<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Kāraṇḍavyūha (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Kāraṇḍavyūha</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_kAraNDavyUha.xml">sa_kAraNDavyUha.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>members of the Digital Sanskrit Buddhist Canon Input Project</p>
      <p class="noindent"><b>Contribution: </b>members of the Digital Sanskrit Buddhist Canon Input Project</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>P.L. Vaidya Mahayana-sutra-samgrahah, Part 1, Sutra No. 12, pp. 258-308. Darbhanga
            : The Mithila Institute, 1961. (Buddhist Sanskrit Texts, 17).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/4_rellit/buddh/bsu019_u.htm">bsu019_u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Karandavyuha
            <br />Based on the ed. by P.L. Vaidya
            <br />Mahayana-sutra-samgrahah, Part 1, Sutra No. 12, pp. 258-308.
            <br />Darbhanga : The Mithila Institute, 1961.
            <br />(Buddhist Sanskrit Texts, 17)
            <br />
            <br />Input by members of the Sanskrit Buddhist Canon Input Project.
            <br />With kind permission of the Digital Sanskrit Buddhist Canon Project
            <br />of Nagarjuna Institute, Nepal
            <br />and University of the West, Rosemead, California, USA
            <br />(www.uwest.edu/sanskritcanon)
            <br />Sutra section, text no. 19
            <br />
            <br />The transliteration emulates the conventions of Nagari script.
            <br />Therefore, many word boundaries are not marked by blanks.
            <br />
            <br />REFERENCE SYSTEM (added):
            <br />Kvyu nn,nn.nn = Karandavyuha_nirvyuha,prakarana.verse
            <br />Vaidya nn = pagination of Vaidya's edition
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <span class="note"><span class="bold">Vaidya 258</span></span>
         
         
         <p>Avalokiteśvaraguṇa-Kāraṇḍavyūhaḥ /</p>
         
         
         <p>oṃ namo ratnatrayāya //</p>
         
         
         <p>śrīāryāvalokiteśvarāya bodhisattvāya mahāsattvāya mahākāruṇikāya //</p>
         
         
         
         
         
         <p>START Kvyu 1,1:</p>
         
         
         <p>1. Jetavanavihāravarṇanaṃ prathamaṃ prakaraṇam /</p>
         
         
         <p>evaṃ mayā śrutam / ekasmin samaye bhagavān śrāvastyāṃ viharati sma jetavane 'nāthapiṇḍadasyārāme
            mahatā bhikṣusaṃghena sārdhamardhatrayodaśabhirbhikṣuśataiḥ saṃbahulaiśca bodhisattvaśatasahasraiḥ
            / tadyathā - vajrapāṇinā ca bodhisattvena mahāsattvena / jñānardaśanena ca bodhisattvena
            mahāsattvena / vajrasenena ca bodhisattvena mahāsattvena / guhaguptena ca bodhisattvena
            mahāsattvena / ākāśagarbheṇa ca bodhisattvena mahāsattvena / sūryagarbheṇa ca bodhisattvena
            mahāsattvena / anikṣiptaghureṇa ca bodhisattvena mahāsattvena / ratnapāṇinā ca bodhisattvena
            mahāsattvena / samantabhadreṇa ca bodhisattvena mahāsattvena / mahāsthāmaprāptena
            ca bodhisattvena mahāsattvena / sarvanīvaraṇaviṣkambhinā ca bodhisattvena mahāsattvena
            / sarvaśūreṇa ca bodhisattvena mahāsattvena / bhaiṣajyasenena ca bodhisattvena mahāsattvena
            / avalokiteśvareṇa ca bodhisattvena mahāsattvena / vajramatinā ca bodhisattvena mahāsattvena
            / sāgaramatinā ca bodhisattvena mahāsattvena / dharmadhareṇa ca bodhisattvena mahāsattvena
            / pṛthivīvaralocanena ca bodhisattvena mahāsattvena / āśvāsahastena ca bodhisattvena
            mahāsattvena / maitreyeṇa ca bodhisattvena mahāsattvena / evaṃpramukhairaśītikoṭyo
            bodhisattvāḥ saṃniṣaṇṇāḥ / anye ca dvātriṃśaddevanikāyā devaputrāḥ saṃnipatitā maheśvaranārāyaṇadevaputrapūrvaṃgamāḥ
            / śakro devānāmindro brahmā ca sahāṃpatiścandrādityavāyuvaruṇādayo devaputrāḥ saṃnipatitāstasmin
            parṣadi / anekāni ca nāgarājaśatasahasrāṇi saṃnipatitāni / tadyathāùupalālaśca nāgarājaḥ
            / elapatraśca nāgarājaḥ / timiṃgiraśca nāgarājaḥ / gavāṃpatiśca nāgarājaḥ / śataśīrṣaśca
            nāgarājaḥ / hulluraśca nāgarājaḥ / vahūdakaśca nāgarājaḥ / takṣakaśca nāgarājaḥ /
            gośīrṣaśca nāgarājaḥ / mṛgaśīrṣaśca nāgarājaḥ / nandopanandau ca nāgarājau / vātsīputraśca
            nāgarājaḥ / evaṃpramukhāṇyanekāni nāgarājaśatasahasrāṇi saṃnipatitāni / anekāni ca
            gandharvarājaśatasahasrāṇi saṃnipatitāni / tadyathāùdundubhisvaraśca gandharvarājaḥ
            / manojñasvaraśca gandharvarājaḥ / sahasrabhujaśca gandharvarājaḥ / sahāṃpatiśca gandharvarājaḥ
            / śarīraprahlādanaśca gandharvarājaḥ / nirnāditabhūryaśca gandharvarājaḥ / alaṃkārabhūṣitaśca
            gandharvarājaḥ / kumāradarśanaśca gandharvarājaḥ / subāhuyuktaśca gandharvarājaḥ /
            dharmapriyaśca gandharvarājaḥ / evaṃpramukhāṇyanekāni gandharvarājaśatasahasrāṇi saṃnipatitāni
            tasmin parṣadi / anekāni ca kinnararājaśatasahasrāṇi saṃnipatitāni / tadyathā - sumukhaśca
            kinnararājaḥ / ratnakirīṭī ca kinnararājaḥ / svātimukhaśca kinnararājaḥ / prahasitaśca
            kinnararājaḥ / (<span class="bold">Vaidya 259</span>) cakravyūhaśca kinnararājaḥ / puṣpāvakīrṇaśca kinnararājaḥ / maṇiśca kinnararājaḥ
            / pralambodaraśca kinnararājaḥ / dṛḍhavīryaśca kinnararājaḥ / suyodhanaśca kinnararājaḥ
            / śatamukhaśca kinnararājaḥ / drumaśca kinnararājaḥ / evaṃpramukhāṇi anekāni kinnararājaśatasahasrāṇi
            saṃnipatitāni tasmin parṣadi / anekāścāpsarasaḥśatasahasrāḥ saṃnipatitāḥ / tadyathā
            - tilottamā nāmāpsarasā / suvyūhā nāmāpsarasā / suvarṇamekhalā nāmāpsarasā / vibhūṣitā
            nāmāpsarasā / karṇadhārā nāmāpsarasā / amṛtabindurnāmāpsarasā / pariśobhitakāyā nāmāpsarasā
            / maṇiprasthanāmāpsarasā / cūḍakā nāmāpsarasā / mṛdukā nāmāpsarasā / pañcabhūryābhimukhā
            nāmāpsarasā / ratikarā nāmāpsarasā / kāñcanamālā nāmāpsarasā / nīlotpalā nāmāpsarasā
            / dharmābhimukhā nāmāpsarasā / sakrīḍā nāmāpsarasā / kṛtsnākarā nāmāpsarasā / suvyūhamukhā
            nāmāpsarasā / keyūradharā nāmāpsarasā / dānaṃdadā nāmāpsarasā / śaśī nāmāpsarasā /
            evaṃpramukhāṇyanekāpsarasaḥśatasahasrāṇi saṃnipatitāni tasmin parṣadi / anekāni ca
            nāgakanyāśatasahasrāṇi saṃnipatitāni / tadyathā - vibhūṣaṇadharā nāma nāgakanyā /
            svātimukhā nāma nāgakanyā / jayaśrīrnāma nāgakanyā / vijayaśrīrnāma nāgakanyā / mucilindā
            nāma nāgakanyā / trijaṭā nāma nāgakanyā / vidyullocanā nāma nāgakanyā / svātigirirnāma
            nāgakanyā / śataparivārā nāma nāgakanyā / vidyutprabhā nāma nāgakanyā / mahauṣadhirnāma
            nāgakanyā / jalabindurnāma nāgakanyā / ekaśīrṣā nāma nāgakanyā / śatabāhurnāma nāgakanyā
            / grasatī nāma nāgakanyā / anākṛcchragatā nāma nāgakanyā / subhūṣaṇā nāma nāgakanyā
            / pāṇḍalameghā nāma nāgakanyā / rathābhiruḍhā nāma nāgakanyā / tyāgagatā nāma nāgakanyā
            / abhinnaparivārā nāma nāgakanyā / pulindā nāma nāgakanyā / sāgarakukṣirnāma nāgakanyā
            / chatramukhā nāma nāgakanyā / dharmapīṭhā nāma nāgakanyā / mukharā nāma nāgakanyā
            / vīryā nāma nāgakanyā / sāgaragambhīrā nāma nāgakanyā / meruśrīrnāma nāgakanyā /
            evaṃpramukhāṇyanekāni nāgakanyā śatasahasrāṇi saṃnipatitāni tasmin parṣadi / anekāni
            ca gandharvakanyāśatasahasrāṇi saṃnipatitāni / tadyathā - priyamukhā nāma gandharvakanyā
            / priyaṃdadā nāma gandharvakanyā / sudarśanā nāma gandharvakanyā / vajraśrīrnāma gandharvakanyā
            / vajramālā nāma gandharvakanyā / anādarśanā nāma gandharvakanyā / samālinī nāma gandharvakanyā
            / vanaspatirnāma gandharvakanyā / śatapuṣpā nāma gandharvakanyā / mukulitā nāma gandharvakanyā
            / ratnamālā nāma gandharvakanyā / muditapuṣpā nāma gandharvakanyā / sukukṣirnāma gandharvakanyā
            / rājaśrīrnāma gandharvakanyā / dundubhirnāma gandharvakanyā / śubhamālā nāma gandharvakanyā
            / vibhūṣitālaṃkārā nāma gandharvakanyā / abhinamitā nāma gandharvakanyā / dharmakāṅkṣiṇī
            nāma gandharvakanyā / dharmaṃdadā nāma gandharvakanyā / audumbarā nāma gandharvakanyā
            / śatākārā nāma gandharvakanyā / padmāvatī nāma gandharvakanyā / phalaṃdadā nāma gandharvakanyā
            / padmālaṃkārā nāma gandharvakanyā / pariśobhitakāyā nāma gandharvakanyā / vilāsendragāminī
            nāma gandharvakanyā / pṛthivīṃdadā nāma (<span class="bold">Vaidya 260</span>) gandharvakanyā / siṃhagāminī nāma gandharvakanyā / kumudapuṣpā nāma gandharvakanyā
            / manoramā nāma gandharvakanyā / dānaṃdadā nāma gandharvakanyā / devavacanā nāma gandharvakanyā
            / kṣāntipriyā nāma gandharvakanyā / nirvāṇapriyā nāma gandharvakanyā / ratnāṅkurā
            nāma gandharvakanyā / indraśrīrnāma gandharvakanyā / indramaghaśrīrnāma gandharvakanyā
            / prajāpatinivāsinī nāma gandharvakanyā / mṛgarājinī nāma gandharvakanyā / sphurantaśrīrnāma
            gandharvakanyā / jvalantaśikharā nāma gandharvakanyā / rāgaparimuktā nāma gandharvakanyā
            / dveṣaparimuktā nāma gandharvakanyā / mohaparimuktā nāma gandharvakanyā / sujanaparivārā
            nāma gandharvakanyā / ratnapīṭhā nāma gandharvakanyā / āgamanagamanā nāma gandharvakanyā
            / agniprabhā nāma gandharvakanyā / candrabimbaprabhā nāma gandharvakanyā / sūryalocanā
            nāma gandharvakanyā / suvacā nāma gandharvakanyā / evaṃpramukhāṇyanekāni gandharvakanyāśatasahasrāṇi
            saṃnipatitāni tasmin parṣadi / anekāni ca kinnarakanyāśatasahasrāṇi saṃnipatitāni
            / tadyathā - manasā nāma kinnarakanyā / mānasī nāma kinnarakanyā / vāyuvegā nāma kinnarakanyā
            / varuṇavegā nāma kinnarakanyā / ākāśaplavā nāma kinnarakanyā / vegajavā nāma kinnarakanyā
            / lakṣmīṃdadā nāma kinnarakanyā / sudaṃṣṭrā nāma kinnarakanyā / acalaśrīrnāma kinnarakanyā
            / dhātupriyā nāma kinnarakanyā / avalokitalakṣmīrnāma kinnarakanyā / kuṭilā nāma kinnarakanyā
            / vajramuṣṭirnāma kinnarakanyā / kapilā nāma kinnarakanyā / subhūṣaṇabhūṣitā nāma
            kinnarakanyā / vistīrṇalalāṭā nāma kinnarakanyā / sujanaparisevitā nāma kinnarakanyā
            / sahāṃpatirnāma kinnarakanyā / ākāśarakṣitā nāma kinnarakanyā / vyūharājendrā nāma
            kinnarakanyā / maṇicūḍā nāma kinnarakanyā / maṇidhāriṇī nāma kinnarakanyā / maṇirocanī
            nāma kinnarakanyā / vidvajjanaparisevitā nāma kinnarakanyā / śatākarā nāma kinnarakanyā
            / āyurdadā nāma kinnarakanyā / tathāgatakośaparipālitā nāma kinnarakanyā / dharmadhātuparirakṣiṇī
            nāma kinnarakanyā / satataparigrahadharmakāṅkṣiṇī nāma kinnarakanyā / sadānukāladarśinī
            nāma kinnarakanyā / nūpurottamā nāma kinnarakanyā / lakṣaṇottamā nāma kinnarakanyā
            / āśvāsanī nāma kinnarakanyā / vimokṣakarā nāma kinnarakanyā / sadānuvṛttirnāma kinnarakanyā
            / saṃvegadhāriṇī nāma kinnarakanyā / khaṅgajvalanā nāma kinnarakanyā / pṛthivyupasaṃkramaṇā
            nāma kinnarakanyā / surendramālā nāma kinnarakanyā / surendrā nāma kinnarakanyā /
            asurendrā nāma kinnarakanyā / munīndrā nāma kinnarakanyā / gotrakṣāntirnāma kinnarakanyā
            / yogānugatā nāma kinnarakanyā / bahvāśrayā nāma kinnarakanyā / śatāyudhā nāma kinnarakanyā
            / vibhūṣitālaṃkārā nāma kinnarakanyā / manoharā nāma kinnarakanyā / evaṃpramukhāṇyanekāni
            kinnarakanyāśatasahasrāṇi saṃnipatitāni / anekānyupāsakopāsikāśatasahasrāṇi saṃnipatitāni,
            anekāni ca parivrājakanirgranthaśatasahasrāṇi saṃnipatitāni //</p>
         
         
         <p>yadā mahāsaṃnipātaścābhūta, tadā avīcau mahānarake raśmayo niścaranti sma / niścaritvā
            jetavanavihāramāgacchanti sma / sarve te vihārapariśobhitā eva dṛśyante sma / divyamaṇiratnopalitpāḥ
            (<span class="bold">Vaidya 261</span>) stambhāḥ pariśobhitā eva dṛśyante sma / kūṭāgārāḥ suvarṇopacitā dṛśyante sma / layane
            layane suvarṇarūpyamayāni dvārāṇi dṛśyante sma / layane layane suvarṇarūpyamayāni
            sopānāni dṛśyante sma / suvarṇarūpyamayāni prāsādāni, rūpyamaye prāsāde suvarṇamayāni
            stambhāni divyaratnopacitāni / suvarṇamaye prasāde rūpyamayāni stambhāni divyaratnopaśobhitāni
            / suvarṇamaye prāsāde rūpyamayāni stambhāni divyaratnopaśobhitāni / bahirjetavanasya
            purata udyāne nānāvidhāni kalpavṛkṣāṇi dṛśyante sma / suvarṇadaṇḍāni rūpyapatrāṇi
            nānāvidhālaṃkārapralambitāni / vicitrāṇi cīvaravastrapralambitāni / kauśikavastrapralambitāni
            / muktāhāraśatasahasrapralambitāni / vividhamaulīkuṇḍalasragdāmakeyūranūpuraśatasahasrāṇi
            pralambitāni / karṇapṛṣṭhottaryāṇi stambhāni maṇiratnakaṭakakeyūrakāṇi pralambitāni
            saṃdṛśyante / sma / tena tatra ca ramyāvabhāse tādṛśāni kalpavṛkṣaśatasahasrāṇi prādurbhūtāni
            / tasminneva jetavanavihāre vajramayāṇi sopānāni dṛśyante sma, dvārakoṣṭhe ca muktāpaṭakalāpapralambitāni
            / anekāni puṣkariṇīśatasahasrāṇi prādurbhūtāni / tatra kānicidaṣṭāṅgopetavāriṇā paripūrṇāni
            / kānicinnānāvidhapuṣpaparipūrṇāni / tadyathā - utpalapadmakumudapuṇḍarīkamāndāravamahāmāndāravavaḍaudumbarapuṣpaparipūrṇāni
            / anyāni ca punastatra vividhāni kāṣṭhapuṣpāṇyutpadyante / tadyathā - campakāśokakaravīrapāṭalānirmuktakasumanāgandhavārṣikāṇi
            / etāni manoramāṇi kāṣṭhapuṣpāṇi prādurbhūtāni / ityevaṃ tasmin jetavanavihāre samantataḥ
            pariśobhitāni dṛśyante sma //</p>
         
         
         <p>iti jetavanavihāravarṇanaṃ nāma prathamaprakaraṇam //</p>
         
         
         
         
         
         <p>START Kvyu 1,2:</p>
         
         
         <p>avīciśoṣaṇaṃ nāma dvitīyaṃ prakaraṇam /</p>
         
         
         <p>atha tasminneva parṣanmadhye sarvanīvaraṇaviṣkambhī nāma bodhisattvo mahāsattva utthāyāsanādekāṃsamuttarāsaṅgaṃ
            kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya
            bhagavantametadavocat - paramāścaryādbhutaprāpto 'haṃ bhagavan / kuta ime raśmayaḥ
            samāgacchanti sma? kasyaiṣa tathāgatasya viṣayaprabhāvaḥ? iti / bhagavānāha - naiṣa
            tathāgataprabhāvaḥ / kulaputro 'vīcau mahānarake āryāvalokiteśvaro bodhisattvo mahāsattvaḥ
            praviṣṭaḥ / sattvān parimocayitvā ca pretanagaraṃ praviśati / teneme raśmaya utsṛṣṭāḥ
            //</p>
         
         
         <p>atha sarvanīvaraṇaviṣkambhī bodhisattvo mahāsattvo bhagavantametadavocat - bhagavan,
            avīcau mahānarake kāni sattvāni saṃvidyante? yatra vīcirna prajñāyate / tatrāsya dharmaṃ
            deśayati - yasyāḥ kuḍyaprākāraparyantā ayomayī bhūmiḥ samanantaraprajvalitaikajvālībhūtā,
            visphuradratnakaraṇḍakavat saṃdṛśyate / tasminneva mahānarake ākrandatī kumbhī tiṣṭhati
            / tasyāmeva kumbhyāmanekāni sattvakoṭīniyutaśatasahasrāṇi prakṣiptāni / yathā bahvayudakāyāṃ
            sthālyāṃ mudgā vā māṣā vā cordhvaṃ gacchanto 'dho gacchantaḥ svidyante pacyante, evaṃ
            te sattvā (<span class="bold">Vaidya 262</span>) avīcau mahānarake kāyikaṃ duḥkhaṃ pratyanubhavanti / tatkathaṃ bhagavan avīcau mahānarake
            'valokiteśvaro bodhisattvo mahāsattvaḥ praviśati? bhagavānāha - yathā kulaputra rājā
            cakravartī divyaratnamayodyāne praviśati mahatyā cakravartirājyasamṛddhayā, evameva
            kulaputra avalokiteśvaro bodhisattvo mahāsattvastasminnavīcau mahānarake praviśati
            / na ca punastasya kāyo 'nyathābhāvaṃ gacchati / yadā avīcimahānarakasamīpamupasaṃkrāmati,
            tadā avīcirmahānarakaḥ śītībhāvamanugacchati / tadā te yamapālapurūṣāḥ saṃvegacittāḥ
            paramodvignāścintāṃ samāpadyante - kimasminnavīcau mahānarake 'śubhanimittaṃ prādurbhūtam?
            yadāvalokiteśvaro bodhisattvo mahāsattvaḥ praviśati, tadā tasmin śakaṭacakrapramāṇamātrāṇi
            padmāni prādurbhūtāni / sā ca kumbhī visphuṭitā / tasminnevāgnikhadāyāṃ madhoḥ puṣkariṇī
            prādurbhūtā //</p>
         
         
         <p>atha te yamapālapurūṣā asimusalabhindipālatomaragadācakratriśūlādīnupasaṃgṛhya sarvaṃ
            cāvīcipariṣkāraṃ gṛhītvā yena sa yamo dharmarājastenopasaṃkrāntāḥ / upasaṃkramya yamaṃ
            dharmarājametadavocan - yatkhalu devo jānīyāt prathamam - sā cāsmākaṃ karmabhūmirniravaśeṣaṃ
            parikṣīṇā abhiramaṇīyā saṃvṛttā sarvasukhasamarpitā / yamo dharmarājastānuvāca - kiṃkāraṇaṃ
            yuṣmākamapi karmabhūmiḥ parikṣīṇā?</p>
         
         
         <p>yamapālapurūṣā ūcuḥ - api ca / yatkhalu devo jānīyāt prathamam - tasminnavīcimahānarake
            'śubhanimittaṃ prādurbhūtam / sarvaṃ praśāntaṃ śītībhāvamupagatam / kāmarūpī ca tatra
            puruṣaḥ praviṣṭo jaṭāmukuṭadharo divyālaṃkārabhūṣitaśarīraḥ paramamaitramānasaḥ suvarṇabimbamiva
            dṛśyate / sa ca tādṛśaḥ puruṣastatra praviṣṭaḥ / tasya ca praviṣṭamātrācchakaṭacakramātrāṇi
            padmāni prādurbhūtāni / sā ca kumbhī visphuṭitā / tasminnevāgnikhadāyāṃ madhoḥ puṣkariṇī
            prādurbhūtā //</p>
         
         
         <p>atha sa yamo dharmarājaścintāmāpede - kasya punardevasyāyaṃ prabhāvaḥ? atha maheśvarasya
            maharddhikasya, athavā nārāyaṇasya pañcamahāsamudranamaskṛtasya, athavā anyeṣāṃ maharddhikadevaputrāṇāmapi
            varapradānenedṛśaṃ phalaviśeṣaṃ saṃvṛttam? te ceha bhūmāvanuprāptāḥ? athavā rākṣasa
            utpannaḥ eṣa mahārāvaṇapratidvandvī? evaṃ sa tataḥ sthitaścintayāmāsa / sa ca divyena
            cakṣuṣā vyavalokya tacca devanikāyena paśyati sma - īdṛśaṃ varaṃ kasyānyasya? atha
            sa punarevāvīcau mahānarake vyavalokayati sma / vyavalokya tasminnevāvīcau mahānarake
            'valokiteśvaraṃ bodhisattvaṃ mahāsattvameva paśyati sma //</p>
         
         
         <p>atha sa yamo dharmarājo yenāvalokiteśvaro bodhisattvo mahāsattvastenopasaṃkrāntaḥ
            / upasaṃkramya bhagavataḥ pādau śirasābhivandya stotraviśeṣaṃ kartumārabdhaḥ / namo
            'stvavalokiteśvarāya, maheśvarāya, padmaśriye, varadāya, vaśaṃkarāya, pṛthivīvaralocanakarāya,
            jagadāśvāsanakarāya, śatasahasrabhujāya, koṭīśatasahasranetrāya, ekādaśaśīrṣāya, vaḍavāmukhaparyantāya,
            dharmapriyāya, sarvasattvaparimokṣaṇakarāya, kūrmamakaramatsyāśvāsanakarāya, jñānarāśyuttamakarāya,
            priyaṃdadāya, (<span class="bold">Vaidya 263</span>) ratnaśriye, uttamāya, avīcisaṃśoṣaṇakarāya, jñānalakṣmyalaṃkṛtāya, jñānapriyāya,
            sarvadevapūjitanamaskṛtāya, vanditāya, abhayaṃdadāya, dharmadīpaṃkarāya, kāmarūpāya,
            gandharvarūpayā, kāñcanaparvatasamārūḍhāya, sāgarakukṣigambhīradharmāya, paramārthayogamanuprāptāya,
            saṃmukhasaṃdarśanakarāya, anekasamādhiśatasahasrāvakīrṇāya, abhiratikarāya, vicchuritagātrāya,
            ṛṣipuṃgavakarāya, haḍinigaḍabandhanabhayatrastamārgaparimokṣaṇakarāya, sarvasattvābhāvasaṃyuktāya,
            bahuparivārasaṃvartanīyāya, upacitakarāya, cintāmaṇiratnāya, nirvāṇamārgopadarśanakarāya,
            pretanagarasamucchoṣaṇakarāya, chatrabhūtajagatkarāya, vyādhiparimocanakarāya, nandopanandanāgarājakṛtayajñopavītāya,
            amoghapāśasaṃdarśanakarāya, anekamantraśatāvakīrṇāya vajrapāṇividrāvaṇakarāya, trilokabhayaṃkarāya,
            yakṣarākṣasabhūtapretavetālaḍākinīkūṣmāṇḍāpasmārasaṃtrāsanakarāya, nīlotpalacārunetrāya,
            gambhīradhīrāya, vidyādhipataye, sarvakleśavimokṣaṇakarāya, vividhabodhimārgopacitāya,
            samārūḍhamokṣamārgapravarāya, āśrayacittabodhimārgopacitāya, pretagatiparimokṣaṇakarāya,
            paramāṇurajopamasamādhiśatasahasrākīrṇāya / evaṃ yamo dharmarājo viśeṣataraṃ srotāvadhānaṃ
            kṛtvā punarapi yamo dharmarājaḥ triḥ pradakṣiṇīkṛtya tatraiva prakrānto 'bhūt //</p>
         
         
         <p>iti avīciśoṣaṇaṃ nāma dvitīyaṃ prakaraṇam //</p>
         
         
         
         
         
         <p>START Kvyu 1,3:</p>
         
         
         <p>sattvadhātuparimokṣaṇaṃ tṛtīyaṃ prakaraṇam /</p>
         
         
         <p>atha sarvanīvaraṇaviṣkambhī bhagavantametadavocat - kadā bhagavannāgacchati avalokiteśvaro
            bodhisattvo mahāsattvaḥ? bhagavānāha - eṣa kulaputra avīcīmahānarakānniṣkramya pretanagaraṃ
            praviṣṭaḥ / tatrānekāni pretaśatasahasrāṇi purastāddhāvanti sma dagdhasthūṇākṛtibhirasthiyantravaducchritaiḥ
            parvatodarasaṃnibhaiḥ sūcīcchidropamamukhaiḥ / yadāvalokiteśvaro bodhisattvo mahāsattvaḥ
            pretanagaramupasaṃkrāmati, tadā sa pretanagaraḥ śītībhāvamanugacchati, sā ca vajrāśanirvyupaśamitā,
            sa ca dvārapālapurūṣa udbaddhabhiṇḍipālaḥ kālakūṭavyagrahasto lohitākṣaḥ / satatamasyānubhāvena
            maitracittaṃ saṃbhāvayati - na ca me īdṛśena karmabhūminā kṛtyam //</p>
         
         
         <p>athāryāvalokiteśvaro bodhisattvo mahāsattvastaṃ ca sattvanikāyaṃ dṛṣṭvā mahākaruṇācittamutpādya
            daśabhyo hastāṅgulībhyo daśa vaitaraṇīrniṣkrāmayati / daśabhyaḥ pādāṅgulībhyo daśa
            vaitaraṇīrniṣkrāmayati / atikaruṇābhibhūtacetasā avalokiteśvarasya bodhisattvasya
            mahāsattvasya teṣāṃ sattvānāmantike sarvaromakūpebhyo 'ṣṭāṅgavāriparipūrṇā mahānadyo
            niṣkrāmanti / yadā ca te pretasattvāstadudakamāsvādayanti, tadā te vipulakaṇṭhā bhavanti,
            paripūrṇagātrāśca bhavanti / tena caite divyarasarasāgropetenāhāreṇa saṃtarpitāśca
            bhavanti / tadā mānuṣikīṃ cetanāmupādāyaiva sāṃsārikīṃ cintāṃ vicintayanti - aho bata
            te jāmbudvīpakā manuṣyāḥ sukhitāḥ, ye śītalāṃ chāyāṃ parisevanti / sukhitāste jāmbudvīpakā
            manuṣyā (<span class="bold">Vaidya 264</span>) ye mātāpitarau satataṃ parigrahamupasthānaṃ kurvanti / sukhitāste satpuruṣā ye kalyāṇamitraṃ
            satatasamitamanveṣayanti, parigrahaṃ paripālayanti / te satpurūṣāḥ sacetanā ye mahāyānaṃ
            satatasamitamavagāhayanti / te satpuruṣā ye āryāstān gomārgāya vāsamupavasanti / te
            satpurūṣā ye dharmadaṇḍikāmākoṭayanti / te satpuruṣāḥ ye truṭitasphuṭitān vihārān
            pratisaṃskāraṃ kurvanti, pratiṣṭhāpayanti / te satpuruṣā ye pūrvikāni stūpabimbāni
            truṭitasphuṭitāni viśīrṇabhūtāni pratisaṃskāraṃ kurvanti / te satpuruṣā ye dharmabhāṇakāṃllekhakān
            dhārakān vācakān sūtrarājasya śrāvakān satatasamitaṃ parisevanti copatiṣṭhanti ca
            / te satpurūṣā ye tathāgataprātihāryāṇi vividhāni ca tathāgatacaṃkramaṇāni dharmasarāṇi
            ca paśyanti / te satpurūṣā ye pratyekabuddhacaṃkramaṇāni paśyanti / te satpuruṣā ye
            'rhaccaṃkramaṇāni paśyanti / te satpuruṣā ye bodhisattvavikurvitāni caṃkramaṇāni paśyanti
            / ityevaṃ te pretaviṣayaṃ śarīramanuvicintya mānasānāṃ kāmānāmabhāvopapattiṃ prati
            parityajanti / tadā tasya sakāśāt 'kāraṇḍavyūha 'mahāyānasūtraratna rājaśabdo niścarati
            / tadā teṣāṃ viṃśatiśikhara samudgataṃ satkāyadṛṣṭiśailaṃ jñānavajreṇa bhittvā sarve
            te sukhāvatyāṃ lokadhātāvupapannāḥ ākāṅkṣitamukhā nāma bodhisattvā upapannāḥ / athāvalokiteśvaro
            yadā te sattvadhātavaḥ parimokṣitāḥ suparimuktāśca, yadā te sarvasattvā bodhisattvabhūmāvupapannāḥ,
            tadā tataḥ pretanagarātpunarapi niṣkrāmati //</p>
         
         
         <p>iti sattvadhātuparimokṣaṇaṃ nāma tṛtīyaṃ prakaraṇam //</p>
         
         
         
         
         
         <p>START Kvyu 1,4:</p>
         
         
         <p>candrādyutpattirnāma caturthaṃ prakaraṇam /</p>
         
         
         <p>atha sarvanīvaraṇaviṣkambhī bhagavantametadavocat - bhagavana, adyāpi nāgacchatyavalokiteśvaro
            bodhisattvo mahāsattvaḥ? bhagavānāha - anekāni kulaputra sattvakoṭiniyutaśatasahasrāṇi
            paripācayati / dine dine sa āgatya paripācayati / nāsti kulaputra īdṛśaṃ pratibhānaṃ
            tathāgatānāmapi yādṛśamāryāvalokiteśvarasya bodhisattvasya mahāsattvasya //</p>
         
         
         <p>atha sarvanīvaraṇaviṣkambhī āha - kena prakāreṇa bhagavan? bhagavānāha - bhūtapūrvaṃ
            kulaputra vipaśyī nāma tathāgato 'rhan samyaksaṃbuddho loka udapādi vidyācaraṇasaṃpannaḥ
            sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho
            bhagavān / tena kālena tena samayenāhaṃ sarvanīvaraṇaniṣkambhin sugandhamukho nāma
            vaṇikputro 'bhūvam / tadā me śrutā vipaśyinastathāgatasya sakāśādāryāvalokiteśvarasya
            guṇodbhāvanā //</p>
         
         
         <p>atha sarvanīvaraṇaviṣkambhī bhagavantametadavocat - kīdṛśī tvayā bhagavan guṇodbhāvanā
            śrutā? etāḥ sarvā pravadatām / vijñarāja bhagavan me prabodhaya, yādṛśī tvayā bhagavan
            guṇodbhāvanā āryāvalokiteśvarasya bodhisattvasya mahāsattvasya śrutā //</p>
         
         <span class="note"><span class="bold">Vaidya 265</span></span>
         
         <p>bhagavānāha - cakṣuṣoścandrādityāvutpannau, lalāṭānmaheśvaraḥ, skandhebhyo brahmādayaḥ,
            hṛdayānnārāyaṇaḥ, daṃṣṭrābhyāṃ sarasvatī, mukhato vāyavo jātāḥ, dharaṇī pādābhyām,
            varuṇaścodarāt / yadaite devā jātā āryāvalokiteśvarasya kāyāt, athāryāvalokiteśvaro
            bodhisattvo mahāsattvo maheśvaraṃ devaputrametadavocat - bhaviṣyasi tvaṃ maheśvaraḥ
            kaliyuge pratipanne / kaṣṭasattvadhātusamutpanna ādideva ākhyāyase sraṣṭāraṃ kartāram,
            te sarvasattvā bodhimārgeṇa viprahīṇā bhaviṣyanti, ya īdṛśapṛthagjaneṣu sattveṣu sāṃkathyaṃ
            kurvanti //</p>
         
         
         <p>
            ākāśaṃ liṅgamityāhuḥ pṛthivī tasya pīṭhikā /<br />
            ālayaḥ sarvabhūtānāṃ līlayā liṅgamucyate // Kvyu_1,4.1 //
            </p>
         
         
         <p>īdṛśaṃ mayā kulaputra vipaśyinastathāgatasya sakāśādāryāvalokiteśvarasya guṇodbhāvanā
            śrutā //</p>
         
         
         <p>tadapyatikramya śikhī nāma tathāgato 'rhan samyaksaṃbuddho babhūva vidyācaraṇasaṃpannaḥ
            sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho
            bhagavān / tena kālena tena samayenāhaṃ sarvanīvaraṇaviṣkambhin dānaśūro nāma bodhisattvo
            mahāsattvo 'bhūvam / tasya śikhinastathāgatasya sakāśādavalokiteśvarasya bodhisattvasya
            mahāsatvasya guṇodbhāvanā śrutā //</p>
         
         
         <p>iti candrādyutpattirnāma caturthaṃ prakaraṇam //</p>
         
         
         
         
         
         <p>START Kvyu 1,5:</p>
         
         
         <p>vividharaśminiḥsaraṇaṃ pañcamaṃ prakaraṇam /</p>
         
         
         <p>atha sarvanīvaraṇaviṣkambhī bhagavantametadavocat - kīdṛśī bhagavaṃstvayā guṇodbhāvanā
            avalokiteśvarasya śrutā? bhagavānāha - yadā sarvadevā nāgā yakṣā gandharvā rākṣasā
            asurā maruto garūḍā gandharvāḥ kinnarā mahoragā manuṣyāḥ saṃnipatitāḥ saṃniṣaṇṇā abhūvan,
            tadā bhagavān / mahāsaṃnipātaṃ dṛṣṭvā tāsāṃ parṣadāṃ madhye dharmasāṃkathyaṃ kartumārabdhaḥ
            / tadā bhagavato mukhadvārānnānāvarṇā anekaraśmayo niḥsaranti sma / tadyathā - nīlapītalohitāvadātamāñjiṣṭhasphaṭikarajatasuvarṇanānāvidharaśmayo
            niścaranti sma / niścaritvā ca daśadigvidikṣu sarvān lokān dhātunavabhāsya punarevāgatya
            taṃ śikhinaṃ bhagavantaṃ triḥpradakṣiṇīkṛtya bhagavato mukhadvāre praviṣṭāḥ //</p>
         
         
         <p>
            iti vividharaśminiḥsaraṇaṃ nāma pañcamaṃ prakaraṇam /<br />
            samāpto 'yaṃ sarvanīvaraṇāviṣkambhisaṃvādo nāma prathamaḥ kāṇḍaḥ //
            </p>
         
         
         
         
         
         <p>START Kvyu 1,6:</p>
         
         
         <p>tathāgatasaṃvādaḥ ṣaṣṭhaṃ prakaraṇam /</p>
         
         
         <p>atha tasminneva parṣadi ratnapāṇirnāma bodhisattvo mahāsattva utthāyāsanādekāṃsamuttarāsaṅgaṃ
            kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya
            bhagavantametadavocat - (<span class="bold">Vaidya 266</span>) kiṃ kāraṇaṃ bhagavan, īdṛśaṃ nimittaṃ prādurbhūtaṃ darśitam? bhagavānāha - eṣa kulaputra
            avalokiteśvaraḥ sukhāvatyā lokadhātorāgacchati, tasya āgacchamānasyedaṃ mayedṛśaṃ
            nimittaṃ prādurbhūtaṃ darśitam //</p>
         
         
         <p>atha ratnapāṇirnāma bodhisattva āha - kīdṛśāni tāni nimittāni? darśayatu bhagavān
            / bhagavānāha - yadā kulaputra avalokiteśvaro bodhisattvo mahāsattva āgacchati, tadā
            vividhāni kalpavṛkṣā vistaranti, cūtavṛkṣā vistaranti, kundapuṣpāṇi satataṃ jāyante,
            campakavṛkṣā abhinamanti / atipuṣpāvakīrṇāḥ puṣkariṇyaḥ prādurbhavanti / ratnavṛkṣaśatāni
            tato dṛśyante / vividhāni puṣpavarṣāṇi patanti, ratnavarṣāṇi ca pravarṣanti, vividhāni
            ca ratnamaṇimuktāvajravaidūryaśaṅkhaśilāpravālajātarūparajatatāmrāṇi pravarṣanti,
            divyāni ca vastravarṣāṇi patanti / tasminneva vihārasamīpe sapta ratnāni prādūrbhūtāni
            / tadyathā - hastiratnaṃ maniratnaṃ aśvaratnaṃ strīratnaṃ gṛhapatiratnaṃ pariṇāyakaratnam
            / evaṃ sapta ratnāni prādurbhūtāni / bhūmiḥ suvarṇanirbhāsā saṃdṛśyate / yadā āryāvalokiteśvaro
            bodhisattvo mahāsattvaḥ sukhāvatyā lokadhātorniṣkrāntaḥ, tadā sarvapṛthivī ṣaḍvikāraṃ
            prakampitā //</p>
         
         
         <p>atha ratnapāṇirbodhisattvo mahāsattvo bhagavantametadavocat - kasya nimittāni bhagavan?
            bhagavānāha - eṣa kulaputra āryāvalokiteśvaro mahāsattvo bodhisattva āgacchati, tasyaiṣa
            śubhanimittamīdṛśaṃ prādurbhūtam / yadā sa calati tadā manoramaṃ padmavarṣaḥ patati
            / tadā avalokiteśvaro sahasrapatrāṇi padmāni suvarṇadaṇḍāni vaidūryanirbhāsāni gṛhītvā
            yena bhagavāṃstenopasaṃkrāntaḥ / upasaṃkramya bhagavataḥ pādau śirasābhivandya bhagavatastāni
            padmānyupanāmayati sma - imāni te bhagavannamitābhena tathāgatenārhatā samyaksaṃbuddhena
            prahitāni / sa tathāgataḥ pṛcchati anātaṅkatāṃ laghutāṃ sukhasparśavihāritāṃ ca /
            tato bhagavatā padmāni gṛhītvā vāmapārśve sthāpitāni / tadā aryāvalokiteśvarasya guṇodbhāvanāṃ
            kurute - kīdṛśī tvayā avalokiteśvara karmabhūmirniṣpāditā sadā preteṣu avīcāvupapanneṣu?
            kālasūtrarauravopapanneṣu sattveṣu, hāhe tapane pretāyane mahānarake, agnighaṭe mahānarake,
            śālmalimahānarake, andhakāle mahānarake, śītodake mahānarake - evaṃ cānyeṣvapi? mahānarake
            ye upapannāḥ sattvāsteṣāṃ ca karmabhūmiṃ dṛṣṭvā tatra mayā sattvaparipāko me kṛtaḥ
            kartavyaśca / kṛtvā sarve ca anuttarāyāṃ samyaksaṃbodhau pratiṣṭhāpayitavyāḥ / na
            ca tāvat tvayānuttarā samyaksaṃbodhirabhisaṃboddhavyā, yāvatsamantāddaśabhyo digbhyaḥ
            sarvākṣaṇopapannāḥ sattvā arūpaviśeṣe nirvāṇadhātau na pratiṣṭhāpitā bhaveyuḥ //</p>
         
         
         <p>athāvalokiteśvaro bodhisattva idaṃ praśnavyāhāraṃ kṛtvā bhagavataḥ pādau śirasābhivandya
            ekānte prakāntaḥ, prakramitvā jvalannivāgnipiṇḍa ākāśe 'ntarhitaḥ //</p>
         
         
         <p>iti tathāgatasaṃvādo nāma ṣaṣṭhaṃ prakaraṇam //</p>
         
         
         
         
         
         <p>START Kvyu 1,7:</p>
         
         <span class="note"><span class="bold">Vaidya 267</span></span>
         
         <p>avalokiteśvarapuṇyaskandhakathanaṃ saptamaṃ prakaraṇam /</p>
         
         
         <p>atha ratnapāṇirbodhisattvo bhagavantametadavocat - paripṛccheyamahaṃ bhagavan praśnavyāharaṇamuddeśam
            - kidṛśo 'valokiteśvarasya bodhisattvasya mahāsattvasya puṇyasaṃbhāraḥ? bhagavānāha
            - śṛṇu kulaputra / nirdeśayāmi asyāvalokiteśvarasya bodhisattvasya mahāsattvasya nāmagrahaṇāt
            puṇyasaṃbhārasya pramāṇam / tadyathā - api nāma kulaputra kecideva sattvā gaṅgānadīvālukopamāstathāgatā
            arhantaḥ samyaksaṃbuddhāḥ divyakalpapuṣpadhūpagandhamālyavilepanacūrṇacīvarachatradhvajaghaṇṭāpatākābhirvividhābhiḥ,
            cīvarapiṇḍapātraśayanāsanaglānapratyayabhaiṣajyapariṣkārairupasthitā bhavanti, yaśca
            teṣāṃ tathāgatānāṃ puṇyaskandhaḥ prabhavati, avalokiteśvarasyaikavālāgre sa puṇyaskandhaḥ
            / tadyathā - api nāma kulaputra dvādaśamāsikena saṃvatsareṇa caturmahādvīpeṣu rātriṃdivamavicchinnaṃ
            devo varṣati, tacchakyamekaikaṃ binduṃ gaṇayitum / na tu kulaputra avalokiteśvarasya
            śakyaṃ mayā puṇyasaṃbhāraṃ gaṇayitum / tadyathāpi nāma kulaputra mahāsamudraścaturaśītiyojanasahasrāṇi
            gāmbhīryeṇa, aprameyo vaipulyena, vaḍavāmukhaparyantam, tanmayā śakyamekaikaṃ binduṃ
            gaṇayitum / na tu kulaputra avalokiteśvarasya bodhisattvasya mahāsattvasya śakyate
            puṇyasaṃbhāraṃ gaṇayitum / tadyathāpi nāma kulaputra caturmahādvīpeṣu ye keciccatuṣpādā
            siṃhavyāghraṛkṣatarakṣumṛgoṣṭraśṛgālādayo gogardabhāḥ paśavaḥ hastino 'śvā mahiṣā
            mārjārādayaḥ, eteṣu catuṣpadeṣu śakyate mayaikaikaṃ romaṃ gaṇayitum / na tu kulaputra
            avalokiteśvarasya bodhisattvasya mahāsattvasya śakyate puṇyasaṃbhāraṃ gaṇayitum /
            tadyathāpi nāma kulaputra kaścideva kulaputro vā kuladuhitā vā paramāṇurajopamāstathāgatā
            arhataḥ samyaksaṃbuddhā divyasauvarṇaratnamayān stūpān kārayeddhastaśatasahasrapramāṇam,
            kārayitvā caikadine dhyānāvaropaṇaṃ kuryāt, tacchakyaṃ mayā kulaputra teṣāṃ sauvarṇarajatamayānāṃ
            tathāgatānāṃ karaṇeṣu puṇyaskandhaṃ gaṇayitum / na tu kulaputra avalokiteśvarasya
            bodhisattvasya śakyate puṇyasaṃbhāraṃ gaṇayitum / tadyathāpi nāma kulaputra śakyate
            mayā śīrṣavanasyaikaikaṃ patrāṇi gaṇayitum, na tvavalokiteśvarasya śakyate mayā puṇyasaṃbhāraṃ
            gaṇayitum / tadyathāpi nāma kulaputra caturmahādvīpeṣu strīpuruṣadārakadārikāste sarve
            srotāpattiphale sakṛdāgāmiphale 'nāgāmiphale 'rhattve pratyekabodhau niyojayeyam /
            yaścaiteṣu puṇyaskandhaḥ, avalokiteśvarasya pūrvavadbālagre sa puṇyaskandhaḥ //</p>
         
         
         <p>ityavalokiteśvarapuṇyaskandhakathanaṃ nāma saptamaṃ prakaraṇam //</p>
         
         
         
         
         
         <p>START Kvyu 1,8:</p>
         
         
         <p>vaineyadharmopadeśaḥ aṣṭamaṃ prakaraṇam /</p>
         
         
         <p>atha ratnapāṇirbodhisattvo mahāsattvo bhagavantametadavocat - na me bhagavana kvacidīdṛśaḥ
            acintyastathāgatānāṃ puṇyaskandho dṛṣṭo vā śruto vā prāgeva bodhisattvabhūtasya, yādṛśo
            bhagavato 'valokiteśvarasya bodhisattvasya puṇyaskandhaḥ / bhagavānāha - yatkhalu
            kulaputra mama sadṛśāḥ gaṅgānadīvālukopamāstathāgatā arhantaḥ samyaksaṃbuddhā bhaveyuḥ,
            te caikasthāne (<span class="bold">Vaidya 268</span>) dhārayeyuḥ satkārāya divyakalpacīvarapiṇḍapātraśayanāsanaglānapratyayabhaiṣajyapariṣkāraiḥ,
            te ca tathāgatā arhantaḥ samyaksaṃbuddhāḥ sarvathaikatra saṃnipātyante / sarve avalokiteśvarasya
            bodhisattvasya mahāsattvasya na śankuvanti puṇyaskandhaṃ gaṇayitum / prāgeva kulaputra
            ahamekākī asmin lokadhātau viharāmi, tatkathaṃ śaknuyāṃ tasya puṇyaskandhaṃ vācā vyāhartum?
            api ca kulaputra sarve tathāgatā daśabhyo vāgbhiḥ evaṃ vācamabhāṣanta - te sattvāḥ
            sukhitā loke bhavanti, ye avalokiteśvarasya bodhisattvasya mahāsattvasya nāmadheyamanusmaranti
            / te jarāmaraṇavyādhiśokaparidevaduḥkhadaurmanasyebhyaḥ parimuktā bhavanti, te āpaścimasāṃsārikaṃ
            duḥkhaṃ nānubhavanti, te śuklapāṇḍarapaṭā iva rājahaṃsāḥ plutavāyuvegā iva gacchanti
            sukhāvatīlokadhātumamitābhasya tathāgatasya saṃmukhaṃ dharmaśravaṇāya / dharmaṃ śrutvā
            ca sāṃsārikaṃ duḥkhaṃ teṣāṃ kāye na bādhate, na ca rāgadveṣamohena jarāmaraṇam, na
            ca teṣāṃ kṣutpipāsā duḥkhaṃ kāye na bādhate, na ca te garbhāvāsaduḥkhamanusmaranti,
            tasminneva padme jāyante / dharmarasena pūryamāṇāḥ satataparigrahaṃ vyavasthāpitāḥ
            tāvadasmiṃllokadhātau tiṣṭhanti, yāvadavalokiteśvarasya bodhisattvasya dṛḍhapratijñā
            na paripūritā bhavati - sarvasattvā sarvaduḥkhebhyaḥ parimokṣitāḥ yāvadanuttarāyāḥ
            samyaksaṃbodhau na pratiṣṭhāpitā bhavanti //</p>
         
         
         <p>atha ratnapāṇirbodhisattvo bhagavantametadavocat - katamena kālena bhagavato 'sya
            dṛḍhapratijñāṃ paripūrayati, sarvasattvāśca mokṣamārge pratiṣṭhāpitā bhaveyuḥ? bhagavānāha
            - bahubhiḥ kulaputra kāraṇaiḥ sattvāḥ kāraṇāt saṃsāre saṃsaranti, devatā sattvān paripācayati,
            teṣāṃ sattvānāṃ bodhimārgamupadarśayati / yena yena rupeṇa vaineyāḥ sattvāḥ, tena
            tena rupeṇa dharmaṃ deśayati / tathāgatavaineyānāṃ sattvānāṃ tathāgatarupeṇa dharmaṃ
            deśayati / pratyekabuddhavaineyānāṃ sattvānāṃ pratyekabuddharūpeṇa dharmaṃ deśayati
            / arhattvavaineyānāṃ sattvānāmarhattvarūpeṇa dharmaṃ deśayati / bodhisattvavaineyānāṃ
            sattvānāṃ bodhisattvarūpeṇa dharmaṃ deśayati / maheśvaravaineyānāṃ sattvānāṃ maheśvararūpeṇa
            dharmaṃ deśayati / nārāyaṇavaineyānāṃ sattvānāṃ nārāyaṇarūpeṇa dharmaṃ deśayati /
            brahmavaineyānāṃ sattvānāṃ brahmarūpeṇa dharmaṃ deśayati / indravaineyānāṃ sattvānāmindrarūpeṇa
            dharmaṃ deśayati / ādityavaineyānāṃ sattvānāmādityarūpeṇa dharmaṃ deśayati / candravaineyānāṃ
            sattvānāṃ candrarūpeṇa dharmaṃ deśayati / agnivaineyānāṃ sattvānāmagnirūpeṇa dharmaṃ
            deśayati / varuṇavaineyānāṃ sattvānāṃ varuṇarūpeṇa dharmaṃ deśayati / vāyuvaineyānāṃ
            sattvānāṃ vāyurūpeṇa dharmaṃ deśayati / nāgavaineyānāṃ sattvānāṃ nāgarūpeṇa dharmaṃ
            deśayati / vighnapativaineyānāṃ sattvānāṃ vighnapatirūpeṇa dharmaṃ deśayati / yakṣavaineyānāṃ
            sattvānāṃ yakṣarūpeṇa dharmaṃ deśayati / vaiśravaṇavaineyānāṃ sattvānāṃ vaiśravaṇarūpeṇa
            dharmaṃ deśayati / rājavaineyānāṃ sattvānāṃ rājarūpeṇa dharmaṃ deśayati / rājabhaṭavaineyānāṃ
            sattvānāṃ rājabhaṭarūpeṇa dharmaṃ deśayati / mātṛpitṛvaineyānāṃ sattvānāṃ mātṛpitṛrūpeṇa
            dharmaṃ deśayati / yathā yathā vaineyānāṃ sattvānāṃ tathā tathā (<span class="bold">Vaidya 269</span>) rūpeṇa dharmaṃ deśayati / evaṃ kulaputra avalokiteśvaro bodhisattvo mahāsattvaḥ
            sattvān dharmaṃ deśayati, paripācayati, nirvāṇabhūmimupadarśayati //</p>
         
         
         <p>iti vaineyadharmopadeśo nāma aṣṭamaṃ prakaraṇam //</p>
         
         
         
         
         
         <p>START Kvyu 1,9:</p>
         
         
         <p>asurāśvāsanaṃ navamaṃ prakaraṇam /</p>
         
         
         <p>atha ratnapāṇirbodhisattvo mahāsattvo bhagavantametadavocat - paramāścaryādbhutaprāpto
            'haṃ bhagavan / na ca me kadācidasmābhirīdṛśo viṣayo dṛṣṭo vā śruto vā, yādṛśo 'valokiteśvarasya
            bodhisattvasya mahāsattvasya viṣayaḥ / tādṛśastathāgatānāmapi na saṃvidyate //</p>
         
         
         <p>bhagavānāha - asti kulaputra asminneva jambudvīpe vajrakukṣirnāma guhā / atra anekānyasurakoṭīniyutaśatasahasrāṇi
            prativasanti sma / tatra kulaputra avalokiteśvaro bodhisattvo 'surarūpeṇāsurāṇāṃ dharmaṃ
            deśayati / imaṃ ca kāraṇḍavyūhamahāyānasūtraratnarājamuddeśayati / dharmaśravaṇāyāgatānasurānevaṃ
            ca kathayati sma - asurāṇāṃ dharmaṃ śṛṇvantu bhavantaḥ / ye cānye 'suraparṣadaste
            maitracittāḥ śāntacittāḥ dayācittāḥ sattvānāmantike hitasukhacittā bhāvaṃ samanvāhṛtya
            imaṃ kāraṇḍavyūhaṃ dharmaparyāyaṃ śrotavyam //</p>
         
         
         <p>atha te 'surāḥ kṛtakarapuṭā avalokiteśvarasyāntikamimaṃ dharmaparyāyaṃ śṛṇvanti sma
            / te sukhitā loke ye īdṛśaṃ cintāmaṇisadṛśaṃ kāraṇḍavyūhaṃ mahāyānasūtraratnarājamabhimukhīkurvanti,
            śṛṇvanti, śrutvā cābhiśraddadhāsyanti, pratīṣyanti, likhiṣyanti, likhāpayiṣyanti,
            dhārayiṣyanti, vācayiṣyanti, pūjayiṣyanti, cintayiṣyanti, parebhyaśca vistareṇa saṃprakāśayiṣyanti,
            bhāvayiṣyanti, paramaprītyā gauraveṇādhyāśayena ca namaskurvanti / teṣāṃ ca pañcānantaryāṇi
            karmāṇi kṣapayanti, kṣapayitvā pariśuddhakāyā bhaviṣyanti, jātismarāśca / maraṇakāle
            dvādaśa tathāgatā upasaṃkramiṣyanti, te ca sarve tathāgatā āśvāsayiṣyanti - mā bhaiṣīḥ
            kulaputra, tvayā kāraṇḍavyūhaṃ mahāyānasūtraratnarājaṃ śrutam / vividhāste 'rthamārgāḥ
            sajjīkṛtāḥ sukhāvatī gamanāya ca / tatra sukhāvatyāṃ lokadhātau tavārthe vicitraṃ
            ca te chatraṃ sihāsanaṃ sajjīkṛtam, divyamaulīkuṇḍalasragdāmamīdṛśasya nimittam, maraṇakālasamayaparipanthita
            eva sukhāvatīmanugacchati / evaṃ sa ratnapāṇe prativiśiṣṭataraṃ puṇyaphalaṃ darśayannavalokiteśvaro
            bodhisattvo mahāsattvo nirvāṇikīṃ bhūmimupadarśayati sma / asurāṇāṃ nirvāṇapathamupadarśitaṃ
            sarvapāpamatinivāraṇārthamanuttare bodhimārge pratiṣṭhāpanārtham //</p>
         
         
         <p>atha ratnapāṇirbodhisattvo mahāsattvo bhagavataḥ pādau śirasābhivandya tatraiva prakrāntaḥ
            //</p>
         
         
         <p>iti asurāśvāsanaṃ nāma navamaṃ prakaraṇam //</p>
         
         
         
         
         
         <p>START Kvyu 1,10:</p>
         
         
         <p>kāñcanamayabhūmyādyupasthānaṃ daśamaṃ prakaraṇam /</p>
         
         
         <p>athe sarvanīvaraṇaviṣkambhī bhagavantametadavocat - atidurlabhaṃ bhagavan asyāvalokiteśvarasya
            vikurvitāni śrūyante guṇodbhāvanāni ca / bhagavānāha - api ca kulaputra tasmād (<span class="bold">Vaidya 270</span>) vajrakukṣeryadā niṣkrāntaḥ, kāñcanamayyāṃ bhūmyāṃ praviṣṭaḥ, tadā guṇodbhāvanāṃ
            śṛṇu / tadapi pūrvatarapravacanam / tadapi samatikramya viśvabhūrnāma tathāgato 'rhan
            samyaksaṃbuddho babhūva vidyācaraṇasaṃpannaḥ sugato lokavidanuttaraḥ puruṣadamyasārathiḥ
            śāstā devānāṃ ca manuṣyāṇāṃ ca buddho bhagavān / tena kālena tena samayena ahaṃ sarvanīvaraṇaviṣkambhī
            bodhisattvaḥ kṣāntivādī ṛṣirabhūt girigahvarāntarakarvaṭasthānavāsī, manuṣyāṇāmavacare
            pṛthivīpradeśe vyaharan / tadā kālānukālaṃ mayā tasya viśvabhuvaḥ tathāgatasya sakāśāt
            guṇodbhāvanā avalokiteśvarasya bodhisattvasya mahāsattvasya śrutā vividhasarvasattvaparipācanam
            / asti sarvanīvaraṇaviṣkambhin sā kāñcanamayī nāma bhūmirasti yaduttarasyāṃ kāñcanamayyāṃ
            bhūmyāṃ gatvā avalokiteśvaro bodhisattvo mahāsattvo 'dhomukhānāṃ sattvānāṃ dharmaṃ
            deśayati sma / āryāṣṭāṅgikamārgaṃ nirvāṇamupadarśayati / sa tataḥ kāñcanamayyā bhūmyā
            niṣkramitvā rūpyamayyāṃ bhūmyāṃ praviśati / tatra sa paśyati catuṣpādikāni sattvāni
            puruṣapudgalāni / dṛṣṭvā teṣāmavalokiteśvaro bodhisattvo mahāsattvo sarvasattvānāmeva
            dharmaṃ deśayati - śṛṇvantu bhavantaḥ sarve puruṣapudgalā abhimukhaṃ dharmaparyāyaṃ
            pracalamānasucetasā nirvāṇikam / satvaramanuvicintayata //</p>
         
         
         <p>athe te sarve puruṣā avalokiteśvarasya purataḥ sthitvā etadavocat - āśvāsaya tvam
            / andhabhūtānāṃ sattvānāṃ mārgamupadarśako bhava / atrāṇānāṃ sattvānāṃ trāṇaṃ bhava
            / aśaraṇānāṃ sattvānāṃ śaraṇaṃ parāyaṇaṃ mātāpitṛbhūto bhava / tamobhibhūtānāṃ sattvānāṃ
            pranaṣṭamārgāṇāṃ dīpabhūto bhava / sacetaka, mahākaruṇayā mokṣamārgasyopadarśaka,
            sukhitāste sattvā ye tava satataṃ parigrahaṃ nāmamanusmaranti, udīrayanti ca / idaṃ
            ca samāgāḍhataraṃ duḥkhaṃ na kadācitpratyanubhavanti, muñcanti te hīdṛśaṃ duḥkhaṃ
            yāvadyādṛśaṃ vayaṃ pratyanubhavāmaḥ //</p>
         
         
         <p>atha sa teṣāṃ sattvānāṃ kāraṇḍavyūhaṃ nama mahāyanasūtraratnarājaṃ karṇapuṭe niścārayati
            sma / te ca sattvā amuṃ dharmaparyāyaṃ śrutvā anyonyavihitaśrotṛkarṇapuṭā niścaranti
            sma / tadapi te puruṣāḥ śrutvā avaivartikabhūminiṣpāditāḥ paramasukhasamarpitāḥ saṃskṛtāḥ
            //</p>
         
         
         <p>atha āryāvalokiteśvaro bodhisattvo mahāsattvastasyā rūpamayyā niṣkramyānyatarāyāṃ
            bhūmyāṃ praviśati sattvaparipākāya mahākaruṇāsaṃpīḍitahṛdayo 'yomayyāṃ bhūmyāṃ yatra
            sa rājā balirasurendro baddhaḥ / sa tasyaiva sakāśamupasaṃkrāntaḥ / upasaṃkramya ca
            rājño balerasurendrasya dūrataścakṣurdarśanaṃ yāti sma suvarṇabimbamiva raśmibhiḥ
            pramuñcamānairnānāvarṇaiḥ //</p>
         
         
         <p>iti kāñcanamayabhūmyādyupasthānaṃ nāma daśamaṃ prakaraṇam //</p>
         
         
         
         
         
         <p>START Kvyu 1,11:</p>
         
         
         <p>balisamāśvāsanamekādaśamaṃ prakaraṇam /</p>
         
         
         <p>atha sa rājā balirasurendro 'valokiteśvaraṃ bodhisattvaṃ mahāsattvaṃ dūrata evāgacchantaṃ
            paśyati sma / dṛṣṭvā ca sāntaḥpuraparivāraiḥ sārdhamanekairasuraśatasahasraiḥ kubjavāmanakādibhiḥ
            sahasraparivārairgatvā avalokiteśvarasya bodhisattvasya mahāsattvasya pādayornipatyedamudānayati
            sma -</p>
         
         <span class="note"><span class="bold">Vaidya 271</span></span>
         
         <p>
            adya me saphalaṃ janma jīvitaṃ puṇyameva ca /<br />
            adya me hīdṛśaṃ caiva paripūrṇaṃ manoratham // Kvyu_1,11.1 //
            </p>
         
         
         <p>
            adya me āśayaḥ pūrṇaḥ pariśuddhaśca duḥkhataḥ /<br />
            yanmayā darśane samyag dṛṣṭvā lokaikabāndhavaḥ // Kvyu_1,11.2 //
            </p>
         
         
         <p>
            tadā me sarvasaukhyaṃ ca kāme saṃtiṣṭhate punaḥ /<br />
            saukhyā bhavanti te sattvā sarvaduḥkhavivarjitāḥ // Kvyu_1,11.3 //
            </p>
         
         
         <p>
            saṃsārabandhanānmuktāstiṣṭhanti sukhamodakāḥ /<br />
            mamāpi darśanenaiva sarve sphuṭitabandhanāḥ /<br />
            dūrāddūrataraṃ yānti garūḍasyeva pannagāḥ // Kvyu_1,11.4 //
            </p>
         
         
         <p>atha sa rājā balistasya bhagavato 'valokiteśvarasya pādayoḥ praṇipatya ratnapīṭhakaṃ
            dattvā daśanakhāñjaliṃ kṛtvaivamāha -</p>
         
         
         <p>api ca / bhagavan, niṣīdasva asminnāsane, anugrahaṃ kuru, pāparatānāṃ jātyandhabhūtānāṃ
            paradāragamanaprasaktānāṃ prāṇātipātodyuktānāṃ paraprāṇāhiṃsakānāṃ jarāmaraṇabhayabhītānāmudvignamānasānāṃ
            saṃsāraduṣṭavārtānāṃ trātā bhava / anāthānāṃ mātāpitṛbhūto bhava / duṣṭadāruṇacaṇḍabhūtānāṃ
            bhagavan trātā bhava / paramadāruṇaduṣṭapraśamako bhava / eṣāmasmākaṃ bandhanabaddhānāṃ
            tava darśanena sarvabandhanādayaḥ parimuktāḥ, sphuṭitāḥ dūrāddūrataraṃ palāyanti /
            tvaddarśanamātreṇa yāni tāni rājñaścakravartinaśca śubhakarmajātāni cakravartisukhāni
            mama saṃvidyante, tatsa bhagavan tādṛśaṃ dharmamārgamupadarśaya, yenaivaṃ punareva
            bandhanaduḥkhaṃ na pratyanubhavema / na ca punarimāni yāni sarvabandhanāni cakṣuṣu
            ābhāsamāgaccheyuḥ //</p>
         
         
         <p>atha āryāvalokiteśvaro bodhisattvo mahāsattvo rājānaṃ balimasurendramevamāha - ye
            mahārāja sattvānāmantike avihiṃsācittamutpādayanti, tathāgataśāsane piṇḍapātramanuprayacchanti,
            kāropakāraṃ bahutaraṃ kurvanti, na ca teṣāṃ kecitsattvāḥ svapnenāpi pīḍayanti / amuṃ
            ca kāraṇḍavyūhaṃ mahāyānasūtraratnarājaṃ likhanti, likhāpayanti, antato nāmadheyamapi,
            asmāddharmaparyāyaṃ śṛṇvanti, asya bodhisattvasyaikamapi piṇḍapātramanuprayacchanti,
            teṣāṃ ca dharmabhāṇakānāmasya dharmaparyāyasya dhārakānāṃ vācakānāṃ lekhakānāṃ saṃśrāvakāṇām,
            asya ca tathāgatasya dharmaparyāyamuddiśya ekadivasamapi purobhaktamapi piṇḍapātramanupradāsyati,
            te sarve cakravartirājyalābhino bhaviṣyanti / na ca kadācitkṣutpipāsāduḥkhaṃ pratyanubhaviṣyanti
            / na ca kadācinnarakabandhanaduḥkhaṃ pratyanubhaviṣyanti / na ca priyaviprayogaduḥkham
            / api ca sarvaduḥkhebhyo vimucyante / sukhāvatīlokadhātumanugamiṣyanti, tasya ca bhagavato
            'mitābhasya tathāgatasya purataḥ saṃmukhaṃ dharmaṃ śrutvā vyākaraṇamanuprāpsyanti
            / api ca mahārāja / śrūyatāṃ dānaphalam / tadyathāpi nāma kulaputra ye tathāgatasyārhataḥ
            samyaksaṃbuddhasya tiṣṭhataḥ parinirvṛtasya vā piṇḍapātramanuprayacchanti, teṣāmidaṃ
            puṇyaskandhaṃ pravakṣyāmi / tadyathāpi nāma kulaputra (<span class="bold">Vaidya 272</span>) dvādaśagaṅgānadīvālukopamā mama sadṛśā bodhisattvā mahāsattvā bhaveyuḥ, te caikasthāne
            dhārayeyurdivyakalpatatpuṇyapramāṇamudgrahītuṃ sarvasukhopadhānena samupatiṣṭhamānāḥ,
            te 'pi sarve samagrībhūtā na śakyante ekasya piṇḍaprātrapradānasya kuśalamūlasaṃbhārasya
            puṇyaskandhaṃ gaṇayitum / prāgevāhamekākī asminnasurabhavane viharāmi / tadyathāpi
            nāma kulaputra śakyate mayā paramāṇurajasāṃ pramāṇamudgrahītum / na tu kulaputra śakyaṃ
            mayā piṇḍapātrasya puṇyaskandhaṃ gaṇayitum / tadyathāpi nama kulaputra caturṣu mahādvīpeṣu
            strīpuruṣadārakadārikādayaste sarve kṛṣikarmānte udyuktā bhaveyuḥ / te caturmahādvīpeṣu
            nānyaṃ kṛṣiṃ kārayeyuḥ / kālena kālaṃ nāgarājāno varṣadhārāmanuprayacchanti / te ca
            sarṣapān niṣpādyante / taccaikadvīpakhalaṃ kuryāt / sarve te strīpuruṣadārakadārikādayaḥ
            śakaṭairbhārairmuṭaiḥ pīṭhakairuṣṭrairgobhirgardabhaiḥ sarve te mardayitvā tasmin
            mahākhalake mahāntaṃ rāśiṃ kuryāt / gobhirgardabhādibhirmardayitvā mahāntaṃ rāśiṃ
            niṣpādayitvā / tacchakyaṃ kulaputra ekamekaṃ phalaṃ gaṇayitum / na tu kulaputra śakyate
            piṇḍapātrasya puṇyaskandhaṃ gaṇayitum / tadyathāpi nāma kulaputra sumeruḥ parvatarājaḥ
            caturaśītiyojanasahasrāṇi adhastādupagataḥ ūrdhveṇa caturaśītiyojanasahasrāṇyucchrayeṇa
            ca / sa kulaputra bhūrjarāśirbhavet / mahāsamudro melandukaparimaṇḍalaṃ bhavet / ye
            caturdvīpanivāsinaḥ puruṣadārakadārikāste ca sarve lekhakā bhaveyuḥ / tacca sumeruparvatarājāntaparyantaṃ
            likhitaṃ bhavet / tacca kulaputra śakyaṃ mayaikaikākṣaraṃ gaṇayitum / na tu kulaputra
            śakyate piṇḍapātrasya puṇyaskandhaṃ gaṇayitum / tadyathāpi nāma kulaputra lekhakāḥ
            sarve te daśabhūmipratiṣṭhitā bodhisattvā bhaveyuḥ paryāpannāḥ / yacca teṣāṃ daśabhūmipratiṣṭhitānāṃ
            bodhisattvānāṃ mahāsattvānāṃ puṇyaskandhaṃ tamekasya piṇḍapātrasya puṇyaskandhaṃ gaṇayitum
            / tadyathāpi nāma kulaputra gaṅgāyā nadyā vālukāsamudrasya ca śakyaṃ mayā ekaikaṃ
            vālukāṃ gaṇayitum, na tu kulaputra śakyate mayā piṇḍapātrasya puṇyaskandhaṃ gaṇayitum
            / tadyathāpi nāma kulaputra śakyate mayā sarvamaturāsrāṃ(?) pramāṇamudgrahītum / na
            śakyaṃ mayā kulaputra piṇḍapātrasya puṇyaskandhaṃ gaṇayitum //</p>
         
         
         <p>atha balisurendraḥ idaṃ ca tasya bhagavato 'valokiteśvarasyāntikātpiṇḍapātrakuśalabhūtasya
            sukṣetrāvarūḍhabījapātrabhūtasya nirdeśyamānasya tatsarvamanumodya sāśrudurdinavadano
            gadgadakaṇṭhaḥ bāṣpaparipūrṇa ucchvasan avalokiteśvaraṃ bodhisattvaṃ mahāsattvametadavocat
            - kīdṛśaṃ mayā bhagavan balinā karma kṛtaṃ dānaṃ dattam, yenehaiva janmani bandhanamanuprāptam?
            sāntaḥ - puraparivāreṇa kukṣetre mayā dānaṃ dattam / tasyaiva tatkarmaṇaḥ phalamanubhavāmi
            / athavā sarvajñakṣetre bhasmamuṣṭimupakṣiptamapi amṛtaṃ pariniṣpadyate / mayājñānena
            yajñāṃ yajitam / yadā mayā ca bhagavan tairthikadṛṣṭiparyāpannena mānagrastamānasena
            ca yajñaṃ yajatā mahādānasamucchrayaṃ kartumārabdham, tadā me tatra yajñe vāmanakarūpeṇa
            yācanako hiṃsraḥ samāgataḥ / tasya me maulīkuṇḍalasragdāmāni ratnābharaṇāni hyaśvarathādīni
            muktvā ratnakavacāni marakatapralambitāni (<span class="bold">Vaidya 273</span>) cāmarapralambitāni muktāhārāṇi muktikājālapralambitāni muktikājālapraticchannāni
            muktikākalāpajālāṅgulīkāni sauvarṇaghaṇṭikārūpyanibaddhāni raṇaraṇāyamānāni, (anyāni
            ca) kapilāsahasrāṇi rūpyapādāni sauvarṇaśṛṅgāni muktājālapralambitāni muktikājālapraticchannāni
            arghapātrasamāyuktāni nānāvicitraghaṇṭāratnasamāyuktāni, tādṛkṣāṇi kapilāsahasrāṇi,
            (anyāni ca) kumārīṇāṃ śatasahasrāṇi paramayā gurvaruṇapuṣkalatayā samanvāgatānāṃ nānāvicitrāṇāṃ
            kanyālakṣaṇasamalaṃkṛtānāṃ paramarūpaśobhamānāmapsarasāmapi pratispardhinīnāṃ divyālaṃkāravibhūṣitānāṃ
            maulīkuṇḍalasragdāmaparikṣepikāṇāṃ keyūrakaṭakanūpurakaṭimekhalāhastottaryā karṇapṛṣṭhottaryā
            hastāṅgulīyasamāyuktānāṃ sarasarāyamāṇamālāsamāyuktānāṃ nānāraṅgoparaktavastraprāvṛtānām,
            (anyāni) ratnapīṭhaśatasahasrāṇyanekāni suvarṇarāśirūpyarāśīni ratnarāśīni sthāpitāni
            / anekāni ca vastrābharaṇāni sthāpitāni / anekāni ca gokulaśatāni sagopālasamāyuktāni
            sajjīkṛtāni / anekānyannapānaśatānāṃ sthāpitāni / divyarasarasāgropetānyāhārāṇi sajjīkṛtāṇi
            / anekāni suvarṇarūpyamayāni daṇḍāni ratnasaṃyuktāni satataṃ vyavasthāpitāni / anekāni
            suvarṇarūpyamayāni saṃhāsanāni ratnasaṃyuktāni ca / divyāni cāmaradaṇḍāni dhatrāṇyupānahāni
            ratnapariveṣṭitāni / anekāni suvarṇamayāni rūpyamayāni maulikuṇḍalasragdāmasahasrāṇi
            ratnopacitāni / tasmin sa mayā rājñā śatasahasrān saṃnipatitān brāhmaṇaśatasahasraṃ
            saṃnipatitam / anekāni kṣatriyaśatasahasrāṇi saṃnipatitāni / tadāhaṃ bhagavan evaṃ
            sthānasthitānāṃ yathāsaṃnipatitānāṃ dṛṣṭvā vismayamāpannaḥ / trīṇi vārāṇi ekacchatrāṃ
            pṛthivīṃ kṛtavān / tatra mayā pātrabhūteṣvidaṃ dānaṃ dātumārabdham / etatpaurvikaṃ
            pāpaṃ pratideśayāmi - kṣātriyabhāryāṇāṃ gurviṇīnāṃ yāvaddhṛdayaṃ sphuṭayitvā kumārakumārikā
            jīvitādvayaparopitāḥ / tataste ca mahākṣatriyāḥ sarve mayā haḍanigaḍabandhanairbaddhāḥ
            / nītvā tāmraguhāyāmanekāni kṣatriyaśatasahasrāṇi pañcabandhanabaddhāni kṛtvā sthāpitāni
            pañcapāṇḍavaprabhṛtīni / tasyāmeva yakṣaguhāyāmupayamāni kīlakāni śṛṅkhalāsamāyuktāni
            teṣāṃ kṣatriyāṇāṃ hastapādāni baddhvā sthāpitāni / tadā me sarvadvārāṇi jṛmbhīkṛtāni
            / prathamaṃ dvāraṃ kāṣṭhamayam, dvitīyaṃ dvāraṃ khadiramayam, tṛtīyaṃ dvāramayomayam,
            caturthaṃ dvāraṃ tāmramayam, pañcamaṃ dvāraṃ rūpyamayam, ṣaṣṭhaṃ dvāraṃ suvarṇamayam,
            saptamaṃ dvāraṃ ratnamayam / etāni sapta dvārāṇi / ekaikadvāre pañca pañca śatāni
            kapāṭāni yantrasamāyuktāni / tasmin suvarṇamaye dvāre saptaparvatānyuparyupari sthāpitāni
            / ekaikasmin dvāre ekaikaparvatāni uparyupari sthāpitāni / tato 'haṃ paścāddaśarathaputramanveṣayāmi
            / kvaciddivase makṣikārūpeṇa, kvaciddivase bhramararūpeṇa, kvaciddivase varāharūpeṇa,
            kvaciddivase mānuṣarūpeṇa / rūpaṃ kṛtvā dine dine mṛgapakṣyādinā nānājanturūpeṇa /
            na ca saṃmukhaṃ taṃ samanupaśyāmi / tadā me 'nuvicintayitvā yajñaḥ prārabdhaḥ //</p>
         
         
         <p>tadātra me daśarathaputreṇāvatāraprekṣiṇā gatvā tena dvārasthāpitāḥ sapta parvatā
            utpāṭitāḥ / utpāṭayitvā laghunīvānyapradeśe chorayitvā uccaiḥśabdena teṣāṃ kṣatriyāṇāmārocayati
            (<span class="bold">Vaidya 274</span>) sma yudhiṣṭhiranakulasahadevabhīmasenārjunakauravādibhiḥ / anye rājānaḥ śabdamanuśrutaṃ
            śrutvā samāśvāsya svasthakāyā vyavasthitāḥ / sa ca tānevamāha - jīvanto yuṣmākamathavā
            mṛtāḥ? te kathayanti - jīvāmo bhagavan / tena mahāvīryeṇa puruṣeṇa sarvāṇi tāni dvārāṇi
            bhagnāni / yāvattāmraguhāyāṃ paśyati, sarve te rājāno bandhanabaddhāḥ / dṛṣṭvā ca
            nārāyaṇaṃ sarve te parasparaṃ vicintayanti - atha balirasurendro mṛtaḥ kālagataḥ?
            athavā punarapi maraṇakālo 'smākaṃ bhūtaḥ? atha te kathayanti - varamasmākaṃ saṃgrāmabhūmīmaraṇaṃ
            na tu bandhanabaddhānāṃ maraṇam / yadā bandhanabaddhāḥ kālaṃ kuryāma, tadā kṣatriyadharmamasmākaṃ
            vinaśyati / yadā saṃgrāmabhūmau kālaṃ kuryāma, tadā svargopagā vayaṃ bhavema //</p>
         
         
         <p>atha te rājānaḥ sarve svakaṃ svakaṃ gṛhaṃ gatāḥ / tadā rathayogyānyaśvāni svakasvakāni
            sajjīkṛtāni / yadā te rathaṃ sajjīkurvanti mahārhāṇi śastrāṇi, tadā daśarathaputreṇa
            vāmanakarūpamabhinirmāya mṛgājinenottarya veṇudaṇḍamupagṛhya pīṭhikāmupagṛhya saṃprasthito
            matsakāśam / dvāramāgataḥ / dvārapālairanubaddhaḥ - mā praviśa vāmanaka brāhmaṇa iti
            / sa kathayati - dūrādevāhamāgataḥ / atha sa dvārapālastametadavocat - brāhmaṇa /
            katamasyā bhūmestvamāgataḥ? sa tamāhacandradvīpādrājarṣirahamāgataḥ / atha sa dvārapālapuruṣo
            gatvā balimārocayati - deva, āgataste vāmanako brāhmaṇaḥ / atha sa balistametadavocat
            - kīdṛśaṃ vastu yācate? atha sa dvārapālastametadavocat - deva na tamanujānāmi / atha
            sa balistametadavocat - gacchantu bhavantaḥ, ānīyatāṃ brāhmaṇaḥ / sa tairdvārapālapuruṣairāhūyoktaḥ
            - praviśa mahābrāhmaṇa / sa praviṣṭaḥ, ratnapīṭhamanupradattam / śukrastatraiva vyavasthitaḥ
            / sa ca tasyopādhyāya iti khyāyate / sa taṃ balimetadavocat - eṣa kālapuruṣo 'vapraviṣṭaḥ,
            avaśyaṃ te vighāto bhaviṣyati / balistametadavocat - kathaṃ jānāsi bhagavan? śukra
            uvāca - jānāmyahaṃ tasya nimittāni cihnāni ca dṛṣṭvā / balirāha - kimupāyaṃ vayaṃ
            kuryāmaḥ? atha nārāyaṇena vicintya avaśyaṃ dānasya vipratisāraṃ bhaviṣyati / tena
            me sarasvatī mukhe nyastā, tadā sa kathayati - āgaccha brāhmaṇa / kīdṛśamabhiprāyo
            bhavataḥ? sa praviśyaitadavocat - dvipadabhūmī yācayāmi / baliruvāca - yadi tvaṃ brāhmaṇa
            dvipadaṃ yācase, mayā trīṇi padāni te 'nupradattāni / sa pratigrahaṃ tasyopagṛhya
            svastimupavadyānugṛhītaṃ tena tilapānīyasuvarṇasahitam / tatastena vāmanakarūpamantardhāpitam
            / atha śukro balimetadavocat - rājan kathitaṃ mayā kālapuruṣa eṣa praviṣṭaḥ / na ca
            tvayā pramāṇaṃ kṛtaṃ vacanam / tasyaitat karmaphalamanubhava / tenātmānaṃ mahāpramāṇīkṛtam
            / tasya candrādityau skandhau vyavasthitau / gṛhītvāsau nigaḍacakradhanustomarabhiṇḍipālāsannahya
            (?) //</p>
         
         
         <p>atha balirasurendro 'dhomukhaṃ prapatitaḥ smṛtibhraṣṭaḥ tharatharāyamānaḥ sthitaḥ
            / kiṃ kṛtya(?) svahastena mayā viṣaṃ bhakṣitam / dvipadāni paripūritāni / tṛtīyaṃ
            padaṃ na saṃvidyate / tadā sa kathayati - tṛtīyasya padaṃ na saṃvidyate / yanmama
            pratigrahaṃ yācitam, kīdṛśaṃ pāpaṃ karomyaham? atha nārāyaṇastametadavocat - yatrāhaṃ
            sthāpayāmi tatra tvayā sthātavyam / (<span class="bold">Vaidya 275</span>) atha sa balirasurendrastametadavocat - yādṛśaṃ tvayājñaptaṃ tādṛśaṃ karomyaham /
            satyaṃ kuruṣe? sa kathayati - satyaṃ satyaṃ karomyaham / tena satyapāśairbaddhaḥ /
            sā ca yajñabhūmirvināśitā / tāni ca bhāṇḍānyucchiṣṭīkṛtāni / tā api ca kumārikāḥ pāṇḍavaiḥ
            kauravairvidhvaṃsitāḥ / tāni ca suvarṇamayāni siṃhāsanāni divyāni cchatrāṇyupānahāni
            ratnapariveṣṭitāni ca vastrābharaṇāni ca suvarṇaghaṇṭāni suvarṇakaṭakāni ratnakhacitāni
            kapilāni kauravapāṇḍavairvidhvaṃsitāni / sā ca yajñabhūmirvināśitā //</p>
         
         
         <p>atha sa balirasurendro yajñabhūmerniṣkrāntaḥ śarīracintāmāpede - dātā balirudārayajñamupāsya
            / kāladānasya dattasya bandhanameva labdham / namo 'stu devāya / yathaiva kartā sartā
            sa nītvā pātālamupasthāpitaḥ sāntaḥpuraparivāraḥ / ākhyātaṃ hi mayā bhagavan - bhūtapūrvaṃ
            kurukṣetre mayā dānaṃ dattaṃ tasyaitatkarmaphalamanubhavāmi / tathā trātā bhavāhi
            me bhagavannātha, na bhūyo duḥkhamāpnuyām //</p>
         
         
         <p>atha balistaṃ bhagavantamāryāvalokiteśvaraṃ bodhisattvaṃ mahāsattvaṃ stotraviśeṣaiḥ
            stotumārabdhaḥ - trāṇaṃ bhavāhi śubhapadmahasta / padmaśriyālaṃkṛtaśuddhakāya / amitābhamūrte
            śirasā namāmi / jaṭārdhamadhye cintāmaṇimukuṭadharāya / śubhapadmahastāya / padmaśriyā
            samalaṃkṛtāya / jaṭāmukuṭadharāya / sarvajñavaśīkṛtāya / bahusattvāśvāsanakarāya /
            hīnadīnānukampāya / dīvākaravararocanakarāya / pṛthivīvararocanakarāya / bhaiṣajyarājottamāya
            / suśuddhasattvāya / paramayogamanuprāptāya / mokṣapravarāya mokṣapriyāya / cintāmaṇivatsadṛśāya
            / dharmagañjaparipālanakarāya / ṣaṭpāramitānirdeśanakarāya / sucetanakarāya / idaṃ
            stotraṃ mayā kṛtamavalokiteśvarasya / sukhitāste sattvā ye tava nāmadheyamanusmaranti
            / mucyante te kārasūtrai rauravopapanneṣu avīcyupapanneṣu pretanagaropapanneṣu ye
            tava nāmadheyamanusmaranti / mucyante ta bahavaḥ pāpaduḥkhāt / sucetanāste sattvā
            ye tava nāmadheyamanusmaranti / gacchanti te sukhāvatīlokadhātum / amitābhasya tathāgatasya
            dharmamanusmaranti śṛṇvanti //</p>
         
         
         <p>atha āryāvalokiteśvaro balerindrasya vyākaraṇamanuprayacchati sma - bhaviṣyasi tvamasurendra
            śrīrnāma tathāgato 'rhan samyaksaṃbuddho vidyācaraṇasaṃpannaḥ sugato lokavidanuttaraḥ
            puruṣadamyasārathiḥ śāstā devānāṃ ca manuṣyāṇāṃ ca buddho bhagavān / sarve te 'surā
            vaineyā bhaviṣyanti / tatra tava buddhakṣetre na rāgaśabdo na dveṣaśabdo na mohaśabdo
            bhaviṣyati / ṣaḍakṣarī mahāvidyā labdhalābhā bhaviṣyati / tena tasya dharmadakṣiṇā
            upanāmitā / śatasahasramūlyaṃ muktāhāramupanāmitaṃ maulīkuṇḍalaṃ ca nānāratnasamuccitamupanāmitaṃ
            ca //</p>
         
         
         <p>atha āryāvalokiteśvaro dharmadeśanāṃ kartumārabdhaḥ - śṛṇu mahārāja / nitye dhruve
            śāśvate mānuṣyake ye cintayanti satataparigrahaṃ mahābhogānyanuvicintayanti dāsīdāsakarmakarapauruṣeyān,
            yāni ca mahārhāṇi vastraśayyāsanāni, ye ca mahārhā nidhānadhanadhānadhanadhānyakoṣakoṣṭhāgārāḥ,
            ajñānāste sattvā ye putradāradārikāmanuvicintayanti bhāryāṃ mātāpitarau / (<span class="bold">Vaidya 276</span>) ebhirvastubhirye saktāste svapnopamā eva dṛśyante / maraṇakālasamaye na kaścitteṣāṃ
            trātā bhavati / yadā prāṇoddharaṇaṃ bhavati, tadā jambudvīpaṃ viparītaṃ paśyati /
            atha mahatīṃ vaitaraṇīṃ pūyaśoṇitaparipūrṇāṃ paśyanti / ye ca mahārhā vṛkṣāstān pradīptān
            saprajvalitānekajvālībhūtān paśyanti / dṛṣṭvā ca samāpadyante / tato yamapālapuruṣaiḥ
            kālapāśairbaddhvā nīyante / tvaritaṃ tvaritaṃ kṣuradhāropacite mahāpathe pādā viśīryante
            / utkṣipte pāde ye 'nyāḥ pādāḥ prādurbhavanti, anekaiḥ kākagṛdhraśvānādibhirbhakṣyante
            / mahatīṃ nārakīyāṃ vedanāṃ pratyanubhavanti / tataḥ kṣuradhāropacitānmahāpathādavatīrya
            yatra ṣoḍaśāṅgulipramāṇāni kaṇṭakāni tatrānīyate, tata ekaikapāde pañca pañcaśatāni
            kaṇṭakāni praviśanti / sa cākrandanti - viṣayapāparatena sattvena karma kṛtam //</p>
         
         
         <p>atha te yamapālapuruṣā evamāhuḥ - mārṣāḥ, na tvayā tathāgatasya piṇḍapātraṃ niryātitam
            / na ca tvayā dharmagaṇḍīmākoṭyamānā śrutā / na buddhanāma gṛhītam / na ca tvayā kvaciddānāni
            dīyamānāni dṛṣṭvānumoditāni / na ca tvayā kvacit pradeśe stūpabimbāni pradakṣiṇīkṛtāni
            / sa kathayati - aśrāddho 'bhūvaṃ pāparato buddhadharmasaṃghaparivarjitaḥ pāpamitraparigṛhītaḥ
            kalyāṇamitraparivarjitaśca / te kathayanti - tasyaitatkarmaphalamanubhavase / sa tairyamapālakairnīyate
            caitatkarmabhūmimupadarśayitum //</p>
         
         
         <p>athe te yamapuruṣā nītvā kālasūtre mahānarake kṣipanti / śikṣā caikaikaśaktiśataṃ
            kāye vidhyanti tadapi jīvati, dvitīyaṃ śaktiśataṃ kāye vidhyanti tadapi jīvati, tṛtīyaṃ
            śaktiśataṃ kāye vidhyanti tadapi jīvati / yadā kalaṃ na kurvanti tadāgnikhadāmadhye
            kṣipanti / tadapi kālaṃ na kurvanti / tataste taptāyoguḍāmukhe viṣkambhante dahyante
            / teṣāmīṣṭamapi dantāni viśīryante, tālūni visphuṭante, kaṇṭhamapi tālumapi hṛdayamapi
            yantravatkalā nigaḍāyamānā sarvaṃ taṃ kāyaṃ dahyante / evameva hā rājan na kaścit
            trātā bhaviṣyati paraloke / tasmāttarhi taṃ mahārāja yatnena puṇyaṃ kartavyam / evaṃ
            sānulomikīṃ dharmadeśanāṃ kṛtvā ca taṃ rājānaṃ balimasurendramevamāha - apramattena
            bhavitavyam, na punaḥ kadācitpramādacāriṇā bhavitavyam / evaṃ bahudoṣaduṣṭo 'yaṃ gṛhāvāsaḥ
            paramadāruṇanarakabhūmiprapātanaḥ / tasmāttarhi mahārāja apramattena bhavitavyaṃ pāpabhīruṇā
            / paralokaṃ darśitam / api ca mahārāja / mamāntikāddharmadeśanāṃ śṛṇvato niravaśeṣāṇi
            pāpaskandhāni na ca supariśuddhāni / sarvaduḥkhataragāḍhabandhanaiḥ parimuktaḥ / sukhāvatīlokadhātugamanāya
            tava panthānaṃ pariśuddham / tatra ca tava saptaratnamayaṃ padmāsanaṃ prādurbhūtaṃ
            bhaviṣyati / yatra ratnapadme niṣadya tasya bhagavato 'mitābhasya tathāgatasyārhataḥ
            samyaksaṃbuddhasyāntikāt imaṃ sarvaduḥkhapāpaskandhaṃ pāpaśamanaṃ sarvadurgatisādhanaṃ
            anantamaṇimahāpuṇyanirdeśaṃ kāraṇḍavyūhamahāyānaṃ sūtraratnarājaṃ tvaṃ śroṣyasi, śrutvā
            ca tatraiva vyākaraṇamanuprāpsyase anuttarāyāṃ samyaksaṃbodhau, tāvatsupariśuddhabodhicittālaṃkāraṃ
            nāma bodhisattvajanma pratilapsyase / yāvadanuttarāṃ samyaksaṃbodhimabhisaṃbuddho
            bhaviṣyasi //</p>
         
         <span class="note"><span class="bold">Vaidya 277</span></span>
         
         <p>atha āryāvalokiteśvaro bodhisattvo mahāsattvastasya ca balerasurendrasya imaṃ sarvadurgatipariśodhanaṃ
            bodhisattvālaṃkārakāraṇḍavyūhaṃ nāma dharmālokaṃ deśayitvā taṃ rājānaṃ balimasurendraṃ
            samāśvāsya idamavocat - gamiṣyāmyaham / asmin jetavane mahāvihāre 'dya mahāsaṃnipāto
            bhavati //</p>
         
         
         <p>iti balisamāśvāsanaṃ nāmaikādaśaṃ prakaraṇam //</p>
         
         
         
         
         
         <p>START Kvyu 1,12:</p>
         
         
         <p>yakṣādisamāśvāsanaṃ dvādaśaṃ prakaraṇam /</p>
         
         
         <p>tato 'valokiteśvareṇa bodhisattvena mahāsattvena raśmaya utsṛṣṭāḥ / anekāni nānāvarṇāni
            nīlapītalohitāvadātāni māñjiṣṭhasphaṭikarajatavarṇāni / gatvā ca viśvabhūvastathāgatasya
            purato vyavasthitāni / tadā te devā nāgā yakṣā rākṣasā asurā garuḍāḥ kinnarā mahoragā
            manuṣyāḥ saṃnipatitāḥ / anekāni bodhisattvaśatāni saṃnipatitāni //</p>
         
         
         <p>atha teṣāṃ bodhisattvenāṃ madhye gaganagañjo nāma bodhisattva utthāyāsanādekāṃsamuttarāsaṅgaṃ
            kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya
            bhagavantametadavocat - kuto bhagavan raśmaya āgacchanti? bhagavānāha - eṣa kulaputra
            avalokiteśvaro bodhisattvo mahāsattvo balerasurendrasya bhavane viharati, tena tasmānniṣkrāmitvā
            amī raśmayaḥ pramuktāḥ / tato 'mī raśmaya āgacchanti, punastasyaiva sakāśaṃ gatāḥ
            //</p>
         
         
         <p>atha gaganagañjo bodhisattvo mahāsattvo bhagavantametadavocat - kenopāyena paśyeyamahamavalokiteśvaraṃ
            bodhisattvaṃ mahāsattvam? bhagavānāha - eṣa kulaputra ihaivāgacchatyavalokiteśvaraḥ
            / yadā avalokiteśvaro bodhisattvo mahāsattvo balerasurendrasya bhavanānniṣkrāntaḥ,
            tadā jetavane mahāvihāre divyāni puṣpavarṣāṇi patanti, divyāni kalpavṛkṣaśatāni paramaśobhanīyāni,
            ratnālaṃkāraśatasahasrāṇi pralambitāni, muktāhāraśatasahasrāṇi pralambitāni, kāśikavastrasaccīvarāṇi
            pralambitāni, lohitadaṇḍāni suvarṇarūpyapatrāṇi anekāni puṣpavṛkṣaśatāni anekāni puṣkariṇīśatāni
            puṣpaparipūrṇāni paramaśobhanīyāni prādurbhūtāni //</p>
         
         
         <p>atha gaganagañjo bodhisattvo mahāsattvo bhagavantametadavocat - nāgacchati bhagavannavalokiteśvaro
            bodhisattvo mahāsattvaḥ? bhagavānāha - eṣa kulaputra tato balerasurendrasya bhavanānniṣkamya
            paramabhīṣaṇīyaṃ tamondhakāraṃ nāma pṛthivīpradeśaṃ yakṣarākṣasānāṃ bhūmiṃ amanuṣyāvacaramapṛthivīpradeśaṃ
            tatra gacchati / yatra kulaputra candrādityau na jñāyete, tatra ca pṛthivīpradeśe
            varado nāma cintāmaṇiratnarājo 'sti / sa ca tatrāvabhāsaṃ kurute / anekāni yakṣarākṣasaśatasahasrāṇi
            tasmin dvīpe prativasanti / yadāvalokiteśvaro bodhisattvo mahāsattvaḥ prativasati,
            tadā darśanamātrātsarvayakṣarākṣasāḥ paramahṛṣṭatuṣṭāḥ pramuditahṛdayā bhavanti /
            atha te 'valokiteśvarasya purastāddhāvanti, nirdhāvanti, dhāvitvā pādayoḥ praṇipatya
            saṃbhāṣayanti - mā tvaṃ bhagavan śrāntaklānto yastvaṃ cirakālena dṛṣṭaḥ, yastvamasyāṃ
            tamondhakārāyāṃ bhumau viharasi / (<span class="bold">Vaidya 278</span>) sa kathayati - anekāni kartavyāni me / na ca mayaikasattvasyārthe ātmabhāvaḥ pariniṣpāditaḥ
            / api tu sarvasattvānāmantike mayā mahākaruṇācittatotpādayitavyā //</p>
         
         
         <p>atha te sarve yakṣarākṣasā divyasuvarṇaratnamayaṃ siṃhāsanaṃ prasamayanti tasyāvalokiteśvarasyārthe
            vicitraiḥ puṣpamayaiḥ saṃchāditam, yatra ca bhagavānniṣadya dharmaṃ deśayati / sa
            tairyakṣarākṣasairnītvā tatra divyasuvarṇaratnamaye siṃhāsane viśrāmitaḥ / tataḥ avalokiteśvarasteṣāṃ
            yakṣarākṣasānāṃ dharma deśayati - śṛṇvattu bhavantaḥ / āryakāraṇḍavyūhasya mahāyānasūtraratnarājasya
            catuṣpādikāmapi gāthāṃ ye śroṣyanti, śrutvā ca dhārayiṣyanti paryavāpsyanti pravartayiṣyanti,
            yoniśaṃ ca manasi kariṣyanti, teṣāmidaṃ puṇyaskandhasaṃcodano bhaviṣyati / tadyathāpi
            nāma kulaputrāḥ śakyaṃ mayā paramāṇurajasāṃ pramāṇamudgrahītum, na tu kulaputrāḥ śakyaṃ
            mayā kāraṇḍavyūhasya mahāyānasūtraratnarājasya puṇyaskandhaṃ gaṇayitum / tadyathāpi
            nāma kulaputrāḥ śakyaṃ mayā mahāsamudrasyaikamudakabinduṃ gaṇayitum, na tu kulaputrāḥ
            śakyaṃ mayā kāraṇḍavyūhasya mahāyānasūtraratnarājasya catuṣpādikāyā api gāthāyāḥ puṇyaskandhaṃ
            gaṇayitum / tadyathāpi nāma kulaputrāḥ dvādaśagaṅgānadīvālukopamāstathāgatā arhantaḥ
            samyaksaṃbuddhādvādaśakalpānekasthāne dhārayeyuḥ, cīvarapiṇḍapātraśayanāsanaglānapratyayabhaiṣajyapariṣkāraiḥ
            puṣpadhūpagandhamālyavilepanacūrṇacīvaracchatradhvajaghaṇṭāpatākābhiḥ, te 'pi tathāgatāḥ
            sarve sahitā bhūtvā kāraṇḍavyūhasya mahāyānasūtraratnarājasya catuṣpādikāyā api gāthāyāḥ
            puṇyaskandhaṃ gaṇayituṃ na śaknuvanti sma, prāgevāhamekākī tamondhakārabhūmau viharāmi
            //</p>
         
         
         <p>tadyathāpi nāma kulaputrāścaturmahādvīpeṣvekaikadvīpapramāṇaṃ gṛhaṃ vihāraṃ vā kārayeddivyasuvarṇaratnamayam,
            tatra gṛhe vihāre vā stūpasahasraṃ kuryāt, teṣāṃ caikadine dhātvāvaropaṇaṃ kuryāt,
            yacca teṣāṃ dhātvāvaropaṇeṣu pūjāyāṃ puṇyaskandham, tato bahutaraṃ kāraṇḍavyūhasya
            mahāyānasūtraratnarājasya catuṣpādikāyā api gāthāyāḥ puṇyaskandham / tadyathāpi nāma
            kulaputrāḥ pañca mahānadyo sahasranadīparivārā mahāsamudramupasaṃkrāmanti, evameva
            kulaputrā asya kāraṇḍavyūhamahāyānasūtraratnarājasya catuṣpādikāmapi gāthāṃ śṛṇvatāṃ
            puṇyaughapravāhamupapravahati //</p>
         
         
         <p>atha te yakṣarākṣasā avalokiteśvarametadavocan - ye sattvāḥ kāraṇḍavyūhaṃ mahāyānasūtraratnarājaṃ
            likhāpayiṣyanti, teṣāṃ kidṛśaṃ puṇyaskandhaṃ bhavati? sa āha - aprameyaṃ teṣāṃ kulaputrāḥ
            puṇyaskandhaṃ prabhavati / ye kāraṇḍavyūhaṃ mahāyānasūtraratnarājaṃ likhāpayanti,
            taiścaturaśītidharmaskandhasahasrāṇi likhāpiutāni bhavanti / te rājāno bhavanti, cakravartinaścaturdvīpeśvarā
            bhavanti / te sahasraṃ putrāṇāṃ śūrāṇāṃ vīrāṇāṃ varāṅgarūpiṇāṃ parasainyapramardakānāṃ
            janayanti / ye satataparigrahaṃ kāraṇḍavyūhasya mahāyānasūtraratnarājasya nāmamanusmaranti,
            mucyante te īdṛśātsaṃsārikādduḥkhāt / jātijarāvyādhimaraṇaśokaparidevanāduḥkhadaurmanasyopāyāsaparimukta
            bhavanti / yatra yatropapadyante, tatra tatra jātau jātau jātismarā bhavanti / (<span class="bold">Vaidya 279</span>) teṣāṃ ca kāyāt gośīrṣacandanagandho vāsyati / nīlotpalagandhino mukhā bhavanti /
            paripūrṇagātrāśca bhavanti / mahānagnā aparimāṇapuṇyabalasamanvāgatāśca te satpurūṣā
            bhaviṣyanti / na kadācit yakṣatvaṃ na rākṣasatvaṃ na pretatvaṃ na piśācatvaṃ na pūtanātvaṃ
            na kaṭapūtanātvaṃ na manuṣyadāridryaṃ pratyanubhaviṣyanti / gaṅgānadīvālukāsamānāṃ
            buddhānāṃ bhagavatāṃ sevāpuṇyaskandhena samanvāgatā bhaviṣyanti / ye 'pi kecit kulaputrāḥ
            sattvā asmāt kāraṇḍavyūhamahāyānasūtraratnarājādekākṣaramapi nāmadheyamapi catuṣpādikāmapi
            gāthāṃ likhāpayiṣyanti, teṣāṃ pañcānantaryāṇi karmāṇi niravaśeṣaṃ parikṣayaṃ gamiṣyanti
            / te cābhirūpā bhaviṣyanti / prāsādikā bhaviṣyanti / darśanīyāśca bhaviṣyanti / bahujanapriyamanāpadarśanena
            ca bhaviṣyanti / teṣāṃ na kaścit kāye vyādhiḥ prabhaviṣyati / na cakṣurogaṃ na śrotrarogaṃ
            na ghrāṇarogaṃ na jihvārogaṃ na kāyarogam / na hīnāṅgāni bhaviṣyanti / na pratyantikeṣu
            janapadeṣu pratyājāyante / na mleccheṣu na pāpakuleṣu norabhrikeṣu na kaukkuṭikeṣu
            na jatyeṣu(?) pratyājāyante / supariśuddhakāyāśca te satpuruṣā bhaviṣyanti //</p>
         
         
         <p>atha āryāvalokiteśvaro bodhisattvo mahāsattva evaṃ teṣāṃ yakṣarākṣasānāṃ tamondhakāravāsināṃ
            sarveṣāṃ cānulomikāṃ dharmadeśanāṃ kṛtavān / te yakṣarākṣasāstāṃ dharmadeśanāṃ śubhāṃ
            śrutvā kecit srotaāpattiphale pratiṣṭhitāḥ / kecit sakṛdāgāmiphale, kecidanāgamiphale,
            kecidarhattve, kecit prabhutvabodhau pratiṣṭhitāḥ //</p>
         
         
         <p>ato yenāryāvalokiteśvaro bodhisattvo mahāsattvaḥ tenopasaṃkramya pādayoḥ praṇipatya
            evaṃ kathayanti - ihaiva bhagavan viharasva, mānyatra sthāne kvacidgaccha, vayaṃ te
            upasthānaparicaryāṃ kariṣyāmaḥ, vayaṃ ca tavāntike asminneva tamondhakārabhūmau tavārthāya
            divyāni sauvarṇamayāni caṃkramaṇāni kariṣyāmaḥ / mā bhagavannanyatra pradeśaṃ gacchasva,
            vayaṃ tavādarśanāt kathaṃ tiṣṭhāmaḥ? atha āryāvalokiteśvaro bodhisattvo mahāsattvastāṃśca
            yakṣarākṣasānetadavocat - anekāni ca mayā kulaputrāḥ sattvāni bodhimārge niyojayitavyāni
            / atha te sarve yakṣarākṣasāḥ kare kapolaṃ dattvā cintāparā vyavasthitāḥ / te parasparamevamāhuḥ
            - gamiṣyati ayamasmākamavalokiteśvaro bodhisattvo mahāsattvo 'nyataraṃ pṛthivīpradeśam,
            tadvayaṃ dharmasāṃkathyaviprahīṇā bhaviṣyāmaḥ / kimasmābhiḥ kartavyam? atha āryāvalokiteśvaro
            bodhisattvo mahāsattvastasyāstamondhakārāyā bhūmyāḥ saṃprasthitaḥ / atha te tamondhakāraprativāsino
            yakṣarākṣasāstasya bhagavato 'valokiteśvarasya bodhisattvasya mahāsattvasya pṛṣṭhataḥ
            pṛṣṭhataḥ samanubaddhā gacchanti sma / atha avalokiteśvaro bodhisattvo mahāsattvastānetadavocat
            - pratinivartayadhvam / dūratamevamāha(?) //</p>
         
         
         <p>te yakṣarākṣasāḥ pādau śirasā vanditvā triḥpradakṣiṇīkṛtya tatraiva ca prakrāntāḥ
            //</p>
         
         
         <p>iti yakṣādisamāśvāsanaṃ nāma dvādaśaṃ prakaraṇam //</p>
         
         
         
         
         
         <p>START Kvyu 1,13:</p>
         
         <span class="note"><span class="bold">Vaidya 280</span></span>
         
         
         <p>devabhavanabhramaṇaṃ trayodaśaṃ prakaraṇam /</p>
         
         
         <p>athāryāvalokiteśvaro jvaladivāgnipiṇḍamākāśe 'ntarhitaḥ / tato devabhavanaṃ gatvā
            śuddhāvāsakāyikadevaputrāṇāṃ sakāśamupasaṃkrāntaḥ / upasaṃkramya brāhmaṇarūpamātmānamabhinirmāyāgamat
            / tatra devanikāyeṣu sukuṇḍalo nāma devaputro daridro duścittaśceti / atha āryāvalokiteśvaraḥ
            sa tena brāhmaṇarūpeṇa tasya devaputrasya sakāśamupasaṃkrāntaḥ / upasaṃkramya sarveṣāṃ
            devānāṃ dāridryaduḥkhavyupaśamāya taṃ devaputrametadavocat - bubhukṣito 'haṃ tṛṣitaśceti
            / atha sa devaputro rudaṃstaṃ brāhmaṇametadavocat - na ca me brāhmaṇa kiṃcitsaṃvidyate
            / brāhmaṇo 'vocat - avaśyaṃ tvayā mama kiṃciddātavyam / atha sa devaputro vimānaṃ
            praviśya sarvabhāṇḍaṃ nirabhyavekṣitumārabdhaḥ / sa ca paripatitaṃ niveśanaṃ divyairmahārhai
            ratnabhāṇḍaiḥ paripūrṇaṃ dakṣiṇapārśvam, anyāni ca bhāṇḍāni divyarasarasāgropetairāhāraiḥ
            paripūrṇāni vāmapārśve vimānasya vastrābharaṇaiḥ sarvapuṣpagandhādibhiḥ paripūrṇāni
            //</p>
         
         
         <p>atha sa devaputra etad dṛṣṭaivaṃ cintāmāpede - avaśyamayaṃ sa satpātro dvāre sthito
            yasya darśanamātreṇāpidṛśī lakṣmīrmamānuprāptā / atha sa devaputrastaṃ brāhmaṇamāhūyaivamāha
            - ehi brāhmaṇa, idaṃ vimānaṃ praviśa / sa ca brāhmaṇastena devaputreṇa vimāne praviśya
            tairdivyaratnaiḥ pratipāditaḥ, divyai rasarasāgropetairāhārairbhojitaḥ, divyairvastraiḥ
            pravāritaḥ / sa bhuktvā ca svastikāramanukurute / atha sa devaputrastaṃ brāhmaṇametadavocat
            - bho brāhmaṇa, katamāyā bhūmyāstvamāgataḥ? brāhmaṇa āha - jetavananāmamahāvihārādahamāgataḥ
            / atha sa devaputrastametadavocat - kīdṛśī sā bhūmiḥ? atha sa brāhmaṇo devaputrametadavocat
            - tathāgatādhyuṣitā sā bhūmī ramaṇīyā divyamaṇiratnaparikhacitā pariśobhitā / paribhogāya
            ca tadbhūmau divyakalpavṛkṣāḥ prādurbhūtāḥ, manoramāṇi puṣpāṇi prādubharvanti, vividhāḥ
            puṣkariṇyo dṛśyante, vividhāśca śīlavanto guṇavanto dakṣiṇīyā dṛśyante viśvabhuvaḥ
            / tathāgatasyānekāni prātihāryāṇi dṛśyante / evaṃ sā paramaramaṇīyā devaputra bhūmiḥ
            / atha sa devaputrastaṃ brāhmaṇametadavocat - avaśyaṃ tvayā brāhmaṇa satyaṃ pratyāhāraḥ
            kartavyaḥ / athavā tvaṃ devo 'si, manuṣyo 'si vā? na ca manuṣyasyedṛśaṃ nimittaṃ bhavati
            yādṛśaṃ tava nimittaṃ bhavati / atha sa brāhmaṇastametadavocat - na devaḥ, api tu
            mānuṣo 'haṃ bodhisattvabhūtaḥ / evaṃ hīnadīnānukampako bodhimārgamupadarśakaḥ / atha
            sa devaputrastasmai maulikuṇḍalamupanāmayati, upanāmayitvā ca sa devaputra imāṃ gāthāṃ
            bhāṣita(vān) -</p>
         
         
         <p>
            aho guṇamayaṃ kṣetraṃ sarvadoṣavivarjitam /<br />
            adyaiva vāpitaṃ bījaṃ adyaiva phalasaṃpadam //
            </p>
         
         
         <p>atha sa devaputra imāṃ gāthāṃ bhāṣitvā tatraiva prakrāntaḥ //</p>
         
         
         <p>iti devabhavanabhramaṇaṃ nāma trayodaśaṃ prakaraṇam //</p>
         
         
         
         
         
         <p>START Kvyu 1,14:</p>
         
         <span class="note"><span class="bold">Vaidya 281</span></span>
         
         <p>siṃhalabhramaṇaṃ caturdaśaṃ prakaraṇam /</p>
         
         
         <p>atha sa brāhmaṇaḥ tasmāddevanikāyādavatīrya siṃhaladvīpaṃ pratyudgataḥ / gatvā ca
            rākṣasīnāṃ purato vyavasthitaḥ kāmarūpamātmānamabhinirmāya prāsādikam / atha tā rākṣasyo
            'nyonyamevamāhuḥ - ayamīdṛśaṃ paramakāmarūpī puruṣo dṛśyate / atha taṃ dṛṣṭvā ca tadā
            tāsāṃ rākṣasīnāṃ kāmacittamutpannam / tadā tasya sakāśamupasaṃkramyaitadavocan - bhavāṃstvaṃ
            bhajasva asmākaṃ kumārīyauvanam, na cāsmākaṃ svāmī saṃvidyate / tvaṃ ca bho puruṣa,
            asvāmikānāṃ svāmī bhava / agatikānāṃ gatirbhava / aparāyaṇānāṃ parayāṇo bhava / atrāṇānāṃ
            trāṇaṃ bhava / advīpānāṃ dvīpo bhava / andhānāmāloko bhava / imāni te 'nnagṛhāṇi pānagṛhāṇi
            vastragṛhāṇi vividhāni vicitrāṇi śayanāni udyānaramaṇīyāni puṣkiriṇīramayāṇi //</p>
         
         
         <p>sa kathayati - madīyamājñaptaṃ yadi kurute, tatsarvaṃ yuṣmākaṃ yathābhiprāyaṃ kariṣyāmi
            / tāśca tamāhuḥ - kathaṃ vayaṃ tavājñāṃ na kariṣyāmaḥ? tena tāsāmāryāṣṭāṅgikamārgamupadarśitam
            / daśa kuśalāni karmapathānyupadarśitāni / āgamacatuṣṭayaṃ cādhītam / atha tā rākṣasyastasyapuruṣasyāntikādāryāṣṭāṅgikamārgaṃ
            gṛhītvā daśa kuśalāni ca saṃsmarya, satyacatuṣṭayaṃ prāptvā, āgamasatyacatuṣṭayādhītāḥ,
            kāścitsrotāpattiphalamanuprāptāḥ, sakṛdāgāmiphalaṃ cānuprāptāḥ, anāgāmiphalaṃ cānuprāptāḥ,
            yāvatkāścidarhattvaṃ kāścitpratyekabodhimanuprāptāḥ, tadā tāsāṃ rākṣasīnāṃ rāgaduḥkhaṃ
            na bādhate / dveṣaduḥkhaṃ na bādhate / mohaduḥkhaṃ na bādhate / āghātacittaṃ na bhavati
            / na ca kasyacijjīvitāntarāyaṃ kurvanti / abhiratā dharmeṣu vyavasthitāḥ, śikṣāsaṃvaramupagṛhītāḥ
            / evaṃ cāhuḥ - punarapi na prāṇātipātaṃ kurvāmaḥ / yādṛśena jāmbudvīpakā manuṣyā jīvanti
            annena pānena, tādṛśajīvikayā vayaṃ jīvāmaḥ / punarapi rākṣasīvṛttiṃ na kurvāmaḥ /
            upāsakasaṃvaraṃ dhārayiṣyāma iti / tādṛśaṃ śikṣāsaṃvaramupagṛhītvā tasyaiva puruṣasya
            purato 'nimiṣairnayanaiḥ prekṣamāṇāḥ prasthitāḥ //</p>
         
         
         <p>iti siṃhalabhramaṇaṃ nāma caturdaśaṃ prakaraṇam //</p>
         
         
         
         
         
         <p>START Kvyu 1,15:</p>
         
         
         <p>vārāṇasībhramaṇaṃ pañcadaśaṃ prakaraṇam /</p>
         
         
         <p>atha āryāvalokiteśvaro bodhisattvo mahāsattvastasmātsiṃhaladvīpādavatīrya vārāṇasyāṃ
            mahānagaryāmuccāraprasrāvasthāne gato yatrānekānyanekāni kṛmikulaśatasahasrāṇi prativasanti
            / tato 'valokiteśvaro bodhisattvo mahāsattva upasaṃkramya tatrāsa tāni prāṇiśatasahasrāṇi
            dṛṣṭvā ātmānaṃ bhramararūpamabhinirmāya ghuṇaghuṇāyamāṇam / tadeṣāṃ śabdaṃ niścārayati
            - namo buddhāya, namo dharmāya, namaḥ saṃghāya iti / tacchrutvā te ca sarve prāṇakāḥ
            namo buddhāya namo dharmāya namaḥ saṃghāyeti nāmamanusmārayanti / te ca sarve buddhanāmasmaraṇamātreṇa
            viṃśatiśikharasamudgataṃ satkāyadṛṣṭiśailaṃ jñānavajreṇa bhittvā sarve te sukhāvatyāṃ
            lokadhātāvupapannāḥ sugandhamukhā nāma bodhisattvā babhūvuḥ / sarve te bhagavato 'mitābhasya
            tathāgatasyāntikādidaṃ kāraṇḍavyūhaṃ nāma mahāyānaṃ śrutvā anumodya ca nānādigbhyo
            vyākaraṇāni pratilabdhāni //</p>
         
         <span class="note"><span class="bold">Vaidya 282</span></span>
         
         <p>atha āryāvalokiteśvaro bodhisattvo mahāsattvo sattvaparipākaṃ kṛtvā tasyā vārāṇasyā
            mahānagaryāḥ prakrāntaḥ //</p>
         
         
         <p>iti vārāṇasībhramaṇaṃ nāma pañcadaśaṃ prakaraṇam //</p>
         
         
         
         
         
         <p>START Kvyu 1,16:</p>
         
         
         <p>magadhabhramaṇaṃ ṣoḍaśaṃ prakaraṇam /</p>
         
         
         <p>tadā sa magadhābhimukhaṃ pratyudgacchati / sa magadhaviṣayamanuprāptaḥ / yāvat sattvān
            paśyanti sma parasparaṃ māṃsabhakṣaṇaṃ kurvāṇān / atha āryāvalokiteśvaro bodhisattvo
            mahāsattvastānevamāha - kasmādbhoḥ, yūyaṃ anyonyaṃ māsaṃ bhakṣayatha? te cāhuḥ - nādyaiva
            māsaṃbhakṣaṇam, viṃśativarṣāṇi paripūrṇāni kāntārasya ca pratipannasya ca / nātra
            kiṃcidannapānaṃ saṃvidyate / tasmādvayaṃ anyonyaṃ virodhaṃ kurvāṇā jīvitāḥ / evaṃ
            kṛtvā māṃsabhakṣaṇaṃ kurvāmaḥ //</p>
         
         
         <p>atha avalokiteśvaro bodhisattvaścintāmāpede - kenopāyenāhaṃ sattvān sarvān sukhopadhānaistasmātkāntārānmahādārūṇādakālamaraṇātparimocayeyaṃ
            saṃtarpayeyam? athāvalokiteśvaro vividhāni varṣāṇi pravarṣitumārabdhaḥ / prathamamudakavarṣam
            / yadā udakena saṃtarpitāḥ prīṇitagātrāśca bhavanti, tadā paścāddivyāni piṣṭakāni
            rasarasāgropetāni tenāhāreṇa paripūrṇāni / yadāhāreṇa saṃtarpitā bhavanti tadā dhānyavarṣāṇi
            patanti, anyāni ca tilataṇḍulakolamudgamāṣakalāvamasūrayavagodhūmaśālidhānyakulatthādīni
            patanti sma / vividhāni ca vastrābharaṇāni ca pravarṣanti sma / yadā yadā teṣāṃ sarveṣāṃ
            sattvānāṃ ke 'pyabhiprāyā bhavanti, tadā tadā teṣāṃ sattvānāmabhiprāyā anusidhyante
            / atha te māgadhakāḥ sattvāstadidaṃ vicitraṃ svātmasukhaṃ dṛṣṭvā duḥkhaṃ ca vyupaśāntam,
            tadā paramavismayamāpannāḥ / te ca sarve ekasthāne viśrāntāḥ, viśramitvā parasparamevamāhuḥ
            - kasya devasyāyaṃ prabhāvaḥ? tatasteṣāṃ puruṣāṇāṃ madhye jīrṇo vṛddho mahallakaḥ
            kubjo gopāṇasīvakro 'dhibhagno dāṇḍaparāyaṇaḥ anekavarṣaśatasahasrāyuṣikaḥ / sa teṣāṃ
            madhye sthitvā kathayati - na yuṣmākamanyadevasya kasyacidīdṛśaṃ prabhāvo bhavati
            virahitādavalokiteśvarasya / tatastā parṣadaḥ pṛcchanti - kīdṛśaṃ tasya nimittamavalokiteśvarasya?
            atha sa puruṣa āryāvalokiteśvarasya guṇodbhāvanāṃ bhāṣitumārabdhaḥ -</p>
         
         
         <p>śṛṇuta kulaputrāḥ / avalokiteśvaro bodhisattvo mahāsattvo 'ndhabhūtānāṃ dīpabhūtaḥ,
            sūryatāpadagdhānāṃ chatrībhūtaḥ, tṛṣopadrutānāṃ nadībhūtaḥ, bhayabhītānāmabhayaṃdadaḥ,
            vyādhiparipīḍitānāṃ vaidyabhūtaḥ, duḥkhitānāṃ sattvānāṃ mātāpitṛbhūtaḥ, avīcyupapannānāṃ
            sattvānāṃ nirvāṇapradarśakaḥ / īdṛśāni bhavantastasya guṇaviśeṣāṇi / sukhitāste sattvā
            loke ye tasya nāmamanusmaranti / te āpaścimaṃ sāṃsārikaṃ duḥkhaṃ parivarjayanti /
            sacetanāste puruṣapuṃgavā ye avalokiteśvarasya satataparigrahaṃ puṣpadhūpaṃ niryātayanti
            / ye 'valokiteśvarasya purataścaturasraṃ maṇḍalakaṃ kurvanti, te rājāno bhavanti cakravartinaḥ
            saptaratnasamanvāgatāḥ / tadyathā - cakraratnam, aśvaratnaṃ hastiratnaṃ maṇiratnaṃ
            strīratnaṃ gṛhapatiratnaṃ pariṇāyakaratnam / evaṃ sapta ratnāni, ebhiḥ saptaratnaiḥ
            samanvāgatā bhavanti / ye cāvalokiteśvarasyaikamapi puṣpaṃ niryātayanti, te (<span class="bold">Vaidya 283</span>) sugandhikāyā bhavanti / yatra yatropapadyante tatra tatra parīpūrṇakāyāśca bhavanti
            / evaṃ sa puruṣo guṇaviśeṣaṃ kṛtavāna / tāśca parṣadaḥ svakasvakeṣu bhavaneṣu pratyudgatāḥ,
            anantavimalā nāma kāyapariśuddhiḥ [tāṃ] pratilabhante sma / atha sa jīrṇapurūṣaḥ ānulomikīṃ
            dharmadeśanāṃ kṛtvā svakaṃ gṛhaṃ niveśanaṃ pratyudgataḥ / athāvalokiteśvarastatraivākāśe
            'ntarhitaḥ //</p>
         
         
         <p>atha sa ākāśe cintāmāpede - viśvabhūstathāgato me cirakālaṃ dṛṣṭaḥ, so 'nupūrveṇa
            jetavanaṃ vihāramanupraviṣṭaḥ / yāvatpaśyati anekāni devanāgayakṣagandharvāsuragaruḍakinnaramahoragamanuṣyāmanuṣyaśatasahasrāṇi
            / anekāni ca bodhisattvaśatasahasrāṇi saṃnipatitāni //</p>
         
         
         <p>atha gaganagañjo bodhisattvo bhagavantametadavocat - katamo 'yaṃ bhagavan bodhisattva
            āgacchati? bhagavānāha - eṣa kulaputra avalokiteśvaro bodhisattvo mahāsattva āgacchati
            / atha gaganagañjo bodhisattvaḥ tūṣṇīṃbhāvena vyavasthitaḥ / athāvalokiteśvaro bodhisattvastaṃ
            bhagavantaṃ triḥ pradakṣiṇīkṛtya vāmapārśve viśrāntaḥ //</p>
         
         
         <p>atha sa punaḥ śrāntaṃ viditvā bhagavān pṛcchati - śrāntastvaṃ kulaputra / kīdṛśī karmabhūmistvayā
            niṣpāditāḥ? tana tasya bhūtapūrvaṃ varṇitam - sadā preteṣvavīcyupapanneṣu kālasūtrarauravopapanneṣu
            hāhe tapane mahānarake, sitodake mahānarake, asicchede mahānarake, saṃvare mahānarake
            / eṣu mahānarakeṣu ye sattvā upapannāsteṣāṃ ca karmabhūmiḥ sattvānāmaparipākakṛtā
            kartavyā, kṛtvā cānuttarāyāṃ samyaksaṃbodhau pratiṣṭhāpayitavyāḥ / īdṛśo mayā sattvaparipākaḥ
            kṛtaḥ / atha gaganagañjo bodhisattvo mahāsattvaḥ paramavismayamāpannaḥ - na ca me
            bodhisattvabhūtasya īdṛśaṃ viṣayaṃ dṛṣṭaṃ śruta vā, tathāgatānāmīdṛśaṃ viṣayaṃ na
            saṃvidyate //</p>
         
         
         <p>athe gaganagañjo bodhisattvo 'valokiteśvarasya bodhisattvasya mahāsattvasya purataḥ
            sthitvā avalokiteśvaramevamāha - mā tvaṃ śrāntaḥ / kliṣṭastvam / sa āha - na cāhaṃ
            yuṣmākaṃ madhye śrānto na kliṣṭaḥ / tau parasparaṃ sāṃkathyaṃ kṛtvā tūṣṇīṃbhāvena
            vyavasthitau //</p>
         
         
         <p>atha bhagavān ṣaṭpāramitānirdeśaṃ dharmaṃ deśayitumārabdhaḥ - śṛṇvantu kulaputrāḥ
            / prathamaṃ bodhisattvabhūtena dānapāramitā paripūrayitavyā / evaṃ śīlapāramitā kṣāntipāramitā
            dhai(vī)ryapāramitā dhyānapāramitā prajñāpāramitā paripūrayitavyā / imāṃ cānulomikāṃ
            dharmadeśanāṃ kṛtvā tūṣṇīṃbhāvena vyavasthitaḥ / atha tāḥ parṣadaḥ svakasvakasthāneṣu
            prakrāntāḥ, te ca bodhisattvāḥ svakasvakeṣu buddhakṣetreṣu prakrāntāḥ //</p>
         
         
         <p>ayaṃ kāraṇḍavyūhamahāyānasūtraratnarājasya prathamo nirvyūhaḥ sarvakarmaviśodhano
            'nuttarabodhimārgapratiṣṭhāpakaḥ samāptaḥ // 1 //</p>
         
         
         
         
         
         
         
         
         <p>START Kvyu 2,1:</p>
         
         <span class="note"><span class="bold">Vaidya 284</span></span>
         
         
         <p>dvitīyo nirvyūhaḥ /</p>
         
         
         <p>aśvarājavarṇanaṃ prathamaṃ prakaraṇam /</p>
         
         
         <p>atha sarvanīvaraṇaviṣkambhī bhagavantametadavocat - ākhyāhi bhagavan avalokiteśvarasya
            bhūtapurvaṃ kṛtamete samādhayaḥ, yairavalokiteśvaraḥ samāpannaḥ / bhagavānāha - aprameyairasaṃkhyeyaiḥ
            samādhikoṭiniyutaśatasahasraiḥ samāpannau 'valokiteśvaraḥ, yeṣāṃ samādhīnāṃ (na) śakyaṃ
            sarvatathāgataiḥ paryantamadhigantum / atha sarvanīvaraṇaviṣkambhī āha - nirdeśaya
            bhagavaṃstāni samādhīni sarvasattvānukampayā / bhagavānāha - tadyathāpi nāma kulaputra
            ākārakaro nāma samādhiḥ, prabhākaro nāma samādhiḥ, vajrodgato nāma samādhiḥ, sūryaprabho
            nāma samādhiḥ, vikiriṇo nāma samādhiḥ, keyūro nāma samādhiḥ, dhvajāgro nāma samādhiḥ,
            alaṃkāro nāma samādhiḥ, vyūharājo nāma samādhiḥ, daśadigvyavalokano nāma samādhiḥ,
            cintāmaṇivaralocano nāma samādhiḥ, dharmadharo nāma samādhiḥ, samudrāvarohaṇo nāma
            samādhiḥ, abhinamito nāma samādhiḥ, uṣṇīṣakuṇḍalo nāma samādhiḥ, candravaralocano
            nāma samādhiḥ, bahujanaparivāro nāma samādhiḥ, devakuṇḍalarocano nāma samādhiḥ, kalpadvīpo
            nāma samādhiḥ, prātihāryasaṃdarśano nāma samādhiḥ, padmottamo nāma samādhiḥ, avīcisaṃśoṣaṇo
            nāma samādhiḥ, rucito nāma samādhiḥ, devamaṇḍalo nāma samādhi, amṛtabindurnāma samādhiḥ,
            prabhāmaṇḍalo nāma samādhiḥ, samudrāvagāhano nāma samādhiḥ, vimānanirvyūho nāma samādhiḥ,
            kalaviṅkasvaro nāma samādhiḥ, nīlotpalagandho nāma samādhiḥ, ārūḍho nāma samādhiḥ,
            vajrakuco nāma samādhiḥ, dviradarato nāma samādhiḥ, siṃhavikrīḍito nāma samādhiḥ,
            anuttaro nāma samādhiḥ, damano nāma samādhiḥ, candrottaryo nāma samādhiḥ, ābhāsakaro
            nāma samādhiḥ, śatakiraṇo nāma samādhiḥ, vicchurito nāma samādhiḥ, prabhākaro nāma
            samādhiḥ, svākārakaro nāma samādhiḥ, asurasaṃcodano nāma samādhiḥ, bhavasaṃśodhano
            nāma samādhiḥ, nirvāṇasaṃcodano nāma samādhiḥ, mahādvīpo nāma samādhiḥ, dviparājo
            nāma samādhiḥ, bhavottārakaro nāma samādhiḥ, akṣarakaro nāma samādhiḥ, devābhimukho
            nāma samādhiḥ, yogakaro nāma samādhiḥ, paramārthadarśano nāma samādhiḥ, vidyunnāma
            samādhiḥ, nāmavyuho nāma samādhiḥ, siṃhavijṛmbhito nāma samādhiḥ, svātimukho nāma
            samādhiḥ, āgamanāgamano nāma samādhiḥ, buddhivisphuraṇo nāma samādhiḥ, smṛtīndriyasaṃvardhano
            nāma samādhiḥ, abhimukto nāma samādhiḥ, jayavāhano nāma samādhiḥ, mārgasaṃdarśano
            nāma samādhiḥ / ebhiṃ kulaputra avalokiteśvaro bodhisattvo mahāsattvaḥ samādhibhiḥ
            samanvāgataḥ / tasyaikakaromavivare samādhiśatasahasrāṇi santi / ayaṃ kulaputra avalokiteśvarasya
            paramapuṇyasaṃbhāraḥ / īdṛśastathāgatānāṃ puṇyasaṃbhāro na saṃvidyate, prāgeva bodhisattvabhūtasya
            //</p>
         
         <span class="note"><span class="bold">Vaidya 285</span></span>
         
         <p>bhūtapūrvaṃ kulaputra ahaṃ siṃhalarājo nāma bodhisattvabhūto 'bhūvam / tato 'haṃ siṃhaladvīpayātrāṃ
            saṃprasthitaḥ / pañcabhirvaṇikputraśataiḥ sārdhaṃ śakaṭairbhārairmūṭaiḥ piṭharairuṣṭrairgobhirgardabhādibhiḥ
            prabhūtaṃ paṇyamāropya siṃhaladvīpaṃ saṃprasthitaḥ / tato 'nupūrveṇa grāmanagaranigamaparṇapattaneṣu
            caṃcūryamāṇaḥ siṃhaladvīpamanuprāptaḥ, yena nipuṇaṃ tadyānapātraṃ pratipāditam / tadā
            me karṇadhārā āhuḥ - kathaya kathaya yuṣmākaṃ katamadvīpeṣu gamanāyedṛśā vāyavo vānti?
            athavā ratnadvīpeṣu vāyavo vānti, athavā rākṣasadvīpeṣu vāyavo vānti? atha karṇadhāra
            evamāha - yatkhalu devo jānīyāt - siṃhaladvīpeṣu vāyavo vānti / atha tadyānapātramāruhya
            siṃhaladvīpaṃ saṃprasthitaḥ //</p>
         
         
         <p>tato 'haṃ siṃhaladvīpanivāsinībhī rākṣasībhiḥ saṃprasthito viditvā akālavāyava utsṛṣṭāḥ
            / tacca tadyānapātraṃ khaṇḍakhaṇḍaṃ viśīrṇam / te ca vaṇikpuruṣā udake patitā bāhubalena
            saṃtartumārabdhāḥ / tatastīrasya samīpamanuprāptāḥ //</p>
         
         
         <p>tato rākṣasīnāṃ pañca śatāni niṣkrāntāni kilakilāyamānāni / kumārīrūpamabhinirmāya
            tadā kūlasya samīpamanuprāptāḥ / uttārya śāṭakāni dattvā udakebhya utkṣiptāḥ / te
            ca svakīyāni vastrāṇi śarīre lagnāni gṛhītvā niṣpīḍitumārabdhāḥ / niṣpīḍayitvā te
            tasmātsthānādatikramya anyapradeśe mahataścampakavṛkṣasya tale viśrāntāḥ / viśramitvā
            parasparaṃ sāṃkathyaṃ kartumārabdhāḥ - ko 'smākamupāyaḥ saṃvidyate? te kathayanti
            - nāsmākaṃ upāyasya sthānam / evaṃ sāṃkathyaṃ kṛtvā tūṣīṃbhāvena vyavasthitāḥ / atha
            teṣāṃ rākṣasyaḥ puruṣāṇāṃ purataḥ sthitvaivamāhuḥ - svāgatam / bhavanta āgacchatām,
            asvāmikānāṃ svāmī bhava / agatikānāṃ gatiko bhava / advīpānāṃ dvīpo bhava / anālayanānāṃ
            aparāyaṇānāṃ ālayo bhava, parāyaṇo bhava / imāni te 'nnagṛhāṇi pānagṛhāṇi yānagṛhāṇi
            vastragṛhāṇi kaṭakakeyūrāṇāṃ maulikuṇḍalānāṃ gṛhāṇi udyānaramaṇīyāni puṣkiriṇīramaṇīyāni
            saṃtiṣṭhanti / tābhī rākṣasībhirekaikaṃ puruṣaṃ gṛhītvā svakaṃ svakaṃ niveśanaṃ pratyudgatāḥ
            / yā ca tāsāṃ rākṣasīnāṃ vṛddhatarā, tayāhaṃ svakīyaṃ niveśanaṃ nītvā divyarasasāgropetenāhāreṇa
            saṃtarpitaḥ / saṃtarpayitvā krīḍitumārabdhā / sa tu tato mānuṣyakena saukhyena saṃtarpitaḥ
            / evaṃ dvitrisaptadinānyatikrāntāni / sa rātrau śayitaḥ / evaṃ yāvatpaśyati ratikarahasanaṃ
            tadāhaṃ vismayamāpannaḥ / na kadācitsyānmayā dṛṣṭaṃ vā śrutaṃ vā prajvalitameva ratikarahasanam,
            tadaiva mayā tasya pratyāhāraḥ kṛtaḥ - kiṃ kāraṇaṃ tvaṃ hasase? iyaṃ siṃhaladvīpanivāsinī
            rākṣasī / sā tava jivitāntarāyaṃ kariṣyati / tadā me tasya pratyāhāraḥ kṛtaḥ - tvaṃ
            jānāsi rākṣasīti? sa kathayati - yadi na pratīyasi, dakṣiṇapanthalikāṃ gṛhītvā anuvicaran
            gaccha / tatrāyaṃ sa nagaramūrdhvamuccaṃ gavākṣatoraṇaviprahīṇaṃ cāpratihatam / tatrānekāni
            vaṇigjanāni bhakṣayitvā asthīniprakṣiptāni / anye ca jīvanto anye ca mṛtāḥ / yadi
            na pratīyasi, tadapi mārgaṃ gaccha / gatvā ca mārgaṃ nirīkṣasva, tadā me śraddhāsyasi
            / tadā tasyāstena mohajālā nāma nidrāti sā //</p>
         
         <span class="note"><span class="bold">Vaidya 286</span></span>
         
         <p>atha sa bodhisattvo rātriprathamayāme samaye tasyā rākṣasyāḥ sakāśādutthāya saṃprasthitaḥ
            / candrāvabhāsaṃ khaṅgaṃ sajjīkṛtam / upagṛhyānuvicaraṃstāṃ dakṣiṇapanthalikāṃ gṛhītvā
            saṃprasthitaḥ / anupūrveṇāyasaṃ nagaramanuprāptaḥ, samantena parikramati / na ca dvārāṇi
            gavākṣāṇi samanupaśyati / atha tasminnāyase nagare mahān yaścampakavṛkṣastatraivāruhya
            tato mayā teṣāmutkāsanaśabdaḥ kṛtaḥ / tato me vaṇikpuruṣāḥ kathayanti - yatkhalu mahāsārthavāho
            jānīyāt - vayaṃ rākṣasībhirāyase nagare prakṣiptāḥ / tadā dine dine śataṃ puruṣāṇāṃ
            gṛhītvā bhakṣayanti / tān bhakṣayitvā asthīnyatraivāyase nagare kṣipanti / tena tasya
            bhūtapūrvaṃ varṇitam / tadāhaṃ campakavṛkṣādavatīrya punareva dakṣiṇāṃ panthalikāṃ
            gṛhītvā anuvicaran tvarita āgacchāmi sma / tato praviṣṭaḥ //</p>
         
         
         <p>atha ratikaro māmetadavocat - dṛṣṭaste sārthavāha madvacanam? uktaṃ ca mayā - dṛṣṭaṃ
            yuṣmākaṃ satyaṃ sāṃkathyakṛtam / tadā me 'sya pratyāhāraḥ kṛtaḥ - satyameva, ka upāyo
            'smākam? atha sa ratikara etadavocat - asti me mahāsārthavāhopāyam, yenopāyena siṃhaladvīpāt
            svastikṣemābhyāṃ jambūdvīpaṃ nirgacchasi / punareva jambudvīpamapasarasi / atha sa
            ratikaro māmetadavocat - asti tasminneva dvīpe mahāsamudratīre devabālāho nāmāśvarājo
            hīnadīnānukampakaḥ / sa ca bālāho 'śvarājaḥ / sarvaśvetānāmauṣadhīṃ bhuktvā suvarṇavālukāsthale
            āvartanaparivartanasaṃparivartanaṃ kṛtvā śarīraṃ pracchoḍayati, pracchoḍayitvā pratyāhāraṃ
            kurute - kaḥ pāragāmī, kaḥ pāragāmī kaḥ pāragāmīti? tvayaivaṃ vaktavyam - ahaṃ deva
            pāragāmīti / evaṃ sāṃkathyaṃ kṛtvā sā rākṣasī samīpamupagamya sārdhaṃ śayita eva prativibuddhā
            / sā kathayati - āryaputra, kathaṃ te śarīraṃ śītalam? tadā mayā tasyā mṛṣāvādaṃ pratyāhāraṃ
            kṛtam / bahirnagarasya uccāraprasraveṇa niṣkrānto 'ham, tataḥ śarīraṃ śītalam / ityuktvā
            sā punarapi śayitā / tataḥ prātaḥ sūryasya cābhyudgamanakālasamaye utthāya teṣāṃ vaṇikpurūṣāṇāmārocayati
            sma - āgacchantu bhavanto bahirnagarasya gacchāmaḥ / te sarve sahitāḥ samagrā bahirnagarasya
            saṃprasthitāḥ / te ca bahirnagarasya gatvā ekānte viśrāntāḥ sāṃkathyaṃ kartumārabdhāḥ
            - kasya kīdṛśī bhāryā snehavatī? kecitkathayanti - atisnehaṃ na kurute / kecitkathayanti
            - mama divyarasarasāgropetairāhāraiḥ saṃdhārayati / kecit kathayanti - nānāvidhairvastrairmama
            saṃdhārayati / kecitkathayanti - mama divyamaulīkuṇḍalasragdāmāni dhārayati / kecitkathayanti
            - nāsmākaṃ kāyadaurbalyam / kecitkathayanti - mama vividhāni candanakarpūrakastūrikādīni
            dhārayati / evaṃ taiḥ sāṃkathyaṃ kṛtam / tadā teṣāṃ vaṇikpuruṣāṇāṃ pratyāhāraṃ karoti
            sma - na yuṣmākaṃ yuktamidaṃ yadvayaṃ rākṣasībhiḥ prasaktāḥ / iti śrutvā te vihvalībhūtāḥ
            evamāhuḥ - satyaṃ mahāsārthavāha, rākṣasī siṃhaladvīpanivāsinīti / tadā teṣāṃ mayā
            pratyāhāraḥ kṛtaḥ - satyaṃ satyaṃ buddhadharmasaṃghebhyaṃ, neyaṃ mānuṣī, rākṣasī /
            atha te vaṇikpuruṣāḥ kathayanti - kāsmākaṃ gatiḥ? kiṃ parāyaṇam? tadā teṣāṃ mayā pratyāhāraḥ
            kṛtaḥ - asmākaṃ gatiḥ śaraṇaṃ parāyaṇam? (<span class="bold">Vaidya 287</span>) vaṇikpurūṣāḥ kathayanti - upadarśaya sārthavāha / atha sa teṣāmevamāha - asti yuṣmākaṃ
            siṃhaladvīpe bālāho nāma aśvarājaḥ / sa ca hīnadīnānukampakaḥ / sa sarvaśvetānāmauṣadhīrbhuktvā
            suvarṇavālukāsthale āvartanaṃ karoti / kṛtvā ca śarīraṃ pracchoḍayitvā vāṇīṃ pratyāharediti
            - kaḥ pāragāmī kaḥ pāragāmī kaḥ pāragāmīti / tatrāsmābhirgantavyam - vayaṃ pāraṃgāmina
            iti / atha te vaṇikpurūṣā ūcuḥ - katame dine gacchāmo vayam? sa pratyāhāraṃ kartumārabdhaḥ
            - tṛtīye divase 'vaśyaṃ gantavyam / puruṣeṇa saṃbalaṃ kartavyamiti / te kriyākāraṃ
            kṛtvā punareva tannagaraṃ praviṣṭāḥ svakasvakaṃ niveśanamupagatā / tābhī rākṣasībhiḥ
            saṃbhāṣitāḥ - śrāntastvam, dṛṣṭāste tānyudyānaramaṇīyāni puṣkariṇīśatāni ramaṇīyāni?
            sa kathayati - na ca te kiṃcid dṛṣṭam / atha sā rākṣasī tametadavocat - santi āryaputra
            vividhānyasmin siṃhaladvīpe udyānaramaṇīyāni puṣkariṇīramaṇīyāni vividhavicitrapuṣpaparipūrṇāni
            / anekāni ca puṣkariṇīśatāni ramaṇīyāni / sa pratyāhāraṃ kartumārabdhaḥ - tṛtīye divase
            gamiṣyāmītyataḥ saṃbalaṃ kartavyam / udyānabhūmidarśanāyopasaṃkramiṣyāmi / tāni ca
            vividhāni puṣkariṇīśatāni ramaṇīyāni udyānaśatāni puṣpaparipūrṇāni paśyāmi / tāni
            ca vividhāni puṣpāṇi gṛhītvā āgamiṣyāmi / sā kathayati sma - āryaputra / evaṃ karomyaham
            / tatastena śarīramanuvicintya / (?) atha rākṣasyo jānanti yogaṃ tenāsmākaṃ (?) jīvitāntarāyaṃ
            kariṣyanti / īdṛśaṃ śarīramanuvicintya tūṣṇīṃbhāvena vyavasthitaḥ / tasya tayā praṇītāpraṇītānyāhārāṇyanupradattā
            / bhuktvā ca ucchvāsaṃ choritam / sā kathayati rākṣasī - āryaputra kiṃ kāraṇaṃ ucchvāsaṃ
            choritam? atha sa tāmetadavocat - svadeśābhiratā jāmbudvīpakā manuṣyāḥ / sā āha -
            kiṃ karoṣyāryaputra svakīyena viṣayena? asminneva siṃhaladvīpe vividhānyannagṛhāṇi
            pānagṛhāṇi vastragṛhāṇi vividhānyudyānaramaṇīyāni puṣkariṇīramaṇīyāni / vividhasukhamanubhavase
            / kiṃ jambudvīpamanuśocase? tadāhaṃ tūṣṇīṃbhāvena vyavasthitaḥ / sa taṃ divasamatikrāntaḥ
            / dvitīye divase praṇītānyāhārāṇi satvaramanupradattāni sajjīkṛtāni / tṛtīye divase
            pratyūṣakālasamaye sarve te saṃprasthitāḥ / te ca bahirnagarasya niṣkrāntāḥ / niṣkramitvā
            kriyākāraṃ kartumārabdhāḥ / na punaḥ kenacit punareva siṃhaladvīpo nirīkṣitavyaḥ /
            tvaritamasmābhirgantavyam / īdṛśaṃ kriyākāraṃ kṛtvā saṃprasthitāḥ tvaritaṃ tvaritameva
            laghu laghveva gacchanti / anupūrveṇa yatra sa bālāhako 'śvarājastatrānuprāptāḥ /
            yāvatpaśyanti bālāhamaśvarājam / taṃ sarvaśvetānāmauṣadhīmāsvādayati / āsvādayitvā
            suvarṇavālukāsthale āvartanaṃ karoti / kṛtvā ca śarīraṃ pracchoḍayati / yadā śarīraṃ
            pracchoḍayati tadā siṃhaladvīpaṃ calati sma / trīṇi vākyāni pratyāharati sma - kaḥ
            pāragāmī, kaḥ pāragāmī, kaḥ pāragāmīti? atha sa bālāho 'śvarājastānetadavocat - bho
            vaṇikpuruṣāḥ / yadā śarīraṃ pracchoḍayāmi, na tadā yuṣmākaṃ kenacitsiṃhaladvīpo nirīkṣitavyaḥ
            / na kenaciccakṣurvisphuritavyam / te tādṛśaṃ kriyākāraṃ kṛtvā...... / tadāhaṃ prathamataramārūḍhaḥ,
            (<span class="bold">Vaidya 288</span>) paścātpañcaśatāṇi vaṇigjanāḥ / yadā te ārūḍhāḥ tadā siṃhaladvīpanivāsinyo rākṣasyaḥ
            kilakilāyamānāḥ pṛṣṭhato dhāvanti sma rudantyaḥ karuṇakaruṇairvilāpaiḥ / tatastai
            rudacchabdaṃ śrutvā pratinivartya nirīkṣitumārabdham / tairnirīkṣyante / tadā te 'dhomukhā
            udake patanti sma / yadā te udake patitāḥ, tadā rākṣasya utkṣipya māṃsaṃ bhakṣayanti
            sma / tadāhamekākī jambūdvīpameva pratyudgataḥ / tadā tīrasya samīpe bālāhamaśvarājaṃ
            triḥ pradakṣiṇīkṛtya tatraiva prakrāntaḥ / tato 'haṃ saṃprasthitaḥ / svakīyaṃ niveśanamanupūrveṇānuprāptaḥ
            / tadā me mātāpitārau kaṇṭhe pariṣvajya roditumārabdhau / tato bāṣpeṇa paṭalāni visphuṭitāni
            / tato draṣṭumārabdhau / tato mātāpitṛbhyāṃ sārdhaṃ viśrāntaḥ / tena teṣāṃ sarvaṃ
            bhūtapūrvaṃ vṛttāntamākhyātam / tatastau mātāpitarau kathayataḥ sma - jīvaṃstu putra
            tvamanuprāptaḥ / nāsmākaṃ dravyeṇa kṛtyam / jarākāle yaṣṭibhūto 'ndhakāre mārgasyopadarśakaḥ,
            maraṇakāle piṇḍadātā, mṛtasya sanāthīkaraṇīyam / yathā śītalo vāto nāma putra āhlādakaraḥ
            / etadvacanaṃ mātāpitarau cākhyātam / īdṛśaṃ mayā sarvanīvaraṇaviṣkambhin sārthavāhabodhisattvabhūtena
            duḥkhamanubhūtam //</p>
         
         
         <p>tadyathāpi nāma sarvanīvaraṇaviṣkambhin bālāhakaṃ tamaśvarājabhūtenāvalokiteśvareṇa
            bodhisattvena mahāsattvena tādṛśādahaṃ mṛtyubhayātparimokṣitaḥ / tadyathāpi nāma sarvanīvaraṇaviṣkambhin
            na śaknomyavalokiteśvarasya puṇyasaṃbhāraṃ gaṇayitum / alpamātramidaṃ sāṃkathyaṃ kṛtaṃ
            ekaikaromavivarasya //</p>
         
         
         <p>iti aśvarājavarṇanaṃ nāma prathamaṃ prakaraṇam //</p>
         
         
         
         
         
         <p>START Kvyu 2,2:</p>
         
         
         <p>romavivaraṇāvarṇanaṃ dvitīyaṃ prakaraṇam /</p>
         
         
         <p>tadyathāpi nāma sarvanīvaraṇāviṣkambhin suvarṇaṃ nāma romavivaram / tatrānekānigandharvakoṭiniyutaśatasahasrāṇi
            prativasanti sma / tena ca saṃsārikena duḥkhena na bādhyante / parameṇa saukhyena
            saṃtarpitā bhavanti / divyāni vastūni prādurbhavanti / tatra na ca te rāgeṇa bādhyante
            / na ca mohena bādhyante / na ca dveṣeṇa bādhyante / na ca te āghātacittamutpādayanti
            / na ca teṣāṃ hiṃsācittamutpadyate / te satatasamitamāryāṣṭāṅgikamārgamupadarśitā
            bhavanti / satatakālaṃ dharmābhikāṅkṣiṇo bhavanti / tadyathāpi nāma sarvanīvaraṇaviṣkambhin
            suvarṇanāmaromavivare avabhāsaṃ nāma cintāmaṇiratnam / yadā te gandharvā abhiprāyaṃ
            cintayanti, tadā teṣāmabhiprāyo 'nusidhyati / tadā suvarṇaromavivarādatikramya kṛṣṇo
            nāma romavivaraḥ / tatrānekāni ṛṣikoṭiniyutaśatasahasrāṇi prativasanti / kecidekābhijñāḥ,
            kecid dvayabhijñāḥ, kecit tryabhijñāḥ, keciccaturabhijñāḥ, kecitpañcābhijñāḥ, kecitṣaḍabhijñāḥ
            / tasmiṃśca romavivare rūpyamayī bhūmiḥ, kanakamayāḥ parvatāḥ, rūpyamayāḥ śṛṅgāḥ,
            padmarāgairupacitāḥ parvatāḥ, tādṛśāḥ saptasaptatiparvatāḥ / ekaikaparvate 'śītisahasrāṇi
            ṛṣīṇāṃ prativasanti / teṣāṃ ca ṛṣīṇāmīdṛśā parṇakuṭirakalpavṛkṣāṇi dṛśyante / lohitadaṇḍāḥ
            (<span class="bold">Vaidya 289</span>) suvarṇarūpyapatrā ratnāvabhāsitāḥ / ekaikapārśve romavivare catasraḥ puṣkariṇyaḥ
            / kecidaṣṭāṅgopetena vāriṇā paripūrṇāḥ kecitpuṣpaparipūrṇāḥ / tasminnupacārasamīpe
            divyā agurudrumavṛkṣāḥ, sugandhāścandanavṛkṣāḥ, pariśobhitāḥ kalpavṛkṣāḥ, saṃdṛśyante
            / divyālaṃkārapralambitā maulīkuṇḍalapralambitā hārārdhahārapralambitāḥ keyūranūpurasragdāmapralambitāḥ
            sauvarṇapatrāḥ / tatraikaikakalpavṛkṣe gandharvaśataṃ viśrāntam / yadā te vādyapratyāhāramudīrayanti,
            tadā mṛgapakṣyādayaḥ saṃvegamāpadyante - sukhaduḥkhamidaṃ sāṃsārikāṇāṃ sattvānām /
            kathaṃ jambudvīpe duḥkhamanubhavanti? jātijarāmaraṇaṃ paśyanti? iṣṭapriyaviyogamapriyasaṃprayogaṃ
            paśyanti? mānuṣyakāṇi bahūni duḥkhāni pratyanubhavanti? ityevaṃ te mṛgapakṣiṇaḥ saṃvegamanuvicintya
            yadā kāraṇḍavyūhasya mahāyānasūtraratnarājasya nāmānusmaranti, tadā teṣāṃ divyarasarasāgropetā
            āhārāḥ prādurbhavanti / divyāni ca saugandhikāni vastūni prādurbhavanti / divyāni
            vastrāṇi prādurbhavanti / yadā te 'bhiprāyamanuvicintayanti, tadābhiprāyāḥ sidhyanti
            //</p>
         
         
         <p>atha sarvanīvaraṇaviṣkambhī bhagavantametadavocat - paramāścaryādbhutaprāpto 'haṃ
            bhagavan / bhagavānāha - kiṃ kāraṇaṃ kulaputra paramavismayamāpannaḥ? atha sarvanīvaraṇaviṣkambhī
            bhagavantametadavocat - yadā bhagavan kāraṇḍavyūhasya mahāyānasūtraratnarājasya nāmānusmaranti,
            tadābhiprāyā anusidhyanti / yasya nāmadheyamātreṇa īdṛśāni vastūni prādurbhavanti,
            sukhitāste sattvā ye kāraṇḍavyūhaṃ mahāyānasūtraratnarājaṃ śroṣyanti likhāpayiṣyanti
            dhārayiṣyanti vācayiṣyanti paryavāpsyanti, yoniśaṃ ca manasi kariṣyanti / ye kāraṇḍavyūhasya
            mahāyānasūtrarājasyaikākṣaramapi likhāpayiṣyanti, te idaṃ sāṃsārikaṃ duḥkhaṃ na paśyanti
            / na ca te caṇḍālakukkurakuleṣu jāyante / na ca te hīnendriyā bhavanti / na ca te
            khañjakubjakordhvanāsagaṇḍalamboṣṭhāśca sattvāḥ kuṣṭhinaśca santaḥ / na ca teṣāṃ kāye
            vyādhiḥ saṃkramate / ārogyabalavatprīṇitendriyāśca bhavanti / atha bhagavān sādhukāramadāt
            / sādhu sādhu sarvanīvaraṇaviṣkambhin, yastvamīdṛśaṃ pratibhānaṃ karoṣi / anekāni
            devanāgayakṣagandharvāsuragarūḍakinnaramahoragamanuṣyāmanuṣyā upāsakopāsikāsahasrāṇi
            saṃnipatitāni - tvayedṛśaṃ dharmasāṃkathyaṃ kṛtam / yatastvayedṛśo vaipulyapratibhānaḥ
            kṛtaḥ //</p>
         
         
         <p>atha sarvanīvaraṇaviṣkambhī bhagavantametadavocat - yadā bhagavannidaṃ praśnamanirdiṣṭaṃ
            tadā devaputrāṇāmabhedyā śraddhotpannā / atha bhagavān sādhukāramadāt - sādhu sādhu
            kulaputra, yastvamevaṃ punaḥ punastathāgatamadhyeṣase / tadyathāpi nāma sarvanīvaraṇaviṣkambhin
            kṛṣṇānnāma romavivarādavatīrya ratnakuṇḍalo nāma romavivaraḥ / tatrānekāni gandharvakanyākoṭiniyutaśatasahasrāṇi
            prativasanti / tāśca gandharvakanyā abhirūpāḥ darśanīyāḥ paramayā śubhavarṇapuṣkalatayā
            samanvāgatā divyālaṃkāravibhūṣitaśarīrā apsarasāmiva pratispardhinyaḥ tādṛśyaḥ, paramaśobhanāḥ
            / na ca tā rāgaduḥkhena bādhyante / na ca dveṣaduḥkhena bādhyante / na ca mohaduḥkhena
            bādhyante / na ca tāsāṃ kāye kiṃcinmānuṣīduḥkhaṃ saṃvidyate / tāśca gandharvakanyāstrikālamavalokiteśvarasya
            (<span class="bold">Vaidya 290</span>) bodhisattvasya mahāsattvasya nāmamanusmaranti / yadā trikālamanusmaranti, tadā tāsāṃ
            sarvavastūni prādurbhavanti //</p>
         
         
         <p>atha sarvanīvaraṇāviṣkambhī bhagavantametadavocat - gamiṣyāmyahaṃ bhagavan / tāni
            romavivarāṇi draṣṭukāmo 'ham / bhagavānāha - agrāhyāste kulaputra romavivarā asaṃsparśāḥ
            / yathā ākāśadhāturagrāhyo 'saṃsparśaḥ, evameva te kulaputra romavivarā agrāhyā asaṃsparśāḥ
            / teṣu romavivareṣu samantabhadro bodhisattvo mahāsattvasteṣāṃ romavivarāṇāṃ dvādaśa
            varṣāṇi paribhramitaḥ, na ca tena tāni romavivarāṇi dṛṣṭāṇi / yasyaikaikaromavivare
            sthitaṃ buddhaśatam, tenāpi na dṛṣṭāṇi, prāgevānye bodhisattvabhūtāḥ //</p>
         
         
         <p>atha sarvanīvaraṇaviṣkambhī bhagavantametadavocat - yadā bhagavan samantabhadreṇa
            bodhisattvena mahāsattvena na dṛṣṭaṃ dvādaśavarṣāṇi paribhramatā, na ca tena tāni
            romavivarāṇi dṛṣṭāni, asyaikaikaromavivare sthitaṃ buddhaśataṃ tenāpi na dṛṣṭam, tadā
            teṣāṃ romavivarāṇāmantato 'hamapi kiṃ gamiṣyāmi? āha - kulaputra, mayāpi tasya romavivaraṃ
            vīkṣamāṇena parimārgayamāṇena na dṛśyate / sarvanīvaraṇaviṣkambhin kulaputra, ayaṃ
            māyāvī asādhyaḥ sūkṣma evamanudṛśyate / nirañjano rūpī mahāpī(?) śatasahasrabhujaḥ
            koṭiśatasahasranetro viśvarūpī ekādaśaśīrṣaḥ mahāyogī nirvāṇabhūmivyavasthitaḥ sucetano
            mahāprājñaḥ bhavottārakaḥ kulīno 'nādarśī prājño nirdeśastathācchāyābhūtaḥ sarvadharmeṣu,
            evameva kulaputra avalokiteśvaro bodhisattvo na śruto na kenacid dṛśyate / tasya svabhāvakā
            anyathārtagatā na paśyanti, prāgeva samantabhadrādayo 'nye ca bodhisattvāḥ / acintyo
            'yaṃ kulaputra avalokiteśvaro bodhisattvo mahāsattvaḥ prātihāryāṇi samupadarśayati
            / anekāni ca bodhisattvakoṭiniyutaśatasahasrāṇi paripācayati, sattvāṃśca tān bodhimārge
            pratiṣṭhāpayati / pratiṣṭhāpayitvā sukhāvatīlokadhātumanugacchati / amitābhasya tathāgatasyāntike
            dharmamanuśṛṇoti //</p>
         
         
         <p>atha sarvanīvaraṇaviṣkambhī bhagavantametadavocat - kenopāyena bhagavan paśyāmi ahamavalokiteśvaraṃ
            bodhisattvaṃ mahāsattvam? bhagavānāha - yadi kulaputra ihaiva sahālokadhātumāgacchati
            mama darśanāya vandanāya paryupāsanāya / atha sarvanīvaraṇaviṣkambhī bhagavantametadavocat
            - anujānāmyahaṃ bhagavan, avalokiteśvaro bodhisattvo mahāsattva āgacchati? bhagavānāha
            - yadā kulaputra sattvaparipāko bhavati, tadāvalokiteśvaraḥ prathamataramāgacchati
            //</p>
         
         
         <p>atha sarvanīvaraṇaviṣkambhī bodhisattvaḥ kare kapolaṃ dattvā cintāparo vyavasthitaḥ
            - kiṃ mayā pāparatena cirakālajīvikayā tenāvalokiteśvaradarśanaviprahīṇenāndhabhūtena
            tamonuprāptamārgasaṃprasthitena? atha sarvanīvaraṇaviṣkambhī bodhisattvaḥ punarapi
            bhagavantametadavocat - katamasmin kāle bhagavannavalokiteśvara āgacchati? atha bhagavānapīdaṃ
            vacanaṃ śrutvā hasati, vyavahasati ca - akālaste kulaputra avalokiteśvarasyāgamanakālasamayaḥ
            / tadyathāpi nāma kulaputra tato romavivarādavatīrya amṛtabindurnāma romavivaraḥ,
            tatrānekāni devaputra koṭiniyutaśatasahasrāṇi (<span class="bold">Vaidya 291</span>) prativasanti / kecidekabhūmikā, kecid dvibhūmikāḥ, kecitribhūmikāḥ, keciccaturbhūmikāḥ,
            kecitpañcabhūmikāḥ, kecit ṣaḍbhūmikāḥ, kecitsaptabhūmikāḥ, kecidaṣṭabhūmikāḥ, kecinnavabhūmikāḥ,
            keciddaśabhūmikāḥ pratiṣṭhitā bodhisattvā mahāsattvā vasanti / tadyathāpi nāma sarvanīvaraṇaviṣkambhin
            asminnamṛtabindau romavivare ṣaṣṭiparvatāḥ suvarṇarūpyamayāḥ / ekaikaparvataḥ ṣaṣṭiyojanāsahasrāṇyucchrayeṇa
            / tadeṣāṃ parvatānāṃ navanavatiśṛṅgasahasrāṇi divyasuvarṇaratnopacitāni / pārśve kecidekacittotpādikā
            bodhisattvāḥ prativasanti / teṣu parvatarājiṣu anekāni gandharvakoṭiniyutaśatasahasrāṇi
            prativasanti, ye tasmin romavivare satatasamitaṃ nirnāditaṃ sūryaṃ dhārayati / tadyathāpi
            nāma sarvanīvaraṇaviṣkambhin tasmiṃścāmṛtabindau romavivare anekāni vimānakoṭiniyutaśatasahasrāṇi
            ratnaparikhacitāni śobhanīyāni darśanīyāni vicitrāṇi muktāhāraśatasahasrāṇi pralambitāni
            / teṣu vimāneṣu bodhisattvā viśramitvā dharmasāṃkathyaṃ kurvanti / tato vimānānniṣkramya
            svakasvakāni caṃkramaṇāni pratyudgatāḥ / caṃkrame caṃkrame saptati saptati puṣkariṇyaḥ
            kecidaṣṭāṅgopetena vāriṇā paripūrṇāḥ, kecidvividhapuṣpaparipūrṇāḥ, utpalapadmakumudapuṇḍarīkasaugandhikamāndāravamahāmāndāravapuṣpaparipūrṇāḥ
            / teṣu caṃkrameṣu manoramāḥ kalpavṛkṣāḥ lohitavarṇāḥ suvarṇarūpyapatrā divyālaṃkārapralambitā
            maulīkuṇḍalasragdāmapralambitā hārārdhahārapralambitāḥ keyūrapralambitāḥ / tadanye
            vividhālaṃkārapralambitāḥ / teṣu caṃkrameṣu rātrau te bodhisattvāścaṃkramanti, vividhaṃ
            ca mahāyānamanusmaranti, nairvāṇikīṃ bhūmimanuvicintayanti / sāṃsārikaṃ duḥkhamanuvicintayanti
            / narakaniryāsaṃ cintayanti / saṃcintayitvā maitrīṃ bhāvayanti / evameva sarvanīvaraṇaviṣkambhin
            tasmin romavivare īdṛśā bodhisattvā vasanti / tato 'mṛtavittabinduromavivarādavatīrya
            vajramukho nāma romavivaraḥ, tatrānekāni kinnaraśatasahasrāṇi prativasanti / aṅgadakuṇḍalakeyūravicitramālyābharaṇānulepanaparamaśobhanāni
            dṛśyante / satatakālaṃ buddhadharmasaṃghābhiprasannāḥ ekāgradharmamaitrīvihārikāḥ
            kṣāntisaṃbhāvitā nirvāṇacintakāḥ saṃvegamānuṣyakāḥ / īdṛśāste kulaputra kinnarā dharmābhiratāḥ
            / tasminneva romavivare anekāni parvatavivarāṇi śatasahasrāṇi / kecidvajramayāḥ kecitpadmarāgamayāḥ
            kecidindranīlamayāḥ kecitsaptaratnamayāḥ / īdṛśāni ca tatra kulaputra romavivare saddharmanimittāni
            ca dṛśyante / tatra romavivare anekāḥ kalpavṛkṣāḥ, anekavidrumavṛkṣāścandranavṛkṣāḥ
            saugandhikavṛkṣāḥ, anekāni puṣkariṇīśatasahasrāṇi, divyāni vimānāni, sphaṭikarajatasaṃyuktāḥ
            paramaśobhanīyāḥ ramaṇīyāḥ prāsādāḥ / yatra īdṛśāni vimānāni prādurbhavanti, teṣu
            vimāneṣu kinnarā viśrāntāḥ / viśramitvā dharmasāṃkathyaṃ kurvanti / yaduta dānapāramitāsāṃkathyaṃ
            kurvanti / dhyānapāramitāsāṃkathyaṃ kurvanti / prajñāpāramitāsāṃkathyaṃ kurvanti /
            evaṃ ṣaṭpāramitāsāṃkathyaṃ kṛtvā svakasvakāni caṃkramaṇāni caṃkramanti / kecitsuvarṇamayāścaṃkramāḥ
            / teṣu caṃkrameṣu sāmantakeṣu kalpavṛkṣā lohitadaṇḍāḥ sauvarṇarūpyapatrā divyālaṃkārapralambitāḥ
            maulikuṇḍalasragdāmapralambitā hārārdhahārapralambitā ratnahārapralambitāḥ / te ca
            kalpavṛkṣāstasmiṃścaṃkrame kūṭāgāravatsaṃsthitāḥ, kūṭāgārasadṛśeṣu (<span class="bold">Vaidya 292</span>) teṣu caṃkrameṣu kinnarāścaṃkramanti / caṃkramyamāṇāḥ sāṃsārikaṃ satyamanuvicintayanti
            - aho duḥkham / jātirduḥkham / aho duḥkham / jarāmaraṇaduḥkham / aho duḥkham / tadapi
            dāridryaduḥkham / iṣṭapriyaviyogāpriyāviyogaduḥkham / tadapi kaṣṭataraṃ duḥkham /
            ye cāvīcāvupapannā rauravopapannāḥ, kālasūtropapannāḥ, hāhave mahānarake upapannāḥ,
            pratāpane narake upapannāḥ, agnighaṭeṣupapannāḥ, vajraśaileṣupapannāḥ, pretanagaropapannāḥ,
            tadeṣāṃ sarvasattvānāṃ duḥkhataram / evaṃ ca te kinnarāścittena cintayanti / cintayitvā
            nairvāṇikīṃ bhūmīṃ cintayanti / evameva kulaputra kinnarā dharmābhiratāḥ satatakālamavalokiteśvarasya
            nāmanusmaranti / yadā te nāmānusmaranti, tadā teṣāṃ sarvopakaraṇairupasthitā bhavanti
            / evaṃ durlabhaḥ kulaputra avalokiteśvaro bodhisattvo mahāsattvaḥ sarvasattvānāṃ mātāpitṛbhūtaḥ
            sarvasattveṣvabhayaṃdadaḥ / sarvasattveṣu mārgopadarśakaḥ / sarvasattveṣu kalyāṇamitraḥ
            / evaṃ kulaputra avalokiteśvaro bodhisattvo mahāsattvaḥ / durlabhaṃ kulaputra tasya
            nāmagrahaṇam / ye ca tasya ṣaḍakṣarīmahāvidyānāmānusmaranti, tadā teṣu romavivareṣu
            jāyante / na ca punareva saṃsāre saṃsaranti / romavivarādromavivaramupasaṃkrāmanti
            / teṣāṃ teṣu romavivareṣu tāvattiṣṭhanti yāvannairvāṇikīṃ bhūmimanveṣante //</p>
         
         
         <p>iti romavivaravarṇanaṃ nāma dvitīyaṃ prakaraṇam //</p>
         
         
         
         
         
         <p>START Kvyu 2,3:</p>
         
         
         <p>ṣaḍakṣarīmahāvidyāmāhātmyavarṇanaṃ tṛtīyaṃ prakaraṇam /</p>
         
         
         <p>atha sarvanīvaraṇaviṣkabhī bhagavantametadavocat - kuto bhagavan ṣaḍakṣarī mahāvidyā
            prāpyate? bhagavānāha - durlabhā kulaputra sā ṣaḍakṣarī mahāvidyā / na ca tathāgatā
            jānanti prāgeva bodhisattvabhūtāḥ / atha sarvanīvaraṇaviṣkambhī bhagavantametadavocat
            - yadbhagavan tathāgatā arhantaḥ samyaksaṃbuddhā na jānanti? bhagavānāha - kulaputra
            sā ṣaḍakṣarī mahāvidyā tvavalokiteśvarasya paramahṛdayam / yaśca paramahṛdayaṃ jānāti
            sa mokṣaṃ jānāti / atha sarvanīvaraṇaviṣkambhī bhagavantametadavocat - asti bhagavan
            kecitsattvā ye ṣaḍakṣarīṃ mahāvidyāṃ jānanti? bhagavānāha - na kaścijjānīte kulaputra
            / ṣaḍakṣarī mahāvidyā rājñī / eṣā durāsadā aprameyā yoginastathāgatā jānanti prāgeva
            bodhisattvabhūtāḥ / asyāḥ kulaputra ṣaḍakṣarīmahāvidyāyāḥ kāraṇena sarve tathāgatāḥ
            ṣoḍaśakalyāṇasaṃkhyeyāḥ paribhramitāḥ prāgeva bodhisattvabhūtāḥ kuto jānanti? ayaṃ
            sa paramahṛdayaḥ avalokiteśvarasya / yo 'pyayaṃ paribhramati jaganmaṇḍale, kaścijjānīte
            ṣaḍakṣarīṃ mahāvidyām / puṇyavantaste sattvā ye ṣaḍakṣarīṃ mahāvidyāṃ satataparigrahaṃ
            japābhiyuktā bhavanti / tasyā japakāle tu navanavatigaṅgānadīvālukopamāstathāgatāḥ
            saṃnipatanti, paramāṇurajopamā bodhisattvāḥ saṃnipatanti, ṣaṭpāramitā dvārasthā bhavanti
            / anye ca dvātriṃśaddevanikāyāḥ devaputrāḥ saṃnipatitāḥ / cattvāraśca mahārājānaścatasro
            diśo rakṣanti / sāgaraśca nāgarājaḥ / anavataptaśca nāgarājaḥ / takṣakaśca nāgarājaḥ
            / vāsukirnāgarājaḥ - evaṃpramukhānyanekāni nāgarājakoṭīniyutaśatasahasrāṇi dharaṇīṃ
            parirakṣanti / anye ca bhaumā yakṣāḥ / anye cāvakāśaṃ rakṣanti / tasya kulaputrasya
            ekaikaromavivare (<span class="bold">Vaidya 293</span>) tathāgatakoṭyo viśramanti, viśramitvā sādhukāramanuprayanti - sādhu sādhu kulaputra,
            yastvamīdṛśaṃ cintāmaṇiratnalabdhalābho 'si / vimokṣitāste saptakulavaṃśā jātiparaṃparayā
            / ye ca tava kulaputra kukṣigatāḥ prāṇinaḥ, sarve te 'vaivartikā bodhisattvā bhaviṣyanti
            / yaḥ kaścidimāṃ dhārayet ṣaḍakṣarīṃ mahāvidyāṃ kāyagatāṃ kaṇṭhagatāṃ vā, sa kulaputra
            vajrakāyaśarīra iti veditavyaḥ, dhātustūpa iti veditavyaḥ, tathāgatajñānakoṭiriti
            veditavyaḥ / yaḥ kaścitkulaputro vā kuladuhitā vā imāṃ ṣaḍakṣarīṃ mahāvidyāṃ japanti
            so 'kṣayapratibhāno bhavati / jñānarāśiviśuddho bhavati / mahākaruṇayā samanvāgato
            bhavati / sa dine dine ṣaṭpāramitāḥ paripūrayati / vidyādharacakravartyabhiṣekaṃ pratilabhate
            / yasya kasyaciducchavasyocchvāsapraśvāsaṃ dadāti maitryā vā dveṣeṇa vā, sarve te
            'vaivartikādhisattvā bhavanti, kṣipraṃ cānuttarāṃ samyaksaṃbodhimabhisaṃbudhyante
            / ye kecidvastrasparśanenāpi spṛśanti, sarve te caramabhavikā bodhisattvā bhaveyuḥ
            / darśanamātreṇa strī vā puruṣo vā dārikā vā mṛgapakṣiṇo gomahiṣagardabhādayaśca cakṣurdarśanenāpi
            paśyanti, sarve te caramabhavikā bodhisattvā bhaveyuḥ, jātijarāvyādhimaraṇaduḥkhapriyaviprayogavihīṇā
            bhaveyuḥ / acintyā yoginaśca bhaveyuḥ / evaṃ tu ṣaḍakṣarīṃ mahāvidyāṃ japamānasya
            saṃcodano bhavati //</p>
         
         
         <p>atha sarvanīvaraṇaviṣkambhī bhagavantametadavocat - kathaṃ bhagavan labheyamahaṃ ṣaḍakṣarīṃ
            mahāvidyām? so 'cintyo yogānāṃ cāprameyadhyānānāṃ ca aparisthitaścānuttarāyāṃ samyaksaṃbodhau,
            nirvāṇasyopadarśakaḥ, mokṣasya praveśanam, rāgadveṣasya vyupaśamanam, dharmarājasya
            ca paripūraṇam, unmūlanaṃ ca saṃsārasya pañcagatikasya, saṃśoṣaṇaṃ ca nārakāṇāṃ kleśānām,
            samuddhātanamuttāraṇaṃ ca tiryagyonigatānām, āsvādo dharmāṇāṃ ca paripūraṇam, sarvajñajñānasya
            akṣayaṃ nirdeśaṃ śrotumicchāmi / bhagavan yo me ṣaḍakṣarīṃ mahāvidyāmanuprayacchati,
            tasya caturdvīpān saptaratnaparipūrṇānniryātayitum / yadi bhagavan likhyamānāyāpi
            bhūrjaṃ na saṃvidyate, na masiḥ, na ca karamam / madīyena śoṇitena masiṃ kuryāt, carmamutpāṭya
            bhūrjaṃ kuryāt, asthiṃ bhaṅktavā ca karamaṃ kuryāt, tadāpi bhagavan mama nāsti khedaṃ
            śarīrasya / sa ca me mātāpitṛbhūto bhavet gurūṇāmapi guruśca //</p>
         
         
         <p>atha bhagavān sarvanīvaraṇaviṣkambhiṇaṃ bodhisattvametadavocat - smarāmyahaṃ kulaputra
            asyāḥ ṣaḍakṣarimahāvidyāyāḥ kāraṇena paramāṇurajopamān lokadhātūn paribhramitaḥ /
            anekāni tathāgatakoṭiniyutaśatasahasrāṇi mayā paryupāsitāni / na ca teṣāṃ tathāgatānāṃ
            sakāśātsacālaṃbāpi (?) śrutā / tadā ratnottamo nāma tathāgato 'rhan samyaksaṃbuddho
            vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca
            buddho bhagavān / tasya mayā purastādaśrūṇi pramuktāni / tadā tena tathāgatenārhatā
            samyaksaṃbuddhenābhihitam - mā kulaputra evaṃ karuṇakarūṇānyaśrūṇi pramuñca / gaccha
            kulaputra yena padmottamo nāma lokadhātuḥ / tatra padmottamo nāma tathāgato 'rhan
            samyaksaṃbuddhaḥ / sa imāṃ ṣaḍakṣarīṃ (<span class="bold">Vaidya 294</span>) mahāvidyāmanujānāti / tasya kulaputra ahaṃ ratnottamasya tathāgatasyāntikāt prakrāntaḥ
            / yena padmottamasya tathāgatasya buddhakṣetraṃ tenopasaṃkrāntaḥ / upasaṃkramya bhagavataḥ
            pādau śirasā vanditvā purastātprāñjalībhūtvottam - labheyamahaṃ bhagavan padmottama
            ṣaḍakṣarīṃ mahāvidyāṃ rājñīṃ yasyā nāmānusmaraṇamātreṇa sarvapāpāni kṣayante, durlabhāṃ
            bodhiṃ pratilabhate, yenārthenāhaṃ kliṣṭo 'nekāni lokadhātūni / ihaivāgatvā mā vyarthaśramo
            bhaveyam / tadā padmottamastathāgata imāṃ ṣaḍakṣarīṃ mahāvidyāguṇāṃ saṃsmārayati sma
            - tadyathāpi nāma kulaputra śakyate paramāṇurajaḥpramāṇamudgṛhītum, na tu kulaputra
            śakyate ṣaḍakṣarimahāvidyāyā ekajāpasya puṇyaskandhaṃ gaṇayitum / śakyate mayā kulaputra
            catuḥsamudrasyaikaikāṃ vālukāṃ gaṇayitum, na tu kulaputra śakyate mayā ṣaḍakṣarimahāvidyāyā
            ekajāpasya puṇyaskandhaṃ gaṇayitum / tadyathāpi nāma kulaputra kaścideva puruṣo bhavet
            / sa gṛhaṃ pūrṇaṃ yojanasahasraṃ kuryāt dviguṇaṃ pañcayojanaśatāni / taṃ tilaphalaiḥ
            paripūrṇaṃ kuryāt / yatra sūcīvivaraṃ na saṃvidyate, tatra puruṣo dvāre sthāpito 'jarāmaraḥ
            / sa kalpaśatasyātikrāntasya asyaikatilaphalaṃ bahirdvāre prakṣipet / tadanena paryāyeṇa
            taṃ gṛhasamūhapratiṣṭhitāstilāḥ parikṣayaparyavadānaṃ yāvatkālena vrajeyuḥ, tacchakyate
            mayā gaṇayitum / na tu kulaputra śakyate ṣaḍakṣarimahāvidyāyāḥ ekajāpasya puṇyaskandhaṃ
            gaṇayitum / tadyathāpi nāma kulaputra caturdvīpe nānāvidhāni kṛṣiṃ kārayanti yavagodhūmaśālimudgamāṣādayastilakolakulatthādibhiḥ,
            tatra kālena kālaṃ nāgarājāno varṣadhārāmanuprayacchanti / tāni śasyāni niṣpādyante,
            tataste paripakkāḥ parichidyante / evaṃ jambudvīpaṃ khalaṃ kuryāt, tataste śakaṭairbhārairmuṭaiḥ
            piṭhakairgobhirgardabhādibhirlaṅghayitvā tasmin khalābhyantare prakṣiperan, tāni gobhirgardabhairmardayitvā
            mahāntaṃ rāśiṃ niṣpādyate / śakyate mayā kulaputra ekaikāni phalāni gaṇayitum, na
            tu kulaputra śakyate mayā ṣaḍakṣarimahāvidyāyā ekajāpasya puṇyaskandhaṃ gaṇayitum
            / tadyathāpi nāma kulaputra imā mahānadyo jambudvīpe pravahanti rātrau divā ca / tadyathā
            gaṅgā sītā yamunā sindhuḥ śatadruḥ candrabhāgā erāvatī sumāgandhā himaratī kalaśodarī
            ceti / ekaikanadī pañcasahasraparivārā / rātrau ca divā ca mahāsamudre pravahanti
            / evameva ṣaḍakṣarimahāvidyāyā ekajāpasya puṇyaskandhaḥ pravahati / tatrāsāṃ mahānadīnāṃ
            śakyate mayā ekaikabinduṃ gaṇayitum / na ca kulaputra śakyate mayā ṣaḍakṣarimahāvidyāyā
            ekajāpasya puṇyaskandhaṃ gaṇayitum / tadyathāpi nāma kulaputra caturdvīpeṣu catuṣpājjātīnāṃ
            gogardabhamahiṣāśvahastinaḥ, śvajambukacchāgalapaśavaḥ, tathā siṃhavyāghratarakṣumṛgamarkaṭaśaśakādayaḥ,
            eṣāṃ mayaikaikāni romāṇi śakyate gaṇayitum, na tu kulaputra ṣaḍākṣarimahāvidyāyāḥ
            śakyate ekajāpasya puṇyaskandhaṃ gaṇayitum / tadyathāpi nāma kulaputra vajrāṅkuśo
            nāma parvatarājo navanavatiyojanasahasrāṇyucchrayeṇa caturaśītiyojanasahasrāṇyadhastāt
            / tasya parvatarājasya vajrāṅkuśasyaikaṃ pārśvaṃ caturaśītiyojanasahasram / tasya
            ca pārśve parvatarājasya jarāmaraḥ puruṣo bhavet / sa (<span class="bold">Vaidya 295</span>) kalpasyātikrāntasya ekavāraṃ kaśikavastreṇa parimārjayet / evaṃ kṛtvā tasya parikṣayaṃ
            paryavadānaṃ bhavet, etatkāleṣu varṣamāsadinamuhūrtanāḍīkalāḥ yāvat śvāsāḥ, teṣāṃ
            pramāṇaṃ kartuṃśakyam, na tu ṣaḍakṣarimahāvidyāyāḥ śakyate ekajāpasya puṇyaskandhaṃ
            gaṇayitum / tadyathāpi nāma kulaputra mahāsamudraṃ caturaśītiyojanasahasraṃ gāmbhīryeṇa,
            aprameyaṃ vaipulyena vaḍavāmukhaparyantaṃ śakyate mayā śatāgrabhinnayā vālagrakoṭyā
            ekaikaṃ binduṃ gaṇayitum / na tu kulaputra śakyate mayā ṣaḍakṣarimahāvidyāyāḥ puṇyaskandhaṃ
            gaṇayitum / tadyathāpi nāma kulaputra śakyate mayā śīrṣavanasya ekaikapatrāṇi gaṇayitum,
            na tu ṣaḍakṣarimahāvidyāyāḥ śakyate ekajāpasya puṇyaskandham gaṇayitum / tadyathāpi
            nāma kulaputra caturdvipanivāsinaṃ strīpuruṣadārakadārikāste sarve daśabhūmipratiṣṭhitā
            bodhisattvā bhaveyuḥ / yatteṣāṃ bodhisattvānāṃ puṇyaskandham, tataḥ ṣaḍakṣarimahāvidyāyā
            ekajāpasya puṇyaskandham / tadyathāpi nāma kulaputra dvādaśamāsikena saṃvatsareṇa
            adhimāsikena trayodaśamāsikena vā saṃvatsareṇa tathā saṃvatsaragaṇanayā pūrṇa kalpaṃ
            devo ratrau divā varṣati, tacchakyate mayā kulaputra ekaikaṃ binduṃ gaṇayitum / na
            tu kulaputra ṣaḍakṣarimahāvidyāyā ekajāpasya puṇyaskandhaṃ gaṇayitum / evaṃ kulaputra
            bahavo matsadṛśāḥ tathāgatakoṭaya ekasthānadhāritā divyaṃ kalpaṃ cīvarapiṇḍapātraśayanāsanaglānapratyayabhaiṣajyapariṣkāraiḥ
            sarvopakaraṇopasthāne nopasthitā bhaveyuḥ / na ca tathāgatāḥ śaknuvanti ṣaḍakṣarimahāvidyāyāḥ
            puṇyaskandhaṃ gaṇayitum / prāgevāhamekākī asmiṃllokadhātau viharāmi / acintyadhyānapadena
            samutthānenāhaṃ kulaputra bhāvanāyogamanuyuktaḥ / sa ca sūkṣmo dharmaḥ, avyakto dharmaṃ,
            anāgato dharmaḥ, paramahṛdayaprāptaḥ / avalokiteśvarasya bodhisattvasya mahāsattvasyopāyakuśalairdharmaiḥ
            pratiṣṭhitaḥ / evaṃ kulaputra ṣaḍakṣarimahāvidyāyā upāyakauśalyaṃ prāptumahamapi kulaputra
            anekāni lokadhātukoṭīniyutaśatasahasrāṇi paribhramitaḥ / gatvā cāmitābhasya tathāgatasya
            purastātprāñjalībhūtvā dharmavegenāśrūṇi pramuktāni, tathāmitābhastathāgato jānāti
            anāgatapratyutpannam //</p>
         
         
         <p>tena mamābhihitam - kulaputra ṣaḍakṣarīṃ mahāvidyāṃ rājñīmicchasi bhāvanāyogamanuyuktaḥ?
            mayoktam - icchāmi sugata / yathā tṛṣārtaḥ pānīyamanveṣate evamahaṃ bhagavan ṣaḍakṣarīṃ
            mahāvidyāṃ samanveṣamāṇo 'nekalokadhātūnupasaṃkrāntaḥ / paryupāsitāni me 'nekāni tathāgatakoṭīniyutaśatasahasrāṇi,
            na kasyacitsakāśānmayā labdhā ṣaḍakṣarī mahāvidyā rājñī / tvaṃ bhagavan trātā bhava,
            śaraṇaṃ parāyaṇam / vikalendriyasya cakṣurbhūto bhava / naṣṭamārgasya darśako bhava
            / sūryatāpadagdhānāṃ chatrabhūto bhava / caturmahāpathe śālavṛkṣa iva bhava / dharmaparitṛṣisyānantadharmamārgamupadarśako
            bhava / supratiṣṭhitacetaso vajrakavacabhūto bhava //</p>
         
         
         <p>athāmitābhasya tathāgatārhataḥ samyaksaṃbuddhasya avalokiteśvarasya bodhisattvasya
            mahāsattvasya lambikarutena svareṇa nirghoṣeṇārocayati - pasya kulaputra ayaṃ padmottamastathāgato
            (<span class="bold">Vaidya 296</span>) 'rhan samyaksaṃbuddhaḥ ṣaḍakṣarīmahāvidyāyāḥ kāraṇenānekalokadhātukoṭīniyutaśatasahasrāṇi
            paribhramitaḥ / dadasva kulaputra ṣaḍakṣarīṃ mahāvidyāṃ rājñīm / tathāgata evaṃ paribhramati
            //</p>
         
         
         <p>iti ṣaḍakṣarimahāvidyāmāhātmyavarṇanaṃ tṛtīyaṃ prakaraṇam //</p>
         
         
         
         
         
         <p>START Kvyu 2,4:</p>
         
         
         <p>ṣaḍakṣarimahāvidyāmaṇḍalavarṇanaṃ caturthaṃ prakaraṇam /</p>
         
         
         <p>atha avalokiteśvaro bhagavantametadavocat - adṛṣṭamaṇḍalasya na dātavyāṃ kathaṃ bhagavatpadmāṅkamudrāmanugṛhṇāti?
            kathaṃ maṇidharāṃ mudrāṃ saṃjānīte? kathaṃ sarvarājendrāṃ saṃjānīte? maṇḍalapariśuddhiṃ
            kathaṃ saṃjānīte? maṇḍalasyedaṃ nimittaṃ caturasraṃ pañcahastapramāṇaṃ sāmantakena
            madhye maṇḍalasyāmitābhaṃ likhet / indranīlacūrṇaṃ padmarāgacūrṇaṃ marakatacūrṇaṃ
            sphāṭikacūrṇaṃ suvarṇarūpyacūrṇānyamitābhasya tathāgatasya kāye saṃyojayitavyāni /
            dakṣiṇe pārśve mahāmaṇidharo bodhisattvaḥ kartavya / vāmapārśve ṣaḍakṣarī mahāvidyā
            kartavyā caturbhujā śaratkāṇḍagauravarṇā, nānālaṃkāravibhūṣitā / vāmahaste padmaṃ
            kartavyam / dakṣiṇahaste akṣamālā kartavyā / dau hastau saṃprayuktau sarvarājendrā
            nāma mudrā kartavyā / tasyāḥ ṣaḍakṣarimahāvidyāyāḥ pādamūle vidyādharaṃ pratisthāpayitavyam
            / dakṣiṇahaste dhūpakaṭacchukaṃ kartavyaṃ dhūmāyamānam / vāmahaste nānāvidhālaṃkāraparipūrṇaṃ
            piṭakaṃ kartavyam / tasya ca maṇḍalasya caturdvāreṣu catvāro mahārājāḥ kartavyāḥ,
            nānāpraharaṇagṛhītāḥ kartavyāḥ / tasya maṇḍalacatuṣkoṇeṣu catvāraḥ pūrṇakumbhāḥ nānāmaṇiratnasaṃcitāḥ
            / yaḥ kaścitkulaputro vā kuladuhitā vā icchati maṇḍalaṃ praveṣṭum, tena sarvagotrasyāparaṃparasya
            nāmāni likhitavyāni, likhitvā ca haste gṛhītavyāni ca / maṇḍale prathamataraṃ tāni
            nāmāni prakṣipet / te sarve caramabhavikā bodhisattvā bhavanti / sarvamānuṣyakeṇa
            duḥkhena viprahīṇā bhaviṣyanti, kṣipraṃ cānuttarāṃ samyaksaṃbodhimabhisaṃbudhyante
            / tata ācāryeṇa asthāne naiva dātavyā / athavā śraddhādhimuktakasya dātavyā / athavā
            mahāyānaśraddhādhimuktakasya dātavyā / na ca tīrthikasya dātavyā //</p>
         
         
         <p>athāmitābhastathāgato 'rhan samyaksaṃbuddho 'valokiteśvarametadavocat - yadi kulaputra
            indranīlacūrṇaṃ padmarāgacūrṇaṃ suvarṇarūpyacūrṇaṃ daridrasya kulaputrasya kuladuhiturvā
            na saṃvidyante tāni cūrṇāni, bhagavannānāraṅgāṇi saṃprayoktavyāni? nānāraṅgāṇi saṃprayoktavyāni
            nānāpuṣpairnānāgandhaiḥ / yadi kulaputra tadapi na saṃvidyate deśāntaragatasya sthānapadacyutasya,
            tadācāryeṇa mānasikaṃ maṇḍalaṃ cintitavyam / ācāryeṇa mantramudrālakṣaṇānyupadarśayitavyāni
            //</p>
         
         
         <p>iti ṣaḍakṣarimahāvidyāmaṇḍalavarṇanaṃ caturthaṃ prakaraṇam //</p>
         
         
         
         
         
         <p>START Kvyu 2,5:</p>
         
         
         <p>mahāvidyopadeśo nāma pañcamaṃ prakaraṇam /</p>
         
         
         <p>atha padmottamastathāgato 'rhan samyaksaṃbuddho avalokiteśvarametadavocat - dadasva
            me kulaputra ṣaḍakṣarīṃ mahāvidyāṃ rājñīm, yenāhamanekasattvakoṭīniyutaśatasahasrāṇi
            duḥkhātparimocayeyam / yathā te kṣipraṃ cānuttarāṃ samyaksaṃbodhimabhisaṃbudhyante
            //</p>
         
         <span class="note"><span class="bold">Vaidya 297</span></span>
         
         
         <p>atha avalokiteśvaro bodhisattvo mahāsattvaḥ padmottamasya tathāgatasyārhataḥ samyaksaṃbuddhasyemāṃ
            ṣaḍakṣarīṃ mahāvidyāmanuprayacchati -</p>
         
         
         <p>// * // + // 0 // + // om maṇipadme hūṃ // + // 0 // + // * //</p>
         
         
         <p>yasmin kāle iyaṃ ṣaḍakṣarī mahāvidyā anupradattā, tadā catvāro dvīpāḥ, sadevabhavanaparyantāḥ
            kadalīpatreva saṃcalitāḥ, kṣubdhāścatvāro mahāsamudrāḥ sarvavighnavināyakāḥ / niṣpalāyante
            yakṣarākṣasakumbhāṇḍā mahākālamātṛgaṇasahitāḥ //</p>
         
         
         <p>atha padmottamena tathāgatena bhujaṃgasadṛśaṃ bāhuṃ prasārya avalokiteśvarasya śatasahasramūlyaṃ
            muktāhāram, tena gṛhītvā amitābhasya tathāgatasyārhataḥ samyaksaṃbuddhasyopanāmitam
            / tena gṛhītvā tasya padmottamasya tathāgatasyārhataḥ samyaksaṃbuddhasyopanāmitam
            / atha padmottamastathāgato 'rhan samyaksaṃbuddha imāṃ ṣaḍakṣarīṃ mahāvidyāṃ gṛhītvā
            yena patrottamo nāma lokadhātustenopasaṃkrāntaḥ / evaṃ kulaputra mayā bhūtapūrvaṃ
            padmottamasya tathāgatasyārhataḥ samyaksaṃbuddhasva sakāśācchrutam //</p>
         
         
         <p>atha sarvanīvaraṇaviṣkambhī bhagavantametadavocat - kathaṃ bhagavan labheyaṃ ṣaḍakṣarīṃ
            mahāvidyā rājñīṃ prāptayogasya? yathā hi bhagavannamṛtasya labdhāsvādāstṛptiṃ na labhante,
            evamahaṃ bhagavan ṣaḍakṣarimahāvidyāśrutamātreṇa tṛptiṃ na labhāma / puṇyavantaste
            sattvā ya imāṃ ṣaḍakṣarīṃ mahāvidyāṃ japanti śṛṇvanti cintayanti adhyāśayena dhārayanti
            //</p>
         
         
         <p>bhagavānāha - kulaputra, yaścemāṃ ṣaḍakṣarīṃ mahāvidyāṃ likhāpayet, tena caturaśītidharmaskandhasahasrāṇi
            likhāpitāni bhavanti / paramāṇurajopamānāṃ tathāgatānāmarhatāṃ samyaksaṃbuddhānāṃ
            divyasauvarṇaratnamayān stūpān kārayet, kārayitvā ekadine dhātvāvaropaṇaṃ kuryāt /
            yaśca teṣāṃ phalavipākaḥ, sa ṣaḍakṣarimahāvidyāyā ekasyākṣarasya phalavipākaḥ / acintyo
            'guṇānāṃ supratiṣṭhito mokṣaḥ / yaḥ kulaputro vā kuladuhitā vā imāḥ ṣaḍakṣarīṃ mahāvidyāṃ
            japet, sa imān samādhīn pratilabhate / tadyathā - maṇidharo nāma samādhiḥ, narakatiryaksaṃśodhanaṃ
            nāma samādhiḥ, vajrakavaco nāma samādhiḥ, supratiṣṭhitacaraṇo nāma samādhiḥ, sarvopāyakauśalyapraveśano
            nāma samādhiḥ, vikiriṇo nāma samādhiḥ, sarvabuddhakṣetrasaṃdarśano nāma samādhiḥ,
            sarvadharmapraveśano nāma samādhiḥ, dhyānālaṃkāro nāma samādhiḥ dharmarathābhirūḍho
            nāma samādhiḥ, rāgadveṣamohaparimokṣaṇo nāma samādhiḥ, anantavatso nāma samādhiḥ,
            ṣaṭpāramitānirdeśo nāma samādhiḥ, mahāmerudharo nāma samādhiḥ, sarvabhavottāraṇo nāma
            samādhiḥ, sarvatathāgatavyavalokano nāma samādhiḥ, supratiṣṭhitāsano nāma samādhiḥ
            / evaṃpramukhānāmaṣṭottarasamādhiśataṃ pratilabhate, ya imāṃ ṣaḍakṣarīṃ mahāvidyāṃ
            dhārayati //</p>
         
         
         <p>iti ṣaḍakṣarimahāvidyopadeśo nāma pañcamaṃ prakaraṇam //</p>
         
         
         
         
         
         <p>START Kvyu 2,6:</p>
         
         <span class="note"><span class="bold">Vaidya 298</span></span>
         
         
         <p>mahāvidyāmaṇḍalavarṇanaṃ ṣaṣṭhaṃ prakaraṇam /</p>
         
         
         <p>atha sarvanīvaraṇaviṣkambhī bhagavantametadavocat - kutrāhaṃ bhagavan gaccheyaṃ yatra
            ṣaḍakṣarīṃ mahāvidyārājñīṃ labheyam? bhagavānāha - asti kulaputra vārāṇasyāṃ mahānagaryāṃ
            dharmabhāṇako ya imāṃ ṣaḍakṣarīṃ mahāvidyāṃ dhārayati vācayati yoniśaśca manasi kurute
            / āha - gamiṣyāmyahaṃ bhagavan vārāṇasīṃ mahānagarīṃ tasya dharmabhāṇakasya darśanāya
            vandanāya paryupāsanāya / bhagavānāha - sādhu sādhu kulaputra, evaṃ kuruṣva / durlabhaste
            kulaputra dharmabhāṇakastathāgatasamo draṣṭavyaḥ, pūṇyakūṭa iva draṣṭavyaḥ / sarvatīrtho
            gaṅgeva draṣṭavyaḥ / avitathavādīva draṣṭavyaḥ / bhūtavādīva draṣṭavyaḥ / ratnarāśiriva
            draṣṭavyaḥ / varadaścintāmaṇiriva draṣṭavyaḥ / dharmarāja iva draṣṭavyaḥ / jagaduttāraṇa
            iva draṣṭavyaḥ / na ca kulaputra tvayā dharmabhāṇakaṃ dṛṣṭvā vicikitsācittamutpādayitavyam
            / mā tvaṃ kulaputra bodhisattvabhūmeścyutvā adāye prapatsyase / sa ca dharmabhāṇakaḥ
            śīlavipannaḥ ācaravipanno bhāryāputraduhitṛbhiḥ parivṛtaḥ kāṣāyoccāraprasrāvaparipūrṇaḥ
            asaṃvṛtteryāpathaḥ //</p>
         
         
         <p>atha sarvanīvaraṇaviṣkambhī bhagavantametadavocat - yathājñaptaṃ bhagavatā / atha
            sarvanīvaraṇaviṣkambhī bodhisattvo mahāsattva anekairbodhisattvaparṣadgṛhasthaiḥ pravrajitairdārakadārikādibhiḥ
            saṃprasthitaḥ / tasya dharmabhāṇakasya pūjākarmaṇe divyāni chatrāṇi divyāni upānahāni
            maulīkuṇḍalasragdāmakeyūrahārārdhahāraratnahāraskandhopariṣvajānikapṛṣṭhottaryāṇi
            aṅguṣṭhavibhedikāni anyāni ca vividhāni vastrāṇi cīvarādhyuṣitāni vidyādharasaṃcoditāni
            kāśikavastrāṇyagniśaucavastrāṇi ca anyāni ca vividhāni vastrāṇi puṣpāṇi / tadyathā
            - utpalapadmakumudapuṇḍarīkamāndāravamahāmāndāravāṇi mañjūṣakamahāmañjūṣakāṇi caudumbarāṇi
            anyāni vividhāni kāṣṭhapuṣpāṇi campakakaravīrapāṭalāni muktakavārṣikāṇi śakunakādhyuṣitāni
            / sumanānavamālikacakravākopaśobhitāni / śālikautsukyāni śatapatrikāṇi nīlapītalohitāvadātamāñjiṣṭhasphaṭikarajatavarṇāni
            / anyāni ca sthalajalajāni puṣpāṇi vividhāni gṛhītvā yena vārāṇasī mahānagarī tenopajagāma
            / anupūrveṇa vārāṇasīṃ mahānagarīmanuprāptaḥ / yena sa dharmabhāṇakastenopasaṃkrāntaḥ
            / upasaṃkramya pādau śirasābhivandya sa tena dṛṣṭaḥ śīlavipanna ācāravipanno 'saṃvṛteryāpathaḥ
            / tena tāṇi chātrāṇyupānahāni vastrābharaṇāni gandhamālyavilepanānyupaḍhaukitāni /
            tairvastrābharaṇaiḥ gandhamālyaiśca mahatīṃ pūjāṃ kṛtvā tasya dharmabhāṇakasya purastātprāñjalībhūtaḥ
            tadvijñamidamavocat - aho dharmanidhānāsvādako 'mṛtanidhiriva saṃcaya anavagāho 'si,
            sāgaro yathā bhājanabhūto 'si sarvamānuṣyabhūteṣu eva te / tava sakāśāddharmaṃ deśayataḥ
            devā nāgā yakṣā gandharvā asurā garūḍāḥ kinnarā mahoragā manuṣyāmanuṣyāḥ sarve te
            saṃnipatitāḥ / tava dharmaśravaṇakāle mahāvajrasamaye dharmaparyāyaṃ nirdiśasi parimokṣayasi
            / bahavaḥ sattvā ye saṃsāre bandhanabaddhāḥ / puṇyavantaste sattvāḥ ye 'syāṃ vārāṇasyāṃ
            mahānagaryāṃ vasanti, paśyanti, tava satataṃ parigrahaṃ kurvanti / darśanamātreṇa
            sarvapāpāni nirdahasi / yathāgnirdahati vanāntaram, (<span class="bold">Vaidya 299</span>) evaṃ tvaṃ darśanena sarvapāpāni dahasi / jānante tava tathāgatā arhantaḥ samyaksaṃbuddhāḥ
            / anye cānekabodhisattvakoṭīniyutaśatasahasrāṇi tava pūjākarmaṇa upasaṃkrāmanti /
            brahmāviṣṇumaheśvaracandrādityavāyuvaruṇāgnayo yamaśca dharmarājo 'nye ca catvāro
            mahārājānaḥ //</p>
         
         
         <p>athe sa dharmabhāṇakastasyaitadavocat - mā tvaṃ kulaputra kaukṛtyamutpādayasi / kati
            māṣāḥ kleṣā aupabhogikāḥ saṃsārasya naimittikāḥ prajāmaṇḍalasyotpādikāḥ / ye ca kulaputrāḥ
            ṣaḍakṣarīṃ mahāvidyārājñīṃ jānante, na ca te rāgeṇa dveṣeṇa mohena saṃlipyante / yathā
            jāmbūnadasya suvarṇasya na sajjate malam, evameva kulaputra yasya ṣaḍakṣarī mahāvidyā
            kāyagatā, na tasya kāyena na rāgeṇa na dveṣeṇa na mohena saṃlipyate //</p>
         
         
         <p>atha sarvanīvaraṇaviṣkambhī gāḍhaṃ pāde pariṣvajyainametadavocat - vikalendriyasya
            cakṣurbhūto bhava / naṣṭamārgasyopadarśako bhava / dharmaparitṛṣitasya dharmarasena
            saṃtarpaya me tvam / anuttarāsamyaksaṃbodhiviprahīṇasya bodhibījaṃ me dadasva / dharmāṇāmavakāśaṃ
            dadasva / supratiṣṭhitarūpāṇāṃ kāyapariśuddhiṃ dadasva / abhedyānāṃ kuśalānāṃ pratilambha
            iti sarvajanāḥ kathayanti vākyaṃ madhuropacayam / evaṃ gururdadasva me ṣaḍakṣarīṃ
            mahāvidyārājñīṃ yenāhaṃ kṣipramanuttarāṃ samyaksaṃbodhimabhisaṃbuddho bhaveyam / dvādaśākāraṃ
            dharmarandhra(cakra?)māvartayeyam / sarvasattvānāṃ sāṃsārikaṃ duḥkhaṃ parimocayeyam
            / ṣaḍakṣarīmahāvidyārājñīlabdhalābho bhaveyam / dadasva me ṣaḍakṣarīṃ mahāvidyārājñīm
            / trātā bhava, śaraṇaṃ parāyaṇam / advīpānāṃ dvipo bhava //</p>
         
         
         <p>atha sa dharmabhāṇakastasyaitadavocat - durlabhaṃ ṣaḍakṣarimahāvidyārājñyā asamavajrapadam
            / abhedyavajrapadam / anuttarajñānadarśanapadam / akṣayajñānapadam / niruttarapadam
            / mokṣapraveśanapadam / tathāgatajñānaviśuddhipadam / rāgadveṣamohasaṃsāraduḥkhaparivarjanapadam
            / sarvopāyakauśalyapadam / dhyānavimokṣasamādhisamāpūrtipadam / sarvadharmapraviśanapadam
            / nityakāladevatābhikāṅkṣipadam / ye ca kulaputrā nānāsthāneṣu dīkṣante / mokṣārtheṣu
            nānāpaṭeṣu dīkṣante / tadyathā indrapaṭaṃ śvetapaṭaṃ dhyuṣitapaṭam / divasanirīkṣakā
            maheśvareṣu dīkṣante / bailmavegarūdreṣu nagnaśramaṇeṣu ca / eṣu sthāneṣu dīkṣante
            / na teṣāṃ mokṣaṃ saṃvidyate / anādigatikānāmapi nāpi nāśo bhavati / sarvadevagaṇāśca
            brahmaviṣṇumaheśvarāḥ śakraśca devānāmindraścandrādityau vāyuvaruṇādayo yamaśca dharmarājo
            catvāraśca mahārājānaḥ, te nityakālaṃ ṣaḍakṣarīṃ mahavidyārājñīṃ prārthayanti //</p>
         
         
         <p>atha sarvanīvaraṇaviṣkambhī tamāha - kathaṃ vayaṃ ṣaḍakṣarīṃ mahāvidyārājñīṃ labhemahi
            yena vayaṃ kṣipravarā bhavāmaḥ? dharmabhāṇakastamuvāca - tadyathāpi nāma sarvanīvaraṇaviṣkambhin
            prajñāpāramitānirjātāḥ sarvatathāgatāḥ / tatprajñāpāramitā sarvatathāgatānāṃ ca netrītyākhyāyate
            / sāpi ca ṣaḍakṣarīṃ mahāvidyārājñīṃ praṇamate kṛtāñjalipuṭā bhavantī, prāgeva tathāgatā
            arhantaḥ samyaksaṃbuddhā bodhisattvagaṇāḥ / ida kulaputra taṇḍulavatsāraṃ mahāyānasya
            kiṃcidasau bahumahāyānasūtraṃ geyaṃ vyākaraṇagāthānidānetivṛttajātakavaipulyādbhutadharmopadeśakaḥ
            prāpyante(?) (<span class="bold">Vaidya 300</span>) kulaputra japitamātreṇa śivaṃ mokṣam, kiṃbahunā anyakuśalamiti / kiṃvā tu samadhyagataṃ
            sāramupagṛhṇanti śālinastathā sāramityanugṛhṇanti, nītvā svakīye niveśane bhāṇḍāni
            paripūrṇāni kṛtvā sthāpayitvā divasānurūpeṇa sūryatāpena pariśoṣayitvā musalaprahārairvibhedayanti,
            tataścaturvarṣāṇi parityajanti / kiṃ sāramiti vyavasthitam? taṇḍulasāramiti / evamevānye
            yogāḥ tuṣasadṛśāḥ / sarvayogānāṃ ceyaṃ ṣaḍakṣarī mahāvidyā rājñī taṇḍulamiti bhūtā
            draṣṭavyā / yasyāḥ kāraṇena kulaputra bodhisattvāḥ śrāvayanto bhramanti dānapāramitārthinaḥ,
            śīlapāramitārthinaḥ, kṣāntipāramitārthinaḥ vīryapāramitārthinaḥ, dhyānapāramitārthinaḥ,
            prajñāpāramitārthinaḥ / ekajāpena kulaputra ṣaṭpāramitāḥ paripūrayanti / yasya kasyacidvastrasparśanenāpi
            avaivartikabhūmiṃ pratilabhante / evamevāsyāḥ ṣaḍakṣarī mahāvidyā rājñī, durlabhamasyā
            nāmagrahaṇam / ekavāranāmagrahaṇena sarve tathāgatāścīvarapiṇḍapātraśayyāsanaglānapratyayabhaiṣajyapariṣkaraiḥ
            sarvopasthānairupasthitā bhavanti //</p>
         
         
         <p>atha sarvanīvaraṇaviṣkambhī dharmabhāṇakametadavocat - dadasva me ṣaḍakṣarimahāvidyārājñīm
            / atha sa dharmabhāṇakaḥ saṃcintya saṃcintya vyavasthitaḥ / tato ākāśe chando (śabdo?)
            niścarati sma - dadasva ārya ṣaḍakṣarīṃ mahāvidyārājñīm / ayaṃ bodhisattvabhūto 'nekaduṣkarābhiyuktaḥ
            / punaḥ sa dharmabhāṇakaḥ saṃcintayati sma - kutaḥ śabdo niścarati / tataḥ sa punarapyākāśācchabdo
            niścaritaḥ - dadasvārtha ṣaḍakṣarīṃ mahāvidyārājñīm / ayaṃ bodhisattvo 'nekaduṣkarābhiyuktaḥ
            //</p>
         
         
         <p>atha sa dharmabhāṇaka ākāśaṃ vyavalokayati sma / yāvatpaśyati śaratkāṇḍagauravarṇaṃ
            jaṭāmukuṭadharaṃ sarvajñaśirasikṛtaṃ śubhapadmahastaṃ padmaśriyālaṃkṛtaṃ śarīram /
            sa tādṛśaṃ rūpaṃ dṛṣṭvā sarvanīvaraṇaviṣkambhiṇaṃ bodhisattvametadavocat - anujñātaste
            kulaputra avalokiteśvareṇa bodhisattvena ṣaḍakṣarīṃ mahāvidyārājñīm //</p>
         
         
         <p>tena sasaṃbhrameṇa kṛtāñjalipuṭena bhūtvā udgṛhītumārabdhaḥ -</p>
         
         
         <p>// * // 0 // + // om maṇipadme hūṃ // + // 0 // * //</p>
         
         
         <p>iyaṃ ca samanantaradattamātreṇa ṣaḍvikāraṃ pṛthivī prakampitā / ime samādhayaḥ sarvanīvaraṇaviṣkambhinaḥ
            pratilabdhāḥ / tadyathāpi nāma kulaputra sūkṣmajano nāma samādhiḥ, maitrīkarūṇāmudito
            nāma samadhiḥ, yogācāro nāma samādhiḥ, mokṣapraveśavyavasthāno nāma samādhiḥ, sarvālokakaro
            nāma samādhiḥ, vyūharājo nāma samādhiḥ, dharmadharo nāma samādhiḥ / ime samādhayaḥ
            pratilabdhāḥ / udgṛhītamātreṇa sarvanīvaraṇaviṣkambhīṇā bodhisattvena tasyopādhyāyasya
            dakṣiṇopanāmayitumārabdhā - catvāro dvīpāḥ saptaratnaparipūrṇāḥ //</p>
         
         
         <p>atha sa dharmabhāṇakastasyaitadavocat - ekasyākṣarasyāpi na bhavati dakṣiṇā, prāgeva
            ṣaḍakṣarimahāvidyāyāḥ / na ca gṛhṇāmi kulaputra tvatsakāśāt / tvaṃ ca bodhisattvabhūta
            (<span class="bold">Vaidya 301</span>) āryo 'nāryo 'si mā vaineyaśca tvaṃ kulaputra / tena tasya śatasahasramūlyamuktāhāramupanāmitam
            / sa kathayati - kulaputra, madvacanena śākyamunestathāgatasyārhataḥ samyaksaṃbuddhasyopanāmayitavyam
            //</p>
         
         
         <p>atha sarvanīvaraṇaviṣkambhī tasya dharmabhāṇakasya pādau śirasā vanditvā prakrāntaḥ
            paripūrṇalābho labdhamanorathaḥ / yena jetavanavihārastenopasaṃkrāntaḥ / upasaṃkramya
            bhagavataḥ pādau śirasābhivandyaikānte vyavasthito 'bhūt //</p>
         
         
         <p>iti ṣaḍakṣarimahāvidyāmaṇḍalavarṇanaṃ ṣaṣṭhaṃ prakaraṇam //</p>
         
         
         
         
         
         <p>START Kvyu 2,7:</p>
         
         
         <p>saptamaṃ prakaraṇam /</p>
         
         
         <p>atha bhagavān śākyamunistathāgato 'rhan samyaksaṃbuddhastametadavocat - labdhalābhastvaṃ
            kulaputra? sa āha - yathā bhagavān jñānaṃ saṃjānīte / tataḥ saptasaptatiḥ samyaksaṃbuddhakoṭayaḥ
            saṃnipatitāḥ / taiścāpi tathāgatairiyaṃ dhāraṇī bhāṣitumārabdhā -</p>
         
         
         <p>namaḥ saptānāṃ samyaksaṃbuddhakoṭīnām /</p>
         
         
         <p>// + // 0 // om cale cule cunye svāhā // 0 // + //</p>
         
         
         <p>iyaṃ saptasaptatisamyaksaṃbuddhakoṭibhirukkā nāma dhāraṇī //</p>
         
         
         <p>tato romavivarādavatīrya sūryaprabho nāma romavivaraḥ / tatrānekāni bodhisattvakoṭiniyutaśatasahasrāṇi
            prativasanti / tasmin sūryaprabhe romavivare dvādaśaśatasahasrāṇi kanakamayānāṃ parvatānāṃ
            prativasanti / tasmin parvate dvādaśa śṛṅgaśatāni / teṣāṃ parvatānāṃ pārśvāni padmarāgopacitāni
            pārśve</p>
         
         
         <p>divyamaṇiratnakhacitāni / paramaśobhamānānyudyānāni paramaśobhitāni vicitrāṇi suramaṇīyāni
            / divyapuṣkariṇīramaṇīyāni ca kūṭāgāraśatasahasrāṇi, divyasuvarṇaratnamayāni muktāphaladāmakalāpapralambitāni,
            muktāhāraśatasahasrāṇi pralambitāni / teṣāṃ kūṭāgārāṇāmadho sārado nāma cintāmaṇiratnam,
            yatteṣāṃ bodhisattvānāṃ sarvopakaraṇairupasthānaṃ karoti / tadā te bodhisattvāsteṣāṃ
            kūṭāgāreṣu praviśanti / praviṣṭāśca ṣaḍakṣarīmahāvidyāmanusmaranti / taṃ cāvalokiteśvaraṃ
            paśyanti / dṛṣṭvā ca tasya cittaprasādaṃ janayanti / janayitvā ca te bodhisattvāstebhyaḥ
            kūṭāgārebhyo niṣkrāmanti / niṣkramya keciccaṃkrameṣu caṃkramanti / kecinmaṇiratnamayeṣudyāneṣu,
            kecitpuṣkariṇīṣu gacchanti, kecitpadmarāgamayeṣu parvateṣu gacchanti / gatvā ca paryaṅkamābhujya
            ṛjukāyaṃ praṇidhāya abhimukhāṃ smṛtimupasthāpya / īdṛśāste kulaputra bodhisattvāstasmin
            romavivare prativasanti / tataḥ kulaputra romavivarādavatīrya indrarājo nāma romavivaraḥ
            / tatrānekānyavaivartikabodhisattvakoṭiniyutaśatasahasrāṇi prativasanti / tasminnindrarājaromavivare
            'śītisahasrāṇi parvatānāmabhūvan divyasuvarṇaratnamayāni / tatteṣāṃ parvatānāṃ madhye
            padmāvabhāso nāma cintāmaṇiratnam / yadā yadā te bodhisattvāścintayanti, tadā tadā
            teṣāmabhiprāyo 'nusidhyati / athe te bodhisattvāsteṣu parvatarājeṣu viharanti / na
            ca teṣāṃ sāṃsārikaṃ (<span class="bold">Vaidya 302</span>) duḥkhaṃ vidyate / na ca te saṃsārikaiḥ kleśairlipyante / sarvakālaṃ nirvāṇacintā
            vyavasthitā / na ca teṣāmanyā cintā śarīre saṃvidyate / tataḥ kulaputra romavivarādavatīrya
            mahoṣadhīrnāma romavivaraḥ / tatrānekāni prathamacittotpādikabodhisattvakoṭiniyutaśatasahasrāṇi
            prativasanti / tasmin kulaputra romavivare navanavatisahasrāṇi parvatānām / kecid
            vajramayāṃ, kecidrūpyamayāḥ, kecitsuvarṇamayāṃ, kecidindranīlamayāḥ, kecitpadmarāgamayāḥ,
            kecinmarakatamayāḥ, kecitsphaṭikamayāḥ, kecidrajatamayāḥ, īdṛśāste parvatarājānaḥ
            / ekaikasmin parvate 'śītiśṛṅgasahasrāṇi vividharatnakhacitāni paramaśobhanīyāni vividhacitrāṇi
            ramaṇīyāni / teṣu śṛṅgeṣu gandharvāḥ prativasanti / satatakālaṃ romavivarānnināditaṃ
            tūryaṃ dhārayanti / ye te prathamacittotpādikā bodhisattvaste śūnyatānimittaṃ cintayanti
            / aho duḥkham, jarā duḥkham, maraṇaṃ duḥkham, iṣṭapriyasaṃprayogaviyogo duḥkham, avīcyupapannānāṃ
            duḥkham, pretanagaropapannānāṃ sattvānāṃ duḥkham / idaṃ kāye saṃvegamanuvicintya tadā
            te paryaṅkamābhujya ṛjukāyaṃ praṇidhāya pratimukhāṃ smṛtimupasthāpya teṣuparvatarājeṣu
            viharanti / tataḥ kulaputra romavivarādavatīrya cittarājo nama romavivaraḥ / tatrānekāni
            pratyekabuddhakoṭiniyutaśatasahasrāṇi prativasanti, ye jvalanatapanavidyotanavarṣaṇaprātihāryāṇi
            kurvanti / tasmin romavivare śatasahasrāṇi parvatānām / te sarve parvatarājāḥ saptaratnamayāḥ
            / teṣu parvatarājeṣu vividhāni kalpavṛkṣāṇi sauvarṇadaṇḍāni rūpyapatrāṇyanekaratnakhacitāni
            vividhālaṃkārapralambitāni maulīkuṇḍalasragdāmapralambitāni keyūrahārārdhahārapralambitāni
            kāśikavastrapralambitāni sauvarṇarūpyaghaṇṭāruṇarūṇāyamānāni / tādṛśaiḥ kalpavṛkṣaiḥ
            parvatarājeṣu pratyekabuddhā viharanti / anekāni sūtrageyavyākaraṇagāthodānetivṛttakajātakavaipulyāṅgāt
            dharmopadeśaṃ parasparamīdṛśaṃ sāṃkathyaṃ kurvanti / tadā sarvanīvaraṇaviṣkambhī tato
            romavivarādavatīrya sarvapaścimo 'yaṃ romavivaraḥ dhvajāgro nāma romavivaraḥ / sa
            romavivaro 'śītiyojanasahasrāṇi / tasmin romavivare 'śītiparvatasahasrāṇyabhūvan,
            vividharatnaparikhacitavicitrāṇi / teṣu parvatarājeṣu anekāḥ kalpavṛkṣāḥ, anekāścandanavṛkṣāḥ
            śatasahasrāḥ, aguruvṛkṣāḥ śatasahasrāḥ / tasmin romavivare vajramayī bhūmiḥ / tasmin
            romavivare navanavatikūṭāgāraśatasahasrāṇi divyasauvarṇamayāni muktāhārapaṭadāmakalāpapralambitāni
            ghaṇṭāmālāpralambitāni candrakāntiratnāvabhāsitāni / tatteṣu kūṭāgāreṣu tathāgatavigrahā
            niṣaṇṇāḥ / te jāmbūdvīpakānāṃ manuṣyāṇāṃ ca dharmaṃ deśayanti / yaduta ṣaṭpāramitānirdeśaṃ
            nirdiśanti / dānapāramitānirdeśaṃ nirdiśanti / śīlapāramitānirdeśaṃ nirdiśanti / kṣāntipāramitānirdeśaṃ
            nirdiśanti / vīryapāramitānirdeśaṃ nirdiśanti / dhyānapāramitānirdeśaṃ nirdiśanti
            / prajñāpāramitānirdeśaṃ nirdiśanti / evaṃ vividhāṃ dharmadeśanāṃ kṛtvā jāmbudvīpakānāṃ
            manuṣyāṇāṃ kālena kālaṃ dharma deśayanti / evaṃ te kulaputra avalokiteśvarasya bodhisattvasya
            mahāsattvasya romavivarāṇi yāvatpaśyanti / tasminneva jetavanavihāre (<span class="bold">Vaidya 303</span>) devanāgayakṣagandharvāsuragarūḍakinnaramahoragamanuṣyāmanuṣyamaheśvaranārāyaṇapūrvaṃgamāni
            devaputrāṇi saṃnipatitāni / anekāni bodhisattvakoṭiniyutaśatasahasrāṇi saṃnipatitāni
            //</p>
         
         
         <p>atha sarvanīvaraṇaviṣkambhī bhagavantametadavocat - kiṃ bhagavan / yāni romavivarāṇi,
            saṃvidyante vāḥ? bhagavānāha - tataḥ kulaputra romavivarādatikramya avalokiteśvarasya
            dakṣiṇaṃ pādāṅguṣṭhaṃ yatra te catvāro mahāsamudrāḥ paribhramanti, na ca jānantyavagāhayanti
            / yadā dakṣiṇapādāṅguṣṭhādudakaṃ niṣkrāmati, tadā vaḍavāmukhe patanti / tadā bhasmarāśimanugacchanti
            / evameva kulaputra avalokiteśvarasya bodhisattvasyādhiṣṭhānaṃ saṃvidyate / atha sarvanīvaraṇaviṣkambhī
            bhagavantametadavocat - tadapi bhagavan romavivaraṃ saṃvidyate? bhagavānāha - tadapi
            kulaputra na saṃvidyate //</p>
         
         
         <p>atha sarvanīvaraṇaviṣkambhī bhagavantametadavocat - nāgacchati bhagavannavalokiteśvaraḥ?
            bhagavānāha - āgacchati kulaputra avalokiteśvaraḥ / asminneva jetavanamahāvihāre mama
            darśanāya vandanāya paryupāsanāya, maheśvarasya devaputrasya sahāyā lokadhātau vyākaraṇamuddeśāya
            ca //</p>
         
         
         <p>athāvalokiteśvareṇa bodhisattvena mahāsattvena raśmaya utsṛṣṭā nīlapītalohitāvadātamāñjiṣṭhasphaṭikarajatavarṇāḥ
            / te ca raśmayo jetavanamāgacchanti / āgatya bhagavantaṃ triḥ pradakṣiṇīkṛtya punareva
            jetavanādvihārānniṣkramya avīciṃ mahānarakaṃ gacchanti / tatra gatvā avīcimahānarakaṃ
            śītibhāvamupanayanti / atha sarvanīvaraṇaviṣkambhī bhagavantametadavocat - kuto bhagavan
            raśmaya āgacchanti kutra gacchanti? bhagavānāha - evaṃ kulaputra avalokiteśvareṇa
            nānāvidhā raśmaya utsṛṣṭāḥ / te cāsmin jetavane vihāramāgacchanti / āgatya ca māṃ
            triḥ pradakṣiṇīkṛtya avīciṃ mahānarakaṃ gacchanti / gatvā cāvīcimahānarakaṃ śītibhāvaṃ
            kurvanti / tasmin jetavane vihāre śubhanimittāni prādurbhūtāni / divyāni campakavṛkṣāṇi
            prādurbhūtāni / divyāḥ puṣkariṇyaḥ prādurbhūtāḥ / tatra jetavanavihāre divyasauvarṇanirbhāsā
            dṛśyante / īdṛśo jetavanavihāro dṛśyate //</p>
         
         
         <p>athāvalokiteśvaraḥ sukhāvatīlokadhātorniṣkramya yena jetavanavihārastena saṃprasthitaḥ
            / anupūrveṇa jetavanavihāraṃ saṃprāptaḥ / atha tasmin jetavanavihāre praviṣṭo bhagavataḥ
            pādau śirasābhivandya ekānte sthitaḥ / tadā kalaviṅkarutasvarābhinirghoṣeṇa bhagavānārocayati
            - āgatastvaṃ kulaputra? kṛtaste sattvaparīpākaḥ? athāvalokiteśvaro bodhisattvo mahāsattvo
            bhagavantametadavocat - yathājñapto bhagavatā / evaṃ ca mayā karmabhūmirniṣpāditā
            / atha bhagavān sādhukāramadāt - sādhu sādhu kulaputra, yastvayā īdṛśā karmabhūmirniṣpāditā
            / athāvalokiteśvaro bhagavantaṃ padmānyupanāmayati - imāni te bhagavannamitābhena
            tathāgatena prahitāni / pṛcchatyalpābādhatāṃ ca alpātaṅkatāṃ ca laghūtthānatāṃ ca
            sukhasparśavihāratāṃ ca / tato bhagavatā gṛhītvā vāmapārśve sthāpitāni //</p>
         
         
         <p>atha maheśvaro devaputro yena bhagavāṃstenopasaṃkrāntaḥ, upasaṃkramya bhagavataḥ pādau
            śirasābhivandya bhagavantametadavocat - labheyāhaṃ bhagavan vyākaraṇanirdeśasya samuddeśam?
            bhagavānāha - (<span class="bold">Vaidya 304</span>) gaccha kulaputra avalokiteśvaro bodhisattvo mahāsattvaste vyākaraṇaṃ dāsyati / atha
            maheśvaro devaputro 'valokiteśvarasya pādayornipatya stotraviśeṣaṃ kartumārabdhaḥ
            -</p>
         
         
         <p>namostvalokiteśvarāya maheśvarāya padmadharāya padmāsanāya padmapriyāya śubhapadmahastāya
            padmaśriye parivṛtāya jagadāsvādanakarāya pṛthivīvaralocanakarāya prahlādanakarāya
            //</p>
         
         
         <p>evaṃ maheśvaro devaputro gatvā avalokiteśvarasya stotraviśeṣaṃ kṛtvā tūṣṇīṃbhāvena
            vyavasthitaḥ / atha avalokiteśvarastametadavocat - kiṃ kāraṇaṃ tvaṃ kulaputra tūṣṇīṃbhāvena
            vyavasthitaḥ? atha maheśvaro devaputrastametadavocat - dadasva me vyākaraṇamanuttarāyāṃ
            samyaksaṃbodhau / avalokiteśvarastametadavocat - bhaviṣyasi tvaṃ kulaputra vivṛtāyāṃ
            lokadhātau bhasmeśvaro nāma tathāgato 'rhan samyaksaṃbuddho vidyācaraṇasaṃpannaḥ sugato
            lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān
            / atha sā umādevyupasaṃkramyāvalokiteśvarasya pādau śirasā vanditvā avalokiteśvarasya
            stotrābhidhānaṃ kartumārabdhāḥ -</p>
         
         
         <p>namo 'stvalokiteśvarāya meheśvarāya prāṇaṃdadāya pṛthivīvaralocanakarāya śubhapadmaśriye
            parivṛtāya nirvāṇabhūmisaṃprasthitāya sucetanakarāya dharmadharāya //</p>
         
         
         <p>evaṃ sā umādevī stotrābhidhānaṃ kṛtvā avalokiteśvarasya pratyāhāraṃ kartumārabdhā
            -</p>
         
         
         <p>parimocaya me strībhāvājjugupsanīyāt / kalimalaparipūrṇagarbhāvāsaduḥkhāt satataparigrahasaṃgṛhītāt
            parimokṣaya mām / athāvalokiteśvarastāmetadavocat - bhaviṣyasi tvaṃ bhagini umeśvaro
            nāma tathāgato 'rhan samyaksaṃbuddho vidyācaraṇasaṃpannaḥ sugato lokavidanuttaraḥ
            puruṣadamyasārathiḥ śāstā devānāṃ ca manuṣyāṇāṃ ca buddho bhagavān / himavataḥ parvatarājasya
            dakṣiṇe pārśve tava lokadhāturbhaviṣyati / atha sā umādevī vyākaraṇamanuprāptā //</p>
         
         
         <p>bhagavānāha - paśya sarvanīvaraṇaviṣkambhin / vyākṛtā umādevī avalokiteśveraṇa bodhisattvena
            mahāsattvena sarve te 'nuttarāyāṃ samyaksaṃbodhau //</p>
         
         
         <p>ayaṃ kulaputra maheśvaranirvyūho nāma khyāta iti //</p>
         
         
         
         
         
         <p>START Kvyu 2,8:</p>
         
         
         <p>aṣṭamaṃ prakaraṇam /</p>
         
         
         <p>atha sarvanīvaraṇaviṣkambhī bhagavantametadavocat - āgato bhagavannavalokiteśvaraḥ
            / yathāndhabhūtena cakṣuranuprāptam, evaṃ bhagavannavalokiteśvaro 'nuprāptaḥ / adya
            me saphalaṃ janma / adya me āśā paripūrṇā / adya me pariśodhito bodhimārgaḥ / sa cetanasadharmakāyanirvāṇopadarśakam
            //</p>
         
         
         <p>atha sarvanīvaraṇaviṣkambhī punareva bhagavantametadavocat - adyāsmākaṃ bhagavan deśaya
            tvamavalokiteśvarasya guṇaviśeṣam //</p>
         
         
         <p>bhagavānāha - tadyathāpi nāma sarvanīvaraṇaviṣkambhin cakravālamahācakravālau parvatarājānau
            / mucilindamahāmucilindau parvatarājānau / kālamahākālau parvatarājānau / saṃsṛṣṭamahāsaṃsṛṣṭau
            parvatarājānau / pralambodaraḥ parvatarājā / anādarśakaḥ parvatarājā / (<span class="bold">Vaidya 305</span>) kṛtsrāgataḥ parvatarājā / jālinīmukhaḥ parvatarājā / śataśṛṅgaḥ parvatarājā / bhavanaśca
            parvatarājā / mahāmaṇiratnaḥ parvatarājā / sudarśanaśca parvatarājā / akāladarśanaśca
            parvatarājā / eteṣu parvatarājeṣvekaikaṃ lokadhātuṣu śakyate mayā parvatarājānāṃ palāni
            vā palaśatāni vā palasahasrāṇi vā palakoṭīniyutaśatasahasrāṇi vā saṃkhyāmapi kalāmapi
            gaṇanāmapi śakyate mayā kulaputra gaṇayitum / na tu kulaputra avalokiteśvarasya śakyate
            puṇyasaṃbhāraṃ gaṇayitum / tadyathāpi nāma kulaputra śakyate mayā paramāṇurajasāṃ
            pramāṇamudgṛhītum, na tu kulaputra avalokiteśvarasya śakyate puṇyasaṃbhāraṃ gaṇayitum
            / tadyathāpi nāma kulaputra śakyate mayā mahāsamudrasyaikaikaṃ binduṃ gaṇayitum, na
            tu kulaputra avalokiteśvarasya śakyate mayā puṇyasaṃbhāraṃ gaṇayitum / tadyathāpi
            nāma kulaputra śakyate mayā śīrṣavanasyaikaikāni patrāṇi gaṇayitum, na tu kulaputra
            avalokiteśvarasya śakyate puṇyasaṃbhāraṃ gaṇayitum //</p>
         
         
         <p>tadyathāpi nāma kulaputra sumeruḥ parvatarājo bhūryarāśirbhavet / mahāsamudraḥ bheraṇḍumaṇḍalaṃ
            bhavet / caturdvīpanivāsinaḥ strīpuruṣadārakadārikādayaḥ sarve te lekhakā bhaveyuḥ
            / sa ca sumeruparvatarājo 'nanto likhito bhavet / śakyate mayaikaikākṣaraṃ gaṇayitum
            / na tvavalokiteśvarasya śakyate puṇyasaṃbhāraṃ gaṇayitum / tadyathāpi nāma sarvanīvaraṇaviṣkambhin
            dvādaśa gaṅgānadīvālukopamāstathāgatā arhantaḥ samyaksaṃbuddhāścīvarapiṇḍapātraśayanāsanaglānapratyayabhaiṣajyapariṣkāraiḥ
            sarvopakaraṇaiḥ samupasthitā bhaveyuḥ / yaśca teṣāṃ tathāgatānāmupasthāne puṇyaskandhaḥ,
            tataḥ kulaputra avalokiteśvarasyaikavālāgre puṇyaskandhaḥ / tadyathāpi nāma sarvanīvaraṇaviṣkambhin
            avalokiteśvaraḥ anekaiḥ samādhiśataiḥ samanvāgataḥ / tadyathā - prabhaṃjano nāma samādhiḥ
            / vibhūṣaṇakalo nāma samādhiḥ / abhūṣaṇakaro nāma samādhiḥ / vidyullocano nāma samādhiḥ
            / kṣapaṇo nāma samādhiḥ / mahāmanasvī nāma samadhiḥ / ākārakaro nāma samādhiḥ / vajramālā
            nāma samādhiḥ / varado nāma samādhiḥ / śatavīryo nāma samādhiḥ / andhavyūho nāma samādhiḥ
            / pratibhānakūṭo nāma samādhiḥ / rājendro nāma samādhiḥ / vajraprākāro nāma samādhiḥ
            / vajramukho nāma samādhiḥ / sadāvaradāyako nāma samādhiḥ / indriyaparimocano nāma
            samādhiḥ / dveṣaparimocano nāma samādhiḥ / candravaralocano nāma samādhiḥ / divākaravaralocano
            nāma samādhiḥ / dharmābhimukho nāma samādhiḥ / vajrakukṣirnāma samādhiḥ / sudarśako
            nāma samādhiḥ / nirvāṇakaro nāma samādhiḥ / anantaraśminiṣpādanakaro nāma samādhiḥ
            / yogakaro nāma samādhiḥ / vikiriṇo nāma samādhiḥ / jambudvīpavaralocano nāma samādhiḥ
            / buddhakṣetravaralocano nāma samādhiḥ / maitryābhimukho nāma samādhiḥ / prajñāpratibhāsito
            nāma samādhiḥ / sudanto nāma samādhiḥ / akṣarākṣaro nāma samādhiḥ / avīcisaṃśoṣaṇo
            nāma samādhiḥ / sāgaragambhīro nāma samādhiḥ / śataparivāro nāma samādhiḥ / mārgasaṃdarśano
            nāma samādhiḥ / ebhiḥ kulaputra avalokiteśvaraḥ samanvāgataḥ //</p>
         
         <span class="note"><span class="bold">Vaidya 306</span></span>
         
         <p>tadyathāpi nāma sarvanīvaraṇaviṣkambhin bhūtapūrvaṃ kulaputra krakucchando nāma tathāgato
            'rhan samyaksaṃbuddho loka udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ
            śāstā devānāṃ ca manuṣyāṇāṃ ca buddho bhagavān / tena kālena tena samayena ahaṃ dānaśūro
            nāma bodhisattvo 'bhūvam / tadā etasya tathāgatasya puraḥ sthitvā īdṛśamavalokiteśvarasamantabhadrayoḥ
            samādhivigraho mayā dṛṣṭaḥ / bhadrādibhiścānyairbodhisattvairmahāsattvaiḥ samādhivigraho
            dṛṣṭaḥ / yadā samantabhadro bodhisattvo vajrodgataṃ nāma samādhiṃ samāpede, tadāvalokiteśvaro
            bodhisattvo mahāsattvo vividhamādhisamādhiṃ samāpede / yadā samantabhadraścandravaralocanaṃ
            nāma samādhiṃ samāpede, tadāvalokiteśvaraḥ sūryavaralocanaṃ nāma samādhiṃ samāpede
            / yadā samantabhadro vicchuritaṃ nāma samādhiṃ samāpede, tadāvalokiteśvaro gaganagañjaṃ
            nāma samādhiṃ samāpede / yadā samantabhadra ākārakaraṃ nāma samādhiṃ samāpede, tadāvalokiteśvara
            indramatiṃ nāma samādhiṃ samāpede / yadā samantabhadro bhadrarājaṃ nāma samādhiṃ samāpede,
            tadā avalokiteśvaraḥ sāgaragambhīraṃ nāma samādhiṃ samāpede / yadā samantabhadraḥ
            siṃhaviṣkambhitaṃ nāma samādhiṃ samāpede, tadāvalokiteśvaraḥ siṃhavikrīḍitaṃ nāma
            samādhiṃ samāpede / yadā samantabhadro varadāyakaṃ nāma samādhiṃ samāpede, tadāvalokiteśvaraḥ
            avīcisaṃśoṣaṇaṃ nāma samādhiṃ samāpede / yadā samantabhadraḥ sarvaromavivarāṇyuddhāṭayati,
            tadāvalokiteśvaraḥ sarvaromavivarāṇyapāvṛṇoti / tadā samantabhadrastametadavocat -
            sādhu sādhvavalokiteśvara, yastvamīdṛśaṃ pratibhānavān / atha krakucchandastathāgatastametadavocat
            - alpaṃ tvayā kulaputra avalokiteśvarasya pratibhānaṃ dṛṣṭam / yādṛśamavalokiteśvarasya
            pratibhānaṃ tādṛśaṃ tathāgatānāṃ na saṃvidyate / īdṛśaṃ mayā kulaputra krakucchandasya
            tathāgatasya sakāśācchrutam //</p>
         
         
         <p>atha sarvanīvaraṇaviṣkambhī bhagavantametadavocat - deśayatu me bhagavān kāraṇḍavyūhaṃ
            mahāyānasūtraratnarājaṃ yena vayaṃ dharmarasenāpūryamāṇāḥ saṃtṛptāḥ bhavema / bhagavānāha
            - ye kulaputra kāraṇḍavyūhamahāyānasūtraratnarājasya nāma śroṣyanti, teṣāṃ pūrvakāni
            karmāvaraṇāni na saṃvidyante / ye paradāragamanaprasaktā aurabhrikakarmodyuktāḥ, ye
            mātāpitṛghātakā arhaddhātastūpabhedakāstathāgatasyāntike duṣṭacittarudhirotpādakāḥ,
            īdṛśānāṃ pāparatānāṃ sattvānāṃ tadapi kāraṇḍavyūho mahāyānasūtraratnarājaḥ sarvapāpaparimokṣaṇaṃ
            kurute //</p>
         
         
         <p>atha sarvanīvaraṇaviṣkambhī bhagavantametadavocat - kathaṃ jānāmyahaṃ bhagavan kāraṇḍavyūhaṃ
            mahāyānasūtraratnarājaṃ sarvapāpaparimokṣaṇaṃ kurute? bhagavānāha - asti kulaputra
            sumeroḥ parvatarājasya dakṣiṇapārśve saptabhiḥ samyaksaṃbuddhairmalanirmalau tīrthau
            parikalpitau / etarhi mayā vikalpitau / yathā pāṇḍulavastraṃ nīlamanugacchanti, sa
            pāparāśiriva draṣṭavyaḥ / evameva kulaputra idaṃ kāraṇḍavyūhaṃ mahāyānasūtraratnarājaṃ
            sarvapāpāni dahati / suśuklabhāvaṃ kurute / tadyathāpi nāma sarvanīvaraṇaviṣkambhin
            varṣākālasamaye sarvāṇi tṛṇagulmauṣadhivanaspatayaḥ sarve nīlābhi(rūpā) bhavanti /
            atha śatamukho nāma nāgarājaḥ bhavanādavatīrya sarvāstā tṛṇagulmauṣadhivanaspatīrdahati
            / evamevāyaṃ kulaputraṃ kāraṇḍavyūhaṃ mahāyānasūtraratnarājaṃ sarvapāpāni dahati,
            śuklabhāvaṃ kurute / sukhitāste sattvā bhaviṣyanti, ya imaṃ kāraṇḍavyūhaṃ mahāyānasūtraṃ
            ratnarājaṃ (<span class="bold">Vaidya 307</span>) śroṣyanti / na te kulaputra pṛthagjanā iti vaktavyāḥ / avaivartikā bodhisattvā iva
            draṣṭavyāḥ / teṣāṃ ca maraṇakāraṇasamaye dvādaśa tathāgatā upasaṃkramya āśvāsayanti
            - mā bhaiṣīḥ kulaputra / tvayā kāraṇḍavyūhaṃ mahāyānasūtraratnarājaṃ śrutam / na tvayā
            punareva saṃsāraṃ saṃsaritavyam / na punarapi teṣāṃ jātijarāmaraṇaṃ bhaviṣyati / tata
            iṣṭapriyaviprayogo priyasaṃprayogo na bhaviṣyati / gamiṣyasi tvaṃ kulaputra sukhāvatilokadhātum
            / amitābhasya tathāgatasya sakāśāddharmamanuśroṣyasi / evaṃ kulaputra teṣāṃ sattvānāṃ
            sukhamaraṇaṃ bhaviṣyati / athāvalokiteśvaro bhagavataḥ pādau śirasābhivandya ekānte
            prakrāntaḥ / atha sarvanīvaraṇaviṣkambhistūṣṇīṃbhāvena vyavasthitaḥ / ta ca devā nāgā
            yakṣā gandharvā asurā garūḍāḥ kinnarā mahoragā manuṣyāmanuṣyāḥ prakrāntāḥ //</p>
         
         
         <p>yadā te prakrāntāstadāyuṣmānānando bhagavantametadavocat - deśayatu me bhagavānasmākaṃ
            śikṣāsaṃvaram / bhagavānāha - ye bhikṣava upasaṃpadābhāvamicchanti, taiḥ prathamataraṃ
            gatvā āvāsaṃ samyagavalokayitavyam / vyavalokayitvā bhikṣuka(?)mārocayitavyaṃ śuddhayate
            bhadanta nānāvāsaṃ na ca yatra nānāvāse 'sthīni saṃvidyante / uccāraprastāve na saṃvidyete
            / pariśuddhayati / evaṃ bhadanta nānāvāsamarhati upasaṃpadābhāvo bhikṣūṇām //</p>
         
         
         <p>bhagavānāha - duḥśīlena bhikṣuṇā nopasaṃpādayitavyam / na ca jñaptirdātavyā / kiṃ
            bahunā? bhikṣavo duḥśīlena bhikṣuṇā nānāvāsaṃ na kartavyam, prāgeva jñapticaturtham
            / ete hi śāsanadūṣakāḥ / duḥśīlānāṃ bhikṣūṇāṃ śīlavatāṃ dakṣiṇīyāṇāṃ madhye āvāso
            na dātavyaḥ / teṣāṃ bahirvihāre āvāso dātavyaḥ / tathā saṃghālāpo na dātavyaḥ / na
            ca teṣāṃ sāṃghikī bhūmimarhati / na ca teṣāṃ kiṃcidbhikṣubhāvaṃ saṃvidyate //</p>
         
         
         <p>atha khalvāyuṣmānānando bhagavantametadavocat - katame kāle bhagavannīdṛśādakṣiṇīyā
            bhaviṣyanti? bhagavānāha - tṛtīye varṣaśatagate mama parinirvṛtasya tathāgatasya īdṛśādakṣiṇīyā
            bhaviṣyanti, ye vihāre gṛhisaṃjñāṃ dhārayiṣyanti / te dārakadārikāparivṛtā bhaviṣyanti
            / te sāṃghikaṃ mañcapīṭhaṃ vaṃśikopabimbopadhānakaṃ śayanāsanaṃ asatparibhogena paribhokṣyante
            / ye ca sāṃghikopacāre uccāraṃ prasrāvaṃ kurvanti, te vārāṇasyāṃ mahānagaryāmuccāraprasrāve
            gūḍhamṛttikodare prāṇino jāyante / ye sāṃghikaṃ dantakāṣṭhamasatparibhogena paribhuñjante,
            te kūrmamakaramatsyeṣu jāyante / ye sāṃghikaṃ tilataṇḍulakodravakulatthadhānyādīnasatparibhogena
            paribhūñjante, te pretanagareṣupapadyante / hīnendriyā dagdhasthūṇākṛtibhirasthipatravaducchritaiḥ
            svakeśaromapraticchannaiḥ parvatodarasaṃnibhaiḥ sūcīchidropamamukhaiḥ kāye īdṛśaṃ
            te duḥkhaṃ pratyanubhavanti / ye sāṃghikasyānnapānāderanyāyena paribhogaṃ kurvanti,
            te 'lpaśruteṣu kuleṣu jāyante / hīnendriyāśca jāyante / khañjakubjakāṇavāmanāśca jāyante
            / paramukhayācanakāśca jāyante / tataścottari vyādhitāśca jāyante / pūyaśoṇitaṃ kāye
            vahanti / svakīyalomasaṃkucitakāyā uttiṣṭhanti, tadā māṃsapiṇḍā bhūmau patanti / asthīni
            dṛaśyante / evaṃ te bahūni varṣaśatāni kāyikaṃ duḥkhaṃ pratyanubhavanti / ye sāṃghikīṃ
            bhūmimasatparibhogena paribhuñjante, te dvādaśa kalpān raurave mahānarake upapadyante
            / teṣāṃ taptānyayomuhāni mukhe (<span class="bold">Vaidya 308</span>) viṣkambhānte dahyante / oṣṭhamapi, dantā api viśīryante / tālūni sphūṭanti dahyante
            / kaṇṭhamapi tālvapi hṛdayamapi / anyānyapi sarveṇa sarvaṃ dahyante, avaśeṣaṃ gacchanti
            / tadā bhikṣavaḥ karmavāyavo vānti yena te mṛtāḥ purūṣāḥ punareva jīvanti / tataḥ
            punarapi yamapālaiḥ puruṣaiḥ saṃgṛhyante / tataḥ teṣāṃ karmopagānāṃ karmavaśānāṃ mahatī
            jihvā prādurbhavati / tatra jihvāyāmupari halaśatasahasraṃ kṛṣyate / evaṃ te bahūni
            varṣaśatāni bahūni varṣasahasrāṇi bahūni varṣaśatasahasrāṇi nārakaṃ duḥkhaṃ pratyanubhavanti
            / tataścyutvā agnighaṭe mahānarake upapatsyante / tataste yamapālapuruṣā gṛhītvā ca
            tasya jihvāyāṃ sūcīśatasahasraṃ vidhyanti / tadapi karmavaśājjīvanti, tata utkṣipya
            agnikhadāmadhye kṣipanti / tasyāmagnikhadāyāmutkṣipya mahatīṃ vaitaraṇīṃ kṣipanti,
            tadapi kālaṃ na kurvanti, tadanyanarakeṣupapadyante / evaṃ parikramatāṃ teṣāṃ trayaḥ
            kalpāḥ parīkṣīyante / tataścyutvā jambūdvīpe jāyante daridrāḥ jātyandhāḥ / tasmātte
            hyanindānyuttarāṇi sāṃghikāni vastūni rakṣitavyāni //</p>
         
         
         <p>ye bhikṣavaḥ śikṣāsaṃvarasaṃvṛtāśca bhavanti, taiḥ imāni trīṇi cīvarāṇi dhārayitavyāni
            / ekaṃ cīvaraṃ saṃghasya viśvāsena saṃghaparibhogāya, tathā dvitīyaṃ cīvaraṃ rājakuladvāragamanāya
            ca, tṛtīyaṃ cīvaraṃ grāmanagaranigamapallīpattaneṣu ca / imāni trīṇi cīvarāṇi bhikṣavo
            dhārayitavyāni / ye śīlavanto guaṇavantaḥ prajñāvantastairbhikṣava imāni śikṣāpadāni
            mayā prajñaptāni dhārayitavyāni / asatparibhogena bhikṣavo na paribhoktavyaṃ sāṃghikaṃ
            vastu agnighaṭopamam / sāṃghikaṃ vastu viṣopamam / sāṃghikaṃ vastu vajropamam / sāṃghikaṃ
            vastu bhāropamam / viṣasya pratīkāraṃ kartuṃ śakyate, na tu sāṃghikasya vastunaḥ pratikāraṃ
            kartuṃ śakyate //</p>
         
         
         <p>athāyuṣmānānando bhagavantametadavocat - ājñaptāni bhagavatā śikṣāpadāni, ye bhikṣavo
            dhārayanti, te pratimokṣasaṃvarasaṃvṛtā bhavanti / vināyābhimukhā bhavanti / kośābhimukhā
            bhavanti / śikṣākuśalā bhavanti / tāni ca bhagavataḥ śikṣāpadāni bhavanti //</p>
         
         
         <p>āyuṣmānānando bhagavataḥ pādau śirasā vanditvā prakrāntaḥ / atha te mahāśrāvakāḥ svakaṃ
            svakaṃ buddhakṣetraṃ prakrāntāḥ / te ca devā nāgā yakṣā gandharvā asurā garuḍāḥ kinnarā
            mahoragā manuṣyāḥ, sarve te prakrāntāḥ //</p>
         
         
         <p>iti śikṣāsaṃvaro nāma dvādaśaṃ(?) prakaraṇam //</p>
         
         
         <p>idamavocadbhagavān, te ca bodhisattvāḥ sā ca sarvāvatī parṣat sadevamānuṣāsuragandharvaśca
            loko bhagavato bhāṣitamabhyanandanniti //</p>
         
         
         <p>ayaṃ kāraṇḍavyūhamahāyānasūtraratnarājasya dhāraṇivyūhaḥ maheśvaraḥ samāptaḥ //</p>
         
         
         <p>āryakāraṇḍavyūho mahāyānasūtraratnarājaḥ samāptaḥ //</p>
         
         
         <p>* * * * *</p>
         
         
         <p>
            ye dharma hetuprabhavā hetusteṣāṃ tathāgato hyavadat /<br />
            teṣāṃ ca yo nirodha evaṃ vādī mahāśramaṇaḥ //
            </p>
         
         
         </div>
   </body>
</html>