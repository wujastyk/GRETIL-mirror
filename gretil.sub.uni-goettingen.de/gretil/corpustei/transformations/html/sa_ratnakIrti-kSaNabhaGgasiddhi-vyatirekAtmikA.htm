<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Ratnakīrti: Kṣaṇabhaṅgasiddhi vyatirekātmikā (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Ratnakīrti: Kṣaṇabhaṅgasiddhi vyatirekātmikā</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_ratnakIrti-kSaNabhaGgasiddhi-vyatirekAtmikA.xml">sa_ratnakIrti-kSaNabhaGgasiddhi-vyatirekAtmikA.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Somadeva Vasudeva</p>
      <p class="noindent"><b>Contribution: </b>Somadeva Vasudeva</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>A. Charlene Senape McDermott: An eleventh-century Buddhist logic of `exists'. Dordrecht
            : Reidel 1969 (Foundations of language ; Supplementary series, 11).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/buddh/ratksanu.htm">ratksanu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Ratnakirti:
            <br />Ksanabhangasiddhir Vyatirekatmika
            <br />based on A. Charlene Senape McDermott:
            <br />An eleventh-century Buddhist logic of `exists'.
            <br />Dordrecht : Reidel 1969
            <br />(Foundations of language ; Supplementary series, 11)
            <br />
            <br />Input by Somadeva Vasudeva, 2000
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>namas tārāyai</p>
         
         
         <p>(77.4) vyatirekātmikā vyāptir ākṣiptānvayarūpiṇī / vaidharmyavati dṛṣṭānte sattvahetor
            ihocyate /</p>
         
         
         <p>(77.6) yat sat tat kṣaṇikam / yathā ghaṭaḥ / santaś cāmī vivādāspadībhūtāḥ padārthā
            iti svabhāvahetuḥ /</p>
         
         
         <p>(77.8) na tāvad asyāsiddhiḥ sambhavati / yathāyogaṃ pratyakṣānumānapramāṇapratīte
            dharmiṇi sattvaśabdenābhipretasyārthakriyākāritvalakṣaṇasya sādhanasya pramāṇasamadhigatatvāt
            /</p>
         
         
         <p>(77.10) na ca viruddhānaikāntikate / vyāpakānupalambhātmanā viparyaye bādhakapramāṇena
            vyāpteḥ prasādhanāt /</p>
         
         
         <p>(77.11) yasya kramākramau na vidyete na tasyārthakriyāsāmarthyam / yathā śaśaviṣāṇasya
            / na vidyete cākṣaṇikasya kramākramāv iti vyāpakānupalambhaḥ /</p>
         
         
         <p>(77.12) na tāvad ayam asiddho hetuḥ / akṣaṇike dharmiṇi kramākramasadbhāvāyogāt /
            tathā hi prāptāparakālayor ekatve nityatvam / tasya kramākramayoge kṣaṇadvaye 'py
            avaśyaṃ bhedaḥ / bhedābhedayoś ca parasparavirodhāt kuto 'kṣaṇike kramākramasambhavaḥ
            / kṣaṇadvaye 'pi bhede kramākramayogaḥ / abhede hi prathama eva kṣaṇe śaktatvād /
            bhāvino 'pi kāryasya karaṇaprasaṅge kathaṃ kāryāntarakaraṇe kramāntarāvakāśaḥ / na
            cākṣaṇikasyākrameṇaiva sakalasvakāryaṃ kṛtvā svāsthyam / kṣaṇāntare 'pi śaktatvāt
            punas tatkāryakaraṇaprasaṅgāt /</p>
         
         
         <p>(77.18) tasmād akṣaṇikam iti pūrvāparakālayor abhedaḥ / kramākramayoga iti pūrvāparakālayor
            bhedaḥ / anayoś ca parasparaparihārasthitilakṣaṇo virodhaḥ /</p>
         
         
         <p>(77.20) tad ayam akṣaṇike dharmiṇi kramākramābhāvalakṣaṇo hetur nāsiddho vaktavyaḥ
            / kramākramayogitvākṣaṇikatvayor virodhād eva /</p>
         
         
         <p>(78.1) nāpi viruddhaḥ / sapakṣe bhāvāt /</p>
         
         
         <p>(78.2) na cānaikāntikaḥ / kramākramābhāvasyārthakriyāsāmarthyābhāvena vyāptatvāt /</p>
         
         
         <p>(78.3) yenaiva hi pratyakṣātmanā pramāṇenāparaprakārābhāvād vidhibhūtābhyāṃ kramākramābhyāṃ
            vidhibhūtasyārthakriyāsāmarthyasya vyāptiḥ prasādhitā, tenaivārthakriyāsāmarthyābhāvena
            kramākramābhāvasya vyāptiḥ prasādhiteti svīkartavyam / na hi dahanādinā dhūmāder vyāptisādhakapramāṇād
            aparaṃ dhūmādyabhāvena dahanādyabhāvasya vyāptisādhakaṃ kiñcit pramāṇaṃ śaraṇabhūtam
            asti / tasmād vidhyor eva vyāptisādhakaṃ pramāṇam abhāvayor api vyāptisādhakam iti
            nyāyasya duratikramatvāt sattvābhāvena kramākramābhāvo vyāpta eveti nānaikāntika ity
            anavadyo vyāpakānupalambhaḥ / tad ayam akṣaṇikād vinivartamāṇaḥ svavyāpyaṃ sattvaṃ
            nivartya kṣaṇike viśrāmayatīti sattvahetoḥ kṣaṇabhaṅgasiddhir apy anavadyā. /</p>
         
         
         <p>(78.10) nanu vyāpakānupalambhataḥ sattvasya kathaṃ svasādhyapratibandhasiddhiḥ, asyāpy
            anekadoṣaduṣṭatvāt / tathā hi na tāvad ayaṃ prasaṅga hetuḥ / sādhyadharmiṇi pramāṇasiddhatvāt,
            parābhyupagamasiddhatvābhāvāt, viparyayaparyavasānābhāvāc ca / atha svatantraḥ, tadāśrayāsiddhaḥ
            / akṣaṇikasyāśrayasyāsambhavāt / apratītatvād vā / pratītir hi pratyakṣeṇānumānena
            vikalpamātreṇa vā syāt /</p>
         
         
         <p>(79.1) prathamapakṣadvaye sākṣātpāramparyeṇa vā svapratītilakṣaṇārthakāritve maulaḥ
            sādhāraṇo hetuḥ vyāpakānupalambhaś ca svarūpāsiddhaḥ syāt / arthakriyākāritve kramākramayor
            anyatarasyāvaśyambhāvāt /</p>
         
         
         <p>(79.4) antimapakṣe tu na kaścid dhetur anāśrayaḥ syāt / vikalpamātrasiddhasya dharmiṇaḥ
            sarvatra sulabhatvāt /</p>
         
         
         <p>(79.6) api ca, tat kalpanājñānaṃ pratyakṣapṛṣṭhabhāvi vā syāt, liṅgajanma vā, saṃskārajaṃ
            vā, sandigdhavastukaṃ vā, avastukaṃ vā /</p>
         
         
         <p>(79.8) tatrādyapakṣadvaye 'kṣaṇikasya sattaivāvyāhatā / kathaṃ bādhakāvatāraḥ /</p>
         
         
         <p>(79.9) tṛītye tu na sarvadā 'kṣaṇikasattāniṣedhaḥ / tadarpitasaṃskārābhāve tat smaraṇāyogāt
            /</p>
         
         
         <p>(79.10) caturthe tu sandigdhāśrayatvaṃ hetudoṣaḥ /</p>
         
         
         <p>(79.11) pañcame ca tadviṣayasyābhāvo na tāvad pratyakṣataḥ sidhyati / akṣaṇikātmanaḥ
            sarvadaiva tvanmate 'pratyakṣatvāt na cānumānatas tadabhāvas tatpratibaddhaliṅgān
            upalam bhādityāśrayāsiddhis tāvad uddhatā / evaṃ dṛṣṭānto 'pi pratihantavyaḥ /</p>
         
         
         <p>(79.14) svarūpāsiddho 'py ayaṃ hetūḥ / sthirasyāpi kramākramisahakāryapekṣayā kramākramābhyām
            arthakriyopapatteḥ / nāpi kramayaugapadyapakṣoktadoṣaprasaṅgaḥ / tathā hi kramisahakāryapekṣayā
            kramikāryakāritvan tāvad aviruddham /</p>
         
         
         <p>(79.17) tathā ca śaṃkarasya saṃkṣipto 'yam abhiprāyaḥ / sahakārisākalyaṃ hi sāmarthyam
            / tadvaikalyaṃ cāsāmarthyam / na ca tayor āvirbhāvatirobhāvābhyān tadvataḥ kā cit
            kṣatiḥ / tasya tābhyām anyatvāt / tat kathaṃ sahakāriṇo 'napekṣa kāryakaraṇaprasaṅga
            iti /</p>
         
         
         <p>(79.20) trilocanasyāpy ayaṃ saṃkṣiptārthaḥ / kāryam eva hi sahakāriṇam apekṣate /
            na ca kāryotpattihetuḥ / yasmād dvividhaṃ sāmarthyaṃ nijam āgantukaṃ ca sahakāryantaram,
            tato 'kṣaṇikasyāpi kramavat sahakārinānātvād api kramavat kāryanānātvopapatter aśakyaṃ
            bhāvānām pratikṣaṇam anyonyatvam upapādayitum iti /</p>
         
         
         <p>(79.24) nyāyabhūṣaṇo 'pi lapati / prathamakāryotpādanakāle hi uttarakāryotpādanasvabhāvaḥ
            / ataḥ prathamakāla evāśeṣāṇi kāryāṇi kuryād iti cet /</p>
         
         
         <p>(79.26) tad idaṃ mātā me vandhyety ādivat svavacanavirodhād ayuktam / yo hi uttarakāryajananasvabhāvaḥ
            sa katham ādau tat kāryaṃ kuryāt / na tarhi tatkāryakaraṇasvabhāvaḥ / na hi nīlotpādanasvabhāvaḥ
            pītādikam api karotīti /</p>
         
         
         <p>(80.1) vācaspatir api paṭhati / nanv ayam akṣaṇikaḥ svarūpeṇa kāryaṃ janayati / tac
            cāsya svarūpaṃ tṛtīyādiṣiva kṣaṇeṣu dvitīye 'pi kṣaṇe sad iti tadāpi janayet / akurvan
            vā tṛtīyādiṣv api na kurvīta / tasya tādāvasthyāt / atādavasthye vā tad evāsya kṣaṇikatvam
            /</p>
         
         
         <p>(80.4) atrocyate / satyaṃ svarūpeṇa kāryaṃ janayati na tu tenaiva / sahakārisahitād
            eva tataḥ kāryotpattidarśanāt / tasmād vyāptivatkāryakāraṇabhāvo 'py ekatrānyayogavyavacchedena
            / anyatrāyogavyavacchedenanāvaboddhavyaḥ / tathaiva laukikaparīkṣakāṇāṃ sampratipatter
            iti na kramikāryakāritvapakṣoktadoṣāvasaraḥ /</p>
         
         
         <p>(80.8) nāpy akṣaṇike yaugapadyapakṣoktadoṣāvakāśaḥ / ye hi kāryam utpāditavanto dravyaviśeṣās
            teṣāṃ vyāpārasya niyatakāryotpādanasamarthasya niṣpādite kārye 'nuvartamāneṣv api
            teṣu dravyeṣu nivṛttārthād ūnā sāmagrī jāyate / tat kathaṃ niṣpāditaṃ niṣpādayiṣyati
            / na hi daṇḍādayaḥ svabhāvenaiva kartāro yenāmi niṣpatter ārabhya kāryaṃ vidadhyuḥ
            / kiṃ tarhi vyāpārāveśinaḥ / na ceyatā svarūpeṇa na kartāraḥ / svarūpakārakatvanirvāhaparatayā
            vyāpārasamāveśād iti /</p>
         
         
         <p>(80.13) kiṃ ca kramākramābhāvaś ca bhaviṣyati / na ca sattvābhāva iti sandigdhavyatireko
            'py ayaṃ vyāpakānupalambhaḥ / na hi kramākramābhyām anyasya prakārasyābhāvaḥ siddhaḥ
            / viśeṣaniṣedhasya śeṣābhyanujñāviṣayatvāt /</p>
         
         
         <p>(80.16) kiṃ ca prakārāntarasya dṛśyatve nātyantaniṣedhaḥ / adṛśyatve tu nāsattāniścayo
            viprakarṣiṇām iti na kramākramābhyām arthakriyāsāmarthyasya vyāptisiddhiḥ / ataḥ sandigdhavyatireko
            'pi vyāpakānupalambhaḥ /</p>
         
         
         <p>(80.19) kiṃ ca dṛśyādṛśyasahakāripratyayasākalyavataḥ kramayaugapadyasyātyantaparokṣatvāt
            tena vyāptaṃ sattvam api parokṣam eveti na tāvat pratibandhaḥ pratyakṣataḥ sidhyati
            / nāpy anumānataḥ / tatpratibaddhaliṅgābhāvād iti /</p>
         
         
         <p>(80.22) api ca kramākramābhyām arthakriyākāritvaṃ vyāptam ity atisubhāṣitam / yadi
            krameṇa vyāptaṃ katham akrameṇa, athākrameṇa na tarhi krameṇa / kramākramābhyāṃ vyāptim
            iti tu bruvatā vyāpter evābhāvaḥ pradarśito bhavati / na hi bhavaty agnir dhūmabhāvābhāvābhyāṃ
            vyāpta iti / ato vyāpter anaikāntikatvam /</p>
         
         
         <p>(80.26) api ca kim idaṃ bādhakam akṣaṇikānām asattāṃ sādhayati / utasvid akṣaṇikāt
            sattvasya vyatirekam / atha sattvakṣaṇikatvayoḥ pratibandham /</p>
         
         
         <p>(80.28) na pūrvo vikalpaḥ / uktakrameṇa hetor āśrayāsiddhatvāt /</p>
         
         
         <p>(80.29) na ca dvitīyaḥ / yato vyāpakanivṛttisahitā vyāpyanivṛttir vyatirekaśabdasyārthaḥ
            / sā ca yadi pratyakṣeṇa pratīyate tadā taddhetuḥ syād iti sattvam anaikāntikam /
            vyāpakānupalambhaḥ svarūpāsiddhiḥ / atha sā vikalpyate tadā pūrvoktakrameṇa pañcadhā
            vikalpya vikalpo dūṣaṇīyaḥ /</p>
         
         
         <p>(81.1) ata eva na tṛtīyo 'pi vikalpaḥ / vyatirekāsiddhau sambandhāsiddheḥ /</p>
         
         
         <p>(81.2) kiṃ ca na bhūtalavad atrākṣaṇiko dharmi dṛśyate / na ca svabhāvānupalambhe
            vyāpakānupalambhaḥ kasya cit dṛśyasya pratipattim antareṇāntarbhāvayituṃ śakyata iti
            /</p>
         
         
         <p>(81.4) kiṃ cāsyābhāvadharmatve āśrayāsiddhatvam itaretarāśrayatvaṃ ca / bhāvadharmatve
            viruddhatvaṃ ca / ubhayadharmatve cānaikāntikatvam iti na trayīṃ doṣajātim atipatati
            /</p>
         
         
         <p>(81.6) yat punar uktam akṣaṇikatve kramayaugapadyābhyām arthakriyāvirodhād iti / tatra
            virodhasiddhim anusaratā virodhy api pratipattavyaḥ / tatpratītināntarīyakatvād virodhasiddheḥ
            / yathā tuhinadahanayoḥ sāpekṣadhruvabhāvayoś ca /</p>
         
         
         <p>(81.8) pratiyogī cākṣaṇikaḥ pratīyamānaḥ pratītikāritvāt sann eva syāt ajanakasyāprameyatvāt
            /</p>
         
         
         <p>(81.10) saṃvṛtisiddhenākṣaṇikatvena virodhasiddhir iti cet / saṃvṛtisiddham api vāstavaṃ
            kālpanikaṃ vā syāt /</p>
         
         
         <p>(81.12) yadi vāstavaṃ kathaṃ tasyāsattvam / kathaṃ cārthakriyākāritvavirodhaḥ / arthakriyāṃ
            kurvad dhi vāstavam ucyate /</p>
         
         
         <p>(81.14) atha kālpanikam / tatra kiṃ virodho vāstavaḥ, kālpaniko vā / na tāvad vāstavaḥ
            / kalpitavirodhivirodhatvāt, vandhyāputravirodhavat / atha virodho 'pi kālpanikaḥ
            / na tarhi sattvasya vyatirekaḥ pāramārthika iti kṣaṇabhaṅgo dattajalāñjalir iti /</p>
         
         
         <p>(81.17) ayam eva codyaprabandho 'smad gurūbhiḥ saṃgṛhītaḥ /</p>
         
         
         <p>(81.18) nityaṃ nāsti na vā pratītiviṣayas tenāśrayāsiddhatā hetoḥ svānubhavasya ca
            kṣatir ataḥ kṣiptaḥ sapakṣo 'pi ca / śūnyaṃ ca dvitayena sidhyati na cāsattāpi sattā
            yathā no nityena virodhasiddhir asatā śakṣā kramāder api / iti (kṣaṇabhaṅgādhyāye)
            /</p>
         
         
         <p>(81.23) atrocyate / iha vastuny api dharmidharmavyavahāro dṛṣṭo yathā gavi gotvam,
            paṭe śuklatvam turage gamanam ityādi / avastuny api dharmidharmavyavahāro dṛṣṭo yathā
            śaśaviṣāṇe tīkṣṇatvābhāvo vandhyāputre vaktṛtvābhāvo gaganāravinde gandhābhāva ityādi
            / tatrāvastuni dharmitvaṃ nāstīti kiṃ vastudharmeṇa dharmitvaṃ nāsti / āhosvid avastudharmeṇāpi
            /</p>
         
         
         <p>(81.27) prathamapakṣe siddhasādhanam / dvitīyapakṣe tu svavacanavirodhaḥ / yad āhur
            guravaḥ //</p>
         
         
         <p>(81.28) dharmasya kasya cid avastuni mānasiddhā bādhāvidhivyavahṛtiḥ kim ihāsti no
            vā kvāpy asti cet katham iyanti na dūṣaṇāni nāsty eva cet svavacanapratirodhasiddhiḥ
            /</p>
         
         
         <p>(82.1) avastuno dharmitvasvīkārapūrvakatvasya vyāpakasyābhāvād āśrayāsiddhidūṣaṇasyānupanyāsaprasaṅga
            ity arthaḥ / yenaiva hi vacanenāvastuno dharmitvaṃ pratiṣidhyate / tenaivāvastuno
            dharmitvābhāvena dharmeṇa dharmitvam abhyupagatam / paraṃ tu pratiṣidhyata iti vyaktam
            idam īśvaraceṣṭitam / tathā hy avastuno dharmitvaṃ nāstīti vacanena dharmitvābhāvaḥ
            kim avastuni vidhīyata, anyatra vā, na vā kva cid apīti trayaḥ pakṣāḥ /</p>
         
         
         <p>(82.6) prathamapakṣe 'vastuno na dharmitvaniṣedhaḥ / dharmitvābhāvasya dharmasya tatraiva
            vidhānāt /</p>
         
         
         <p>(82.7) dvitīye 'vastuni kimāyātam / anyatra dharmitvābhāvavidhānāt /</p>
         
         
         <p>(82.8) tṛtīyas tu pakṣo vyartha eva nirāśrayatvād iti katham avastuno dharmitvaniṣedhaḥ
            / tasmād yathā pramāṇopanyāsaḥ prameyatvasvīkāra pūrvakatvena vyāptaḥ, vācakaśabdopanyāso
            vā vācyasvīkārapūrvakatvena vyāptas tathā 'vastuno dharmitvaṃ nāstīti vacanopanyāso
            'vastuno dharmitvasvīkārapūrvakatvena vyāptaḥ / anyathā tadvacanopanyāsasya vyarthatvāt
            /</p>
         
         
         <p>(82.11) tad yadi vacanopanyāso vyāpyadharmas tadā 'vastuno dharmitvasvīkāro 'pi vyāpakadharmo
            durvāraḥ / atha na vyāpakadharmaḥ, tadā vyāpyasyāpi vacanopanyāsasyāsambhava iti mūkataivātra
            balād āyāteti kathaṃ na svavacanapratirodhasiddhiḥ /</p>
         
         
         <p>(82.15) yad āhācāryaḥ / na hy abruvan paraṃ bodhayitum īśaḥ / [a]bruvan vā doṣam imaṃ
            parihartum iti mahati saṃkaṭe praveśaḥ /</p>
         
         
         <p>(82.17) avastuprastāve sahṛdayānāṃ mūkataiva yujyate iti cet / aho mahad vaidagdhyam
            / avastuprastāve svayam eva yathāśakti valgitvā bhagno mūkataiva nyāyaprāpteti paribhāyayā
            niḥsartum icchati / na cāvastuprastāvo rājadaṇḍena vinā caraṇamardanādināniṣṭimātreṇa
            vā pratiṣedhuṃ śakṣate / tataś cātrāpi kramākramabhāvasya sādhanatve sattvābhāvasya
            ca sādhyatve sandigdhavastubhāvasyāvastvātmano vā kṣaṇikasya dharmitvaṃ kena pratiṣidhyate
            /</p>
         
         
         <p>(82.22) trividho hi dharmo dṛṣṭaḥ / kaś cit vastuniyato nīlādiḥ / kaś cid avastuniyato
            yathā sarvopākhyāvirahaḥ / kaś cid ubhayasādhāraṇo yathā 'nupalabdhimātram / tatra
            vastudharmeṇāvastuno dharmitvaniṣedha iti yuktam / na tv avastudharmeṇa / vastvavastudharmeṇa
            vā / svavacanasyānupanyāsaprasaṅgād ity akṣaṇikasyābhāve sandehe 'pi vā 'vastudharmeṇa
            dharmitvam avyāhatam iti nāyam āśrayāsiddho vyāpakānupalambhaḥ /</p>
         
         
         <p>(82.27) akṣaṇikāpratītāvāśrayasiddho hetur iti yuktam uktām / tadapratītau tadvyavahārāyogāt
            / kevalam asau vyavahārāṅgabhūtā pratītir vastvavastunor ekarūpā na bhavati / sākṣāt
            pāramparyeṇa vastusāmarthyabhāvinī hi vastupratītiḥ / yathā pratyakṣam anumānaṃ pratyakṣapṛṣṭhabhāvi
            ca vikalpaḥ / avastunas tu sāmarthyābhāvād vikalpamātram eva pratītiḥ / vastuno hi
            vastubalabhāvinī pratītir yathā sākṣāt pratyakṣam, paramparayā tatpṛṣṭhabhāvī vikalpo
            'numānaṃ ca / avastuno na vastubalabhāvinī pratītis tatkārakatvenāvastutvahāniprasaṅgāt
            / tasmād vikalpamātram evāvastunaḥ pratītiḥ /</p>
         
         
         <p>(83.4) na hy abhāvah kaś cid vigrahavān yaḥ sākṣātkartavyo 'pi tu vyavahartavyaḥ /
            sa ca vyavahāro vikalpād api sidhyaty eva / anyathā sarvajanaprasiddho 'vastuvyavahāro
            na syāt / iṣyate ca /</p>
         
         
         <p>(83.6) taddharmitvapratiṣedhānubandhād ity akāmenāpi vikalpamātrasiddho 'kṣaṇikaḥ
            svīkartavya iti nāyam apratītatvād apy āśrayāsiddho hetur vaktavyaḥ / tataś cākṣaṇikasya
            vikalpamātrasiddhatve yad uktam /</p>
         
         
         <p>(83.9) na kaś cid dhetur anāśrayaḥ vikalpamātrasiddhasya dharmiṇaḥ sarvatra sulabhatvād
            iti /</p>
         
         
         <p>(83.10) tad asaṅgatam / vikalpamātrasiddhasya dharmiṇaḥ sarvatra sambhave 'pi vastudharmeṇa
            dharmitvāyogāt / vastudharmahetutvāpekṣaya āśrayāsiddhasyāpi hetoḥ sambhavāt /</p>
         
         
         <p>(83.11) yathā ātmano vibhutvasādhanārtham upanyastaṃ sarvatropalabhyamānaguṇatvād
            iti sādhanam / vikalpaś cāyaṃ hetūpanyāsāt / pūrvaṃ sandigdhavastukaḥ / samarthite
            tu hetāv avastuka iti brūmaḥ /</p>
         
         
         <p>(83.14) na cātra sandigdhāśrayatvaṃ nāma hetudoṣaḥ / āstāṃ tāvat / sandigdhasyāvastuno
            'pi vikalpamātrasiddhasyāvastudharmāpekṣayā dharmitvaprasādhanāt / vastudharmahetvapekṣayaiva
            sandigdhāśrayasya hetvābhāsasya vyavasthāpanāt / yatheha nikuñje mayūraḥ kekāyitād
            iti / avastukavikalpaviṣayasyāsattvaṃ tu vyāpakānupalambhād eva prasādhitam / evaṃ
            dṛṣṭāntasyāpi vyomotpalāder dharmitvaṃ vikalpamātreṇa pratītiś cāvagantavyā / tad
            evam avastudharmāpekṣayā 'vastunodharmitvasya vikalpamātreṇa pratīteś cāpahnotum aśakyatvān
            nāyam āśrayāsiddho hetuḥ / na ca dṛṣṭāntakṣatiḥ /</p>
         
         
         <p>(83.20) na caiṣa svarūpāsiddhaḥ / akṣaṇike dharmiṇi kramākramayor vyāpakayor ayogāt
            / tathā hi yadi tasya prathame kṣaṇe dvitīyādikṣaṇabhāvikāryakaraṇasāmarthyam asti
            tadā prathamakṣaṇabhāvikāryavat dvitīyādikṣaṇabhāvyam api (?) kāryaṃ kuryāt / samarthasya
            kṣepāyogāt /</p>
         
         
         <p>(83.22) atha tadā sahakārisākalyalakṣaṇasāmarthyaṃ nāsti / tadvaikalyalakṣaṇasyāsāmarthyasya
            sambhavāt / na hi bhāvaḥ svarūpeṇa karotīti svarūpeṇaiva karoti / sahakārisahitād
            eva tataḥ kāryotpattidarsanāt iti cet /</p>
         
         
         <p>(83.24) yadā tāvad amī militāḥ santaḥ kāryaṃ kurvate tadaikārthakaraṇalakṣaṇaṃ sahakāritvam
            eṣām astu ko niṣeddhā / militair eva tu tatkāryaṃ karttavyam iti kuto labhyate / pūrvāparakālayor
            ekasvabhāvatvād bhāvasya / sarvadā jananājananayor anyataraniyamaprasaṅgasya durvāratvāt
            / tasmāt sāmagrī janikā naikaṃ janakam iti sthiravādināṃ manorājyasyāpy aviṣayaḥ /</p>
         
         
         <p>(83.29) kiṃ kurmo dṛśyate tāvad evam iti cet / dṛśyatāṃ kiṃ tu pūrvasthitād eva paścāt
            sāmagrīmadhyapraviṣṭād bhāvāt kāryotpattir anyasmād eva viśiṣṭasāmagrīsamutpannāt
            kṣaṇād iti vivādapadam etat / tatra prāg api sambhave sarvadaiva kāryotpattir na vā
            kadā cid apīti virodham asamādhāya tad eva kāryotpattir iti sādhyānuvādamātrapravṛttaḥ
            kṛpām arhati /</p>
         
         
         <p>(84.3) na ca pratyabhijñānād evaikatvasiddhiḥ / tat pauruṣasya lūnapunarjātakeśakuśakadalīstambādau
            nirdalanāt / vistareṇa ca pratyabhijñādūṣaṇam asmābhiḥ sthirasiddhidūṣaṇe pratipāditam
            iti tad evāvadhāryam /</p>
         
         
         <p>(84.6) nanu kāryam eva sahakāriṇam apekṣate / na tu kāryotpattihetuḥ / yasmād dvividhaṃ
            sāmarthyaṃ nijam āgantukaṃ ca sahakāryantaraṃ, tato 'kṣaṇikasyāpi kramavat sahakārinānātvād
            api kramavat kāryanānātvam iti cet /</p>
         
         
         <p>(84.8) bhavatu tāvat nijāgantukabhedena dvividhaṃ sāmarthyam / tathāpi tat prātisvikaṃ
            vastusvalakṣaṇaṃ sadyaḥ kriyādharmakamavaśyābhyupagantavyam / tad yadi prāg api, prāg
            api kāryaprasaṅgaḥ / atha paścād eva, na tadā sthiro bhāvaḥ /</p>
         
         
         <p>(84.11) na ca kāryaṃ sahakāriṇo 'pekṣata iti yuktam, tasyāsattvāt / hetuś ca sann
            api yadi svakāryaṃ na karoti, tadā tatkāryam eva tan na syāt / svātantryāt /</p>
         
         
         <p>(84.13) yaccoktam / yo hi uttarakāryajananasvabhāvah / sa katham ādau kāryaṃ kuryāt
            / na tarhi tatkāryakaraṇasvabhāvaḥ / na hi nīlotpādanasvabhāvaḥ pītādikam api karotīti
            /</p>
         
         
         <p>(84.15) tad asaṅgatam / sthirasvabhāvatve bhāvasyottarakālam evedaṃ na pūrvakālam
            iti kuta etat / tadabhāvāc ca kāraṇam apy uttarakāryasvabhāvam ity api kutaḥ /</p>
         
         
         <p>(84.17) kiṃ kurmaḥ / uttarakālam eva tasya janmeti cet / sthiratve tadanupapadyamānam
            asthiratām ādiśatu / sthiratve 'py eṣa eva svabhāvas tasya yad uttarakṣaṇa eva kāryaṃ
            karotīti cet / na, pramāṇabādhite svabhāvābhyupagamāyogād iti na tāvad akṣaṇikasya
            kramikāryakāritvam asti / nāpyakramikāryakāritvasambhavaḥ / dvitīye 'pi kṣaṇe kārakasvarūpasadbhāve
            punar api kāryakaraṇaprasaṅgāt /</p>
         
         
         <p>(84.21) kārye niṣpanne tadviṣayavyāpārābhāvād ūnā sāmagrī na niṣpāditaṃ niṣpādayed
            iti cet / na, sāmagrīsambhavāsambhavayor api sadyaḥ kriyākārakasvarūpasambhave janakatvam
            avadhāryam iti prāg eva pratipādanāt / kāryasya hi niṣpāditatvāt punaḥ kartum aśakyatvam
            eva kāraṇam asamartham āvedayati /</p>
         
         
         <p>(84.23) tad ayam akṣaṇike kramākramikāryakāritvābhāvo na siddhaḥ / na ca kramākramābhyām
            aparaprakārasambhavo yena tābhyām avyāptau sandigdhavyatireko hetuḥ syāt / prakārāntaraśaṅkāyāṃ
            tasyāpi dṛśyatvādṛśyatvaprakāradvayadūṣaṇe 'pi svapakṣe 'py anāśvāsaprasaṅgāt / tasmād
            anyo 'nyavyavacchedasthitir nāparaḥ prakāraḥ sambhavati / svarūpāpraviṣṭasya vastuno
            'vastuno vā 'tatsvabhāvatvāt / prakārāntarasyāpi kramasvarūpāpraviṣṭatvāt / tathātīndriyasya
            sahakāriṇo 'dṛśyatve 'pyayogavyavacchedena dṛśyasahakārisahitasya sattvasya dṛśyakramākramābhyāṃ
            vyāptiḥ pratyakṣād eva sidhyati / evaṃ kramākramābhyām arthakriyākāritvaṃ vyāptam
            iti kramākramayor anyo 'nyavyavacchedena sthitatvād etat prakāradvayaparihāreṇārthākriyakāritvam
            anyatra na gatam ity arthaḥ / ata evaitayor vinivṛttau nivartate /</p>
         
         
         <p>(85.4) trilocanasyāpi vikalpatraye prathamadūṣaṇam āśrayāsiddhidoṣaparihārato nirastam
            /</p>
         
         
         <p>(85.5) dvitīyaṃ cāsaṅgatam / vikalpajñānena vyatirekasya pratītatvāt / na hy abhāvaḥ
            kaś cid vigrahavān yaḥ sākṣatkartavyaḥ, api tu vikalpād eva vyavahartavyaḥ / na hy
            abhāvasya vikalpād anyāpratipattir apratipattir vā sarvathā / ubhayathāpi tadvyavahārahāniprasaṅgāt
            / evaṃ vaidharmyadṛṣṭāntasya hetuvyatirekasya ca vikalpād eva pratipattiḥ.4 /</p>
         
         
         <p>(85.9) tṛtīyam api dūṣaṇam asaṅgatam / vyāpakānupalambhena nirdoṣeṇa sattvasya kṣaṇikatvena
            vyāpter avyāhatatvāt /</p>
         
         
         <p>(85.11) tad ayaṃ vyāpakānupalambho 'kṣaṇikasyāsattvam / sattvasya tato vyatirekaṃ
            kṣaṇikatvena vyāptiṃ ca sādhayatyekavyāpārātmakatvād iti sthitam /</p>
         
         
         <p>(85.13) nanu vyāpakānupalabdhir iti yady anupalabdhimātraṃ tadā na tasya sādhyabuddhijanakatvam
            avastutvāt / na cānyopalabdhir vyāpakānupalabdhir abhidhātuṃ śakyā bhūtalādivad anyasya
            kasya cid anupalabdher iti cet /</p>
         
         
         <p>(85.15) tad asaṅgatam / dharmyupalabdher evānyatrānupalabdhitayā vyavasthāpanāt /
            yathā hi neha śiṃśapā vṛkṣābhāvād ity atra vṛkṣāpekṣayā kevalapradeśasya dharmiṇa
            upalabdhir vṛkṣānupalabdhiḥ / śiṃśapāpeksayā ca kevalapradeśasya dharmiṇa upalabdhir
            eva śiṃśapāyā abhāvopalabdhir iti svabhāvahetuparyavasāyivyāpāro vyāpakānupalambhaḥ
            / tathā nityasya dharmiṇo vikalpabuddhyavasitasya kramikāritvākramikāritvāpekṣayā
            kevalagrahaṇād eva kramikāritvākramikāritvānupalambhaḥ / arthakriyāpekṣayā ca kevalapratītir
            evārthakriyāyoga pratītir iti vyāpakānupalambhāntarād asya na kaś cid viśeṣaḥ /</p>
         
         
         <p>(85.22) adhyavasāyāpekṣayā ca bāhye 'kṣaṇike vastuni vyāpakābhāvād vyāpyābhāvasiddhivyavahāraḥ
            / adhyavasāyaś ca samanantarapratyayabalād āyātākāraviśeṣayogād agṛhīte 'pi pravartanaśaktir
            bodhavyaḥ / īdṛśaś cādhyavasāyo 'smaccitrādvaitasiddhau nirvāhitaḥ / sa cāvisaṃvādī
            vyavahāraḥ parihartum aśakyaḥ / yad vyāpakaśūnyaṃ tadvyāpyaśūnyam iti / etasyaivārthasyānenāpi
            krameṇa pratipādanāt / ayaṃ ca nyāyo yathā vastubhūte dharmiṇi tathā 'vastubhūte 'pīti
            ko viśeṣaḥ /</p>
         
         
         <p>(85.27) tathā hy ekajñānasaṃsargy atra vikalpya eva / yathā ca hariṇaśirasi tenaikajñānasaṃsargiśṛṅgam
            upalabdhaṃ / śaśaśirasy api tena sahaikajñānasaṃsargitvasambhāvanayaiva śṛṅgaṃ niṣidhyate,
            tathā nīlādāv apariniṣṭhitanityānityabhāve kramākramau svadharmiṇā sārdham ekajñānasaṃsargiṇau
            dṛṣṭau, yadi nitye bhavataḥ nityagrāhijñāne svadharmiṇā nityena sahaiva gṛhyeyātām
            iti sambhāvanaya ekājñānasaṃsargadvārakam eva pratiṣidhyate / kathaṃ punar etasmin
            nityajñāne kramākramayor asphuraṇam iti yāvatā kramākramakroḍikṛtam eva nityaṃ vikalpayām
            iti cet. ata eva bādhakāvatāro viparītāropam antareṇa tasya vaiyarthyāt.</p>
         
         
         <p>(86.6) kālāntare 'py ekarūpatayā nityatvam. kramākramau ca kṣaṇadvaye bhinnarūpatayā.
            tato nityatvasya kramākramikāryaśakteś ca parasparaparihārasthitilakṣaṇatayā durvāro
            virodha iti kathaṃ nitye kramākramayor antarbhāvaḥ. anantarbhāvāc ca suddhanityavikalpena
            dūrīkṛtakramākramasamāropeṇa katham ullekhaḥ. tataś ca pratiyogini nitye 'pi vikalpyamāne
            ekajñānasaṃsargilakṣaṇaprāpte nityopalabdhir eva nityaviruddhasyānupalabhyamānasya
            kramākramasyānupalabdhiḥ. tata eva cārthakriyāśakter anupalabdhiḥ. tasmād vyāpakavivekidharmyupalabdhitayā
            na vyāpakānupalambhāntarād asya viśeṣaḥ.</p>
         
         
         <p>(86.13) nanv etad avastudharmikopayogi vastv adhiṣṭhānatvāt pramāṇavyavasthāyā iti
            cet. kim idaṃ vastvadhiṣṭhānatvam nāma. kiṃ paramparayāpi vastunaḥ sakāśād āgatatvam,
            atha vastuni kena cid ākāreṇa vyavahārakāraṇatvam, vastubhūtadharmipratibaddhatvaṃ
            vā.</p>
         
         
         <p>(86.16) yady ādyaḥ pakṣas tadā kramākramasyārthakriyāyāś ca vyāptigrahaṇagocaravastupratibaddhatvam
            asyāpi. na kṣīṇam.</p>
         
         
         <p>(86.18) na dvitīye 'pi pakṣe dosah sambhavati. kṣaṇabhaṅgivastu sādhanopāyatvād asya.</p>
         
         
         <p>(86.19) na cāntimo 'pi vikalpaḥ kalpyate. tasyaiva nityavikalpasya vastuno dharmibhūtasya
            kramākramavad bāhyanityopādānaśūnyatvenārthakriyāvad bāhyanityopādānaśūnyatve prasādhanāt.
            paryudāsavṛttyā buddhisvabhāvabhūtākṣaṇikākāre vastubhūte dharmiṇi pratibaddhatvasambhavāt.</p>
         
         
         <p>(86.23) ayam eva nyāyo na vaktā vandhyāsutaś caitanyābhāvād ityādau yojyaḥ. etena
            yathā vṛkṣābhāvādir antarbhāvayituṃ śakyate na tathāyam iti trilocano 'pi nirastaḥ.</p>
         
         
         <p>(86.25) na ca kramādyabhāvas trayīṃ doṣajātiṃ nātikrāmati, abhāvadharmatve 'pi āśrayāsiddhidoṣaparihārāt.</p>
         
         
         <p>(86.26) yat tvanena pramāṇāntarān nityānām asattvasiddhau kramādivirahasyābhāvadharmatā
            sidhyatīty uktam, tadvālasyāpi durabhidhānam. nityo hi dharmi. asattvaṃ sādhyam. kramikāryakāritvākramikāryakāritvaviraho
            hetuḥ. asya cābhāvadharmatvaṃ nāma asattvalakṣaṇasvasādhyāvinābhāvitvam ucyate. tac
            ca kramākrameṇa sattvasya vyāptisiddhau sattvasya vyāpyasyābhāvena kramākramasya vyāpakasya
            viraho vyāptaḥ sidhyatīty abhāvadharmatvaṃ prāg eva vidhyor vyāptisādhanāt pratyakṣād
            anumānād ekasmād vā pramāṇāntarāt siddham iti netaretarāśrayadoṣaḥ.</p>
         
         
         <p>(87.7) na ca sattāyām ivāsattāyām api tulyaḥ prasaṅgo bhinnanyāyatvāt. vastubhūtaṃ
            hi tatra sādhyaṃ sādhanaṃ ca. tayor dharmy api vastv eva yujyate.</p>
         
         
         <p>(87.9) vastunas tu pratyakṣānumānābhyām eva siddhiḥ. tayor abhāve niyamenāśrayāsiddhir
            iti yuktam. asattāsādhane tv avastudharmo hetur avastu vikalpamātrasiddhe dharmiṇi
            nāśrayāsiddhidoṣeṇa dūṣayituṃ śakyaḥ. tathā 'kṣaṇikasya kramayaugapadyābhyāmarthakriyāvirodhaḥ
            sidhyaty eva.</p>
         
         
         <p>(87.13) tathā vikalpādevākṣaṇiko virodhī siddhaḥ. vikalpollikhitaś cāsya svabhāvo
            nāpara ity api vyavahartavyam. anyathā tadanuvādena kramākramādirahitatvādiniṣedhādikam
            uktam. tatsvarūpasyānullekhād anyasyollekhād ity akṣaṇikaśaśaviṣāṇādiśabdānuccāraṇaprasaṅgaḥ.
            asti ca. ato yathā pramāṇābhāve 'pi vikalpasiddhasya vandhyāsutādeḥ saundaryādiniṣedho
            'nurūpas tathā vikalpopanītasyaivākṣaṇikarūpasya tad eva pratyanīkākāreṇa saha virodhavyavasthāyāṃ
            kīdṛso doṣaḥ syāt. yadi cākṣaṇikānubhavābhāvāt virodhapratiṣedhas tarhi vandhyāputrādyanubhavād
            eva saundaryādiniṣedho 'pi mābhūt.</p>
         
         
         <p>(87.20) nanv evaṃ virodhasyāpāramārthikatvam. taddvāreṇa kṣaṇabhaṅgasiddhir apy apāramārthikī
            syād iti cet.</p>
         
         
         <p>(87.21) na hi virodho nāma vastvantaraṃ kiñcit ubhayakoṭidattapādasambandhābhidhānam
            iṣyate, 'smābhir upapadyate vā. yenaikasambandhino vastutvābhāve 'pāramārthikaṃ syāt.
            yathā tv iṣyate tathā pāramārthika eva / viruddhābhimatayor anyo 'nyasvarūpaparihāramātraṃ
            virodhārthaḥ / sa ca bhāvābhāvayoḥ pāramārthika eva / na bhāvo 'bhāvarūpam āviśati
            / nāpy abhāvo bhāvarūpaṃ praviśatīti yo 'yam anayor asaṃkaraniyamaḥ sa eva pāramārthiko
            virodhaḥ / kālāntaraikarūpatayā hi nityatvam / kramākramau kṣaṇadvaye 'pi bhinnarūpatayā
            / tato nityatvakramākramikāryakāritvayor bhāvābhāvavad virodho 'sty eva /</p>
         
         
         <p>(88.1) nanu nityatvaṃ kramayaugapadyavattvaṃ ca viruddhau dharmau vidhūya nāparo virodho
            nāma, kasya vāstavatvam iti cet /</p>
         
         
         <p>(88.2) na, na hi dharmāntarasya sambhavena virodhasya pāramārthikatvaṃ brūmaḥ / kiṃ
            tu viruddhayor dharmayoḥ sadbhāve / anyathā virodhanāmadharmāntarasambhave 'pi yadi
            na viruddhau dharmau kva pāramārthikavirodhasambhavaḥ / viruddhau ced dharmau tāvataiva
            tāttviko virodhavyavahāraḥ / kim apareṇa pratijñāmātrasiddhena virodhanāmnā vastvantareṇa
            /</p>
         
         
         <p>(88.7) tad ayaṃ pūrvapakṣasaṃkṣepaḥ / nityaṃ nāsti na vā pratītiviṣayas tenāśrayāsiddhatā
            hetoḥ svānubhavasya ca kṣatir ataḥ kṣiptaḥ sapakṣo 'pi ca / śūnyaś ca dvitayena sidhyati
            na vā 'sattā 'pi sattā yathā no nityena virodhasiddhir asatā śakyā kramāder api /
            iti /</p>
         
         
         <p>(88.12) atra siddhāntasaṃkṣepaḥ / dharmasya kasya cid avastuni mānasiddhā bādhāvidhivyavahṛtiḥ
            kim ihāsti no vā / kvāpy asti cet katham iyanti na dūṣaṇāni nāsty eva cet svavacanapratirodhasiddhiḥ
            /</p>
         
         
         <p>(88.17) tad vam nityaṃ na kramikāryakāritvākramikāryakāritvayogīti paramārthaḥ / tataś
            ca sattāyuktam api naiveti paramārthaḥ / tataś ca kṣaṇikākṣaṇikaparihāreṇa rāśyantarābhāvād
            akṣaṇikān nivartamānam idaṃ sattvaṃ kṣaṇika eva viśrāmyatvena vyāptaṃ sidhyatīti sattvāt
            kṣaṇikatvasiddhir avirodhini /</p>
         
         
         <p>(88.21) prakṛtiḥ sarvadharmāṇaṃ yad bodhān muktir iṣyate / sa eva tīrthyanirmāthī
            kṣaṇabhaṅgaḥ prasāditaḥ /</p>
         
         
         <p>(88.23) iti kṛtir iyaṃ ratnakīrteḥ /</p>
         
         </div>
   </body>
</html>