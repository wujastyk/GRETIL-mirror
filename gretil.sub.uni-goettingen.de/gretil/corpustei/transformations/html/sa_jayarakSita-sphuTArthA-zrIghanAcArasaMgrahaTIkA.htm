<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Jayarakṣita: Sphuṭārthā Śrīghanācārasaṃgrahaṭīkā (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Jayarakṣita: Sphuṭārthā Śrīghanācārasaṃgrahaṭīkā</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_jayarakSita-sphuTArthA-zrIghanAcArasaMgrahaTIkA.xml">sa_jayarakSita-sphuTArthA-zrIghanAcArasaMgrahaTIkA.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>members of the Digital Sanskrit Buddhist Canon Input Project</p>
      <p class="noindent"><b>Contribution: </b>members of the Digital Sanskrit Buddhist Canon Input Project</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Sanghasena Singh: Sphuṭārthā Śrīghanācārasaṃgrahaṭīkā, 2nd ed., Patna : K.P.Jayaswal
            Research Institute 1983 (Tibetan Sanskrit Works Series, 24).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/4_rellit/buddh/jsphustu.htm">jsphustu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Jayaraksita: Sphutartha Srighanacarasamgrahatika
            <br />Based on the ed. by Sanghasena Singh: Sphuṭārthā Śrīghanācārasaṃgrahaṭīkā, 2nd ed.,
            <br />Patna : K.P.Jayaswal Research Institute 1983
            <br />(Tibetan Sanskrit Works Series, 24)
            <br />
            <br />Input by members of the Sanskrit Buddhist Input Project.
            <br />With kind permission of the Digital Sanskrit Buddhist Canon Project
            <br />of Nagarjuna Institute, Nepal
            <br />and University of the West, Rosemead, California, USA
            <br />(www.uwest.edu/sanskritcanon)
            <br />Version: 2009-03-31 15:05:25
            <br />Proof Reader: Milan Shakya
            <br />
            <br />BOLD for pagination of Sanghasena Singh's ed. [1st ed., Patna 1968, Tibetan Sanskrit
            Works Series, 11] = SŚ (added)
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>The transliteration emulates the conventions of Nagari script.
            Therefore, many word boundaries are not marked by blanks.</p>
         
         
         <p>sphuṭārthā śrīghanācārasaṃgrahaṭīkā</p>
         
         
         <p>| namo buddhāya ||</p>
         
         
         <p>
            prahīṇaniḥśeṣamalān jitārīn jñeyodadheḥ pāragatān kṛpālūn |<br />
            saddharmasacchiṣyagaṇān samastān namāmi buddhān bahuśaḥ kṛtāñjaliḥ ||
            </p>
         
         
         <p>
            dānāmbusekaparivṛddhasuśīlamūlaṃ maitrīkṛpā + + + pallavajātaśobhaṃ |<br />
            bodhyaṅgamārgaphalitaṃ hi jinālijuṣṭaṃ mañjuśriyaṃ ca śubhakalpataruṃ namāmi ||
            </p>
         
         
         <p>ācārasaṃgrahasyāsya smṛtaye mandamedhasāṃ
            vistīrṇasūtrasaṃkṣepāt kriyate 'yaṃ viniścayaḥ ||</p>
         
         
         <p>tatra prāyeṇa hi santo gurviṣṭadevatāṃ pūjayitvā kriyāyāṃ pravartante puṇyaprasavārtha,
            tato vighnopaśamanārthaṃ maṅgalārthañceti | ahamapi ca sadācāro 'yamiti kṛtvā śrīghanā
            cārasaṃgrahārambhe svadevatānamaskāraṃ kartuṃ pravṛtta iti darśayannāha | prahīṇāśeṣasaṃkleśa
            iti vistaraḥ | tatra trividhaḥ saṃkleśaḥ- kleśasaṃkleśaḥ karmasaṃkleśaḥ janmasaṃkleśaśca
            | kliśyanti kāyavākcittāni iti kleśāḥ | te ca rāgādikamaṣṭottaraśataṃ | aṣṭānavatiranuśayāḥ
            | daśa paryavasthānāni | kleśa eva (<span class="bold">SŚ 2</span>) saṃkleśaḥ kleśasaṃkleśaḥ kleśasvabhāvatvāt kleśasaṃkleśahetutvācca kleśasaṃkleśa
            ityuccate | kasya kleśasaṃkleśahetutvāditi cet karmasaṃkleśasyeti brūmaḥ | yataḥ kleśānalalīḍhahṛdayā[ḥ]
            kuśalamarīcitoyākārapratibhāsamavagāhanāya paryeṣante | trividhaṃ karma- kāyikaṃ vācikaṃ
            mānasikañca | kāyikamapi trividhaṃ kuśalamakuśalamavyākṛtañca | evaṃ vācikamānasike
            vistareṇohye | karmaiva saṃkleśaḥ karmasaṃkleśaḥ saṃkleśakaratvāt saṃkleśahetutvācca
            | kleśasaṃkleśajani[ta]tvā[t] yasya saṃkleśakaratvamavagantavyaṃ, janmakleśahetutvāt
            saṃkleśahetutvaṃ | janma utpattiḥ prādurbhāva ityanarthāntaraṃ | janmaiva saṃkleśaḥ
            janmasaṃkleśaḥ janmasaṃkleśaphalatvāt saṃkleśahetutvācca | yataḥ karmasaṃkleśād rāgiṇāṃ
            janma vītarāgajanmādarśanāt | ataḥ kleśakarma saṃkleśakarma saṃkleśaphalatvāt kleśasaṃkleśahetutvācca
            janmasaṃkleśa ityucyate | ata eva nirdeśo nālpīyān na ca bhūyān ratnatrayavat | adhunā
            tripadyeva bahuvrīhiḥ | prahīṇāḥ [paritya]ktāḥ apanītāstiraskṛtāḥ aśeṣāḥ nikhilā vāsanāsahitāḥ
            saṃkleśā kleśa[karma]janmākhyāyena [buddhena] bhagavatā, sa bhavati prahīṇāśeṣasaṃkleśaḥ
            | anena buddhasya bhagavataḥ prahāṇasaṃpadaṃ darśayati | nanu [prahīṇa]saṃkleśa ityeva
            vaktavyaṃ, kimaśeṣagrahaṇena? naitadasti | yadi prahīṇasaṃkleśa ityevocyate, tadā
            śrāvakapratyekabuddh[ānāmapi] grahaṇaṃ prāpnoti | te 'pi prahīṇasaṃkleśā bhavanti
            kliṣṭājñānātyantābhāvāt, na tu prahīṇāśeṣasaṃkleśāḥ akliṣṭā [jñānātyantābhā]vāt |
            tathāpyeṣāṃ pratyekajinaśrāvakāṇāṃ balavaiśā[ra]dyādiṣu (<span class="bold">SŚ 3</span>) tathāgatadharmeṣu anekaloka[dhātuga]teṣu deśeṣu atītānāgatabhedabhinneṣu ca na bhavatyevākliṣṭamajñānaṃ
            | [kiṃ punaḥ] saṃjānīṣe tvaṃ sāriputra, tathāgatasya śīlaskandhaṃ samādhiskandhaṃ
            prajñāskandhaṃ vimuktiskandhaṃ vimuktijñāna[darśana]skandhamiti pṛṣṭenoktaṃ- no bhadanteti
            sūtrāt āryamahāmaudgalyāyanasya svamātṛjanmadeśāparijñānāt ā[rya]sāriputreṇa ca pravrajyāpekṣapuruṣapratyākhyānāt
            mayūracandrakādiniṣpattikarmaviśeṣāparijñānācceti | ato mābhūt teṣāṃ grahaṇaṃ | jñeyaṃ
            boddhavyaṃ parijñātavyamityanarthāntaraṃ | niścayena dhīyante avatiṣṭhante asmin bhāvā
            iti nidhirādhāraḥ | ambhasāṃ vāriṇāṃ nidhirambhonidhiḥ | loke hi ambhonidhiśabdo bāhyavastuni
            prasiddhaḥ | iha tu tatsādharmyāt yathā mahāsamudro gambhīratvāt atiduruttaratvāccāmbhonidhirucyate,
            evaṃ jñeyamapi duṣparijñānāt samastānāvedyatvena duravagāhayatvāt ambhonidhiḥ | jñeyamevāmbhonidhiḥ
            jñeyāmbhonidhiḥ | pāraṃ gacchatīti jñeyāmbho[ni]dhipāragaḥ pārāvāragamanavat | anenāpi
            jñānasaṃpadaṃ daśabalasya darśayati | prahīṇāśeṣasaṃkleśaścāsau jñeyāmbhonidhipāragaśceti
            prahīṇāśeṣasaṃkleśajñeyāmbho[ni]dhipāragaḥ | atastaṃ prahīṇāśeṣasaṃkleśajñeyāmbhoni[dhi]pāragaṃ
            | tamīdṛgviśiṣṭaṃ buddhaṃ bhagavantaṃ praṇamya kāyavāṅmanobhiriti śeṣaḥ | samānakartṛkayoḥ
            kriyayoḥ pūrvakāle 'yaṃ ktvā vidhīyate prāṇamyeti | yathā snātvā bhuṃkta iti | ataḥ
            pṛcchayate kaṃ praṇamya kiṃ kariṣyasītyāha- śrāmaṇerāṇāmācāraḥ saṃgrahīṣyate | tatra
            śrāmaṇamuccaṃ nirvāṇapuramīranti gacchantīti śrāmaṇerāḥ | (<span class="bold">SŚ 4</span>) athavā śrāmaṇyamamalo mārgaḥ tamīranti gacchantīti śrāmaṇerāḥ | śrāmaṇānāmerā dāsā
            iti kecit | teṣāṃ kiṃ? ācāraḥ saṃgrahīṣyate | ācaraṇamācāraḥ akuśalaparivarjanaṃ kuśalabhajanaṃ
            ceti yo 'rthaḥ | nanu ca evaṃ sati granthasyācāratvaṃ na prāpnoti kriyārūpatvāt |
            naiṣa doṣaḥ | ācārapratipādako 'pi grantha ācāra ucyata iti upacārāt jātakamālāvat
            kaṃsavadhavat | ācarantyasminniti kṛtvā ācāraśabdena śrīghanācārasaṃgraha evākhyāyate
            | saṃgrahīṣyata iti saṃgrahaḥ | kariṣyate āripsata iti yāvat | mayeti vākyaśeṣaḥ |
            anyathā uttamapuruṣeṇaiva nirdeśamakariṣyat, ācāraṃ saṃgrahīṣyāmīti | saṃkṣepato 'smin
            śloke buddhasya bhagavataḥ prahāṇasaṃpat jñānasaṃpat, trailokya śāstṛtvaṃ, aviparītaśāsanakāraṇañca
            paridīpitaṃ prahīṇāśeṣasaṃkleśaśabdena jñeyāmbhonidhipāragaśabdena ca | yataḥ prahīṇāśeṣasaṃkleśatvaṃ
            prahāṇasaṃpadaṃ nātivartate, jñeyāmbhonidhipāragatvaṃ ca jñānasaṃpadaṃ | prahāṇajñānasaṃpajjñāne
            yo yuktaḥ, sa trailokya gururbhavati yathābhūtaśāstāceti |</p>
         
         
         <p>
            prahāṇajñānasaṃpattī trailokya ekaśāstṛtā |<br />
            samyakśāsanahetuśca ślokenābhihitaṃ kramāt ||
            </p>
         
         
         <p>iti saṃgrahaślokaḥ || 1 ||</p>
         
         <span class="note"><span class="bold">SŚ 5</span></span>
         
         <p>śaraṇaṃ bhavediti vistaraḥ | nanu cācāraḥ saṃgrahīṣyata iti anantarābhidhānādācāraḥ
            saṃgrahītavyaḥ kasmāt śaraṇagamanādikamucyate? yadyapyetacchrāmaṇerāṇāmityanantaraṃ
            prakṛtaṃ śrāmaṇerāṇāmācāraḥ saṃgrahīṣyata iti | te ca śrāmaṇerā daśaśikṣā padaparigṛhītā
            eva prādhānyenābhipretāḥ, na gṛhiṇaḥ | sa eṣa śrāmaṇeramāvaḥ teṣāṃ śrāmaṇerāṇāṃ kathaṃ
            bhavati, yena śrāmaṇerabhāvena samanvāgatānāmācāraḥ saṃgrahīṣyata iti | ato yathoddeśaḥ
            tathā nirdeśa iti nyāyāt śrāmaṇerabhāva eva tāvadādau vaktavya ityāha | śaraṇaṃ gatavāniti
            ślokaḥ | tatra trāṇārthaḥ śaraṇārthaḥ | ata evāha bhagavān-</p>
         
         
         <p>
            bahavaḥ śaraṇaṃ yānti parvatāṃśca vanāni ca |<br />
            ārāmacaityavṛkṣāṃśca manuṣyā bhayatarjitāḥ ||
            </p>
         
         
         <p>iti gāthāvacanāt | gatavāniti prayātavān | buddhamiti | yathā dinakarakarodayādāpāditasakalakarṇikārapramuditadvirephavṛndaparipīyamānakamalaṣaṇḍo
            buddha ityucyate, evaṃ bhagavānapi bhūtabhāvisāṃpratikādhvanirmuktajñeyabuddhervikāśanāt
            mohasaṃkocāpagamāt buddha ityucyate | tathā cāha-</p>
         
         
         <p>trailokye cādhvanirmukte jñeye vikāśanāddhiyaḥ |
            vibuddhapratibuddhādvā mohasaṃkocaghātakaḥ || iti |</p>
         
         <span class="note"><span class="bold">SŚ 6</span></span>
         
         <p>athavā yaḥ puruṣo vyapanītanidraḥ suptotthito vibuddha ityucyate | evaṃ bhagavānapi
            saṃsāramahāśayanādutthitaḥ ajñānanidrāpagamāt bauddhasya jñānasya sākṣātkaraṇādbuddha
            ityucyate | tathā cāha-</p>
         
         
         <p>ajñānanidrācchedāttatvajñānasamudbhavāt |
            yo vibuddhaḥ sa vai buddho vibuddhapuruṣo yathā || iti |</p>
         
         
         <p>ajñānatimirapaṭalaparyavanaddhanetrān prāṇino bodhayatīti buddhaḥ, anuttareṇa jñānena
            budhyate vā śivamiti buddhaḥ | sa ca trividhena dharmasāmbhogikena nairmāṇikena ca
            vyavasthita iti anyatra śāstrāntare nirdiṣṭamiti granthagauravaparihārārthamiti iha
            nābhidhīyate | dharmamiti | svalakṣaṇadhāra[ṇa]svabhāvāt, na dhvaṃsyata iti vā dharmaḥ
            | sa ca dvividhaḥ- adhigamasvabhāvaḥ āgamasvabhāvaśceti | tatrādhigamo bodhipakṣā
            dharmā anantā anavadyā[ś]ca | āgamaḥ sūtravinayābhidharmā iti | eṣa dvividhaḥ dharmaḥ
            | saṃghamiti | catvāraḥ pratipannakāḥ catvāraḥ phalāptāḥ abhedyatvena saṃghagatatvāt
            aṣṭau mahāpuruṣapudgalāḥ saṃgha ityucyante | katame punaste aṣṭau? yaduta strotāpattiphalasākṣātkriyāyai
            pratipannakaḥ strotāpannakaḥ, sakṛdāgāmiphalasākṣātkriyāyai pratipannakaḥ sakṛdāgāmī,
            anāgāmiphalasākṣātkriyāyai pratipannakaḥ anāgāmī, arhatphalasākṣātkriyāyai pratipannakaḥ
            arhanniti | tathā cāha-</p>
         
         
         <p>buddhe dharme tathā saṃghe mārakoṭiśatairapi |
            bhettuṃ na śakyate yasmāt tasmāt saṃgho 'bhidhī(ya)te || iti |</p>
         
         
         <p>atastaṃ buddhaṃ dharma saṃghaṃ śaraṇaṃ yo ga[ta]vāniti yāvadeṣaḥ śrāmaṇero munermata
            (<span class="bold">SŚ 7</span>) iti anena padena saṃbandhanīyaḥ | kadācid bhayādināpi śaraṇaṃ gacchatītyata āha
            | bhaktitaḥ prasādavegenetyarthaḥ | atha kimarthamādau pañcaśikṣāpadāni na grāhyante
            śaraṇagama[nā]didānataḥ | yo hi tasya śaraṇaṃ gacchati, sa tasyājñāṃ paripālayati
            nānyaḥ | ato yadi na pañcaśikṣāpadāni ādau na grāhyante na trīṇi śaraṇagamanādīni
            pradīyante, tadā mumukṣuṇā śikṣāpadaparipālanaṃ pratyavajñaiva syāt | ato mābhūdavajñetyādau
            śaraṇagamanapradānataḥ | śikṣāpañcakamādāyeti | śikṣaṇaṃ śikṣā | pravṛttinivṛttyātmake
            śīle vā pratipattirācaraṇaṃ samādānataḥ śīle sammukhīkaraṇamiti yo 'rthaḥ | śikṣaiva
            pañcakaṃ śikṣāpañcakaṃ, evaṃ śikṣāpañca[kā]nītyarthaḥ | kārikābandhānuguṇyācca śikṣāpañcakamityuktaṃ
            | kāni punaḥ śikṣāpadāni? prāṇātipāta-adattādānakāmamithyācāramṛṣāvādasurāmaireyamadyasthānakebhyo
            viramaṇaṃ | ādāyeti gṛhītvā | kiṃ yo 'nupravrajito jinaṃ? ya iti yaḥ puruṣaḥ | anupravrajita
            iti paścāt pravrajitaḥ | kaṃ pratītyāha | jinaṃ | jitakleśatvājjinaḥ | jitātmapāpakā
            dharmāstenopagaḥ | jinoktamiti śratervacanāt | buddhaṃ bhagavantaṃ pravrajitaṃ anupravrajāmīti
            yo vācamudīrayatītyarthaḥ ||</p>
         
         
         <p>yāvajjīvaṃ vadhasteyamityādi | yāvajjīvamityanena kālāvadhi darśayati vadhaḥ prāṇātipātaḥ,
            steyaṃ cauryaṃ, maithunaṃ abrahmacaryaṃ, anṛtavākyaṃ mṛṣāvādaḥ | vadhaśca steyañca
            maithunaṃ cānṛtavākyaṃ ceti vadhasteyamaithunānṛtavākyaṃ | ataḥ kiṃ tasya, kiṃ virata
            iti paurastyena padena saṃbandhaḥ | kimetasmādeva yo virataḥ saṃvarī bhaṇyate? netyāha
            | kiṃ tarhi madyapānācca | surāmaireyamadyapānāccetyarthaḥ | (<span class="bold">SŚ 8</span>) atha surāmaireyamadyapānamiti ko 'rthaḥ? surānnāsavaḥ | maireyaṃ dravyāsavaḥ | te
            ca kadācit aprāptamadyasadbhāve bhavata iti | ato madyagrahaṇaṃ | pūgaphalakodravādayo
            madayantīti surāmaireyagrahaṇaṃ | mahoccairityādi | śerate 'sminnidrāṃ prayātīti śayanaṃ
            | āsyate 'sminniti upaviśanti āsanaṃ | mahoccaiśca śayanañcāsanañca mahoccaiḥ śayanāsanaṃ
            | ataḥ tasmāduccaśayanamahāśayanayoryo 'rthaḥ |</p>
         
         
         <p>nṛtyāderityādi | nartanaṃ nṛtyaṃ | bāhuvikṣepānnartanaṃ nṛtyaṃ | dvayordordaṇḍayoryadutkṣipya
            nartanaṃ nṛtyamucyate | tathā vakṣyate bāhuvikṣepakaṃ nṛtyamiti | ādiśabdena gītavāditrayorgrahaṇaṃ
            | tena nṛtyādiriti nṛtyagītavāditrādityarthaḥ | uccaiḥ svareṇa gāyanaṃ gītaṃ | vīṇāveṇumṛdaṅgādivāditravādanaṃ
            vāditramucyate | gandhamālyā[dyā]diti | gandhyata iti gandho ta ityarthaḥ | upayogo
            'tra mālāyāṃ hitaṃ mālyaṃ campakāśokādikusumaṃ | ādau bhavamādyaṃ | ādyaśabdena vilepanasya
            grahaṇaṃ | tena gandhamālyavilepanādityarthaḥ | haritālādivarṇena vadanamrakṣaṇaṃ
            vilepanaṃ | vibhūṣaṇārtha vilepanaṃ vilepanamiti kṛtvā | vikālāśanata iti | atra sūryodayādāramya
            yāvat keśamātrāna tītako madhyāhnakālaśabdenābhidhīyate | vigataḥ sa īdṛgvidhaḥ kālo
            yasyāparāhṇādeḥ sa vikālaḥ | tasmin kāle 'śanaṃ bhojanaṃ | tasmādvikālāśanādityarthaḥ
            | tatheti | tathāśabdena yo virataḥ iti saṃbadhyate | rukmarūpyagrahācceti | rukmaṃ
            suvarṇa, rūpyaṃ rajataṃ, tayorgrahaṇaṃ rūkmarūpyagrahaṇa | ataḥ tasmājjātarūpaparajatapratigrahaṇāditi
            yāvat | eṣaḥ śrāmaṇero munermata iti | yaḥ prāṇātipā[tā]dvirataḥ yāvajjātarūparaja
            taparigrahāt sa eṣaḥ śrāmaṇero (<span class="bold">SŚ 9</span>) munermataḥ | buddhasya bhagavata iṣṭo 'bhipreta iti yāvat | yadyapi sarve buddhā
            bhagavantaḥ kāyavākcittamaunato muniriti sāmānyavācinā muniśabdenābhidhīyante, tathāpi
            bhagavataḥ śākyamunergrahaṇaṃ veditavyaṃ | tat śāsanapratipannatvādasmadādīnāṃ anyadīyaśāsanāntardhānācca
            | ślokabandhavaiguṇyāt śākyamunermata iti noktaṃ | śākyaśabdalopaṃ vā kṛtvā idaṃ nirdiṣṭaṃ
            mu narmata iti | yathā satyabhāmābhāmeti | saṃkṣepatastaduktaṃ bhavati- ratnatraye
            śaraṇaṃ gatvā pañcaśikṣāpadāni parigṛhyabuddha bhagavantaṃ pravrajitamanupravrajāmīti
            vācamuccārya prāṇātipātādvirato yāvat jātarūparajataparigrahācca sa eṣa śrāmaṇero
            munermataḥ | abhipreta iti | āha cātra-</p>
         
         
         <p>
            pūrvaṃ triśaraṇa datvā pañcaśikṣāpadā[ni] ca |<br />
            keśānapanayet paścāt snāpayecca vratārthinaṃ ||
            </p>
         
         
         <p>
            kāṣāyamaṃśukaṃ dadyāt anupravrājayettataḥ |<br />
            daśaśikṣāpadānīti prāhurvinayavedinaḥ ||
            </p>
         
         <span class="note"><span class="bold">SŚ 10</span></span>
         
         <p>idānīṃ śrāmaṇerabhāvopāyaḥ nirdiśyate | eṣāṃ śrāmaṇerāṇāmācārasaṃgrahamārabhate |
            sakalena śarīreṇetyādi | tatra śīryante 'sminnaṅgānīti śarīraṃ | tacca kaścit pradeśo
            'pi saṃbhavati ityataḥ sakalagrahaṇaṃ | tena sakalena śarīreṇa sarveṇa prakāreṇa kāyenetyarthaḥ
            | śarīrānyatareṇa veti | hastapādamastakādisamudāyasyānyatareṇa hastādinetyarthaḥ
            | śarīrāvayavena hastapādādinā gṛhītaṃ śarīrapratibaddhaṃ | śarīravyatiriktena latālaguḍenetyarthaḥ
            | na hanyānna mārayet | kamityāha | prāṇinaṃ | prāṇonāma vāyuḥ, so 'syāstīti prāṇī
            | sa ca kiṃ viśiṣṭa eva? pañcaśākhādi nirvṛttaḥ parigṛhayate | ataḥ kalalādiśātane
            saṃvaratyāgo na bhavati | prāṇiśabdena ca manuṣyagatiparyāyaḥ eva gṛhayate na prāṇimātraṃ,
            sajantukasalilādiparibhoge duṣkṛtavacanāt | jātivācī vāyaṃ śabdaḥ | tena strīpuruṣapaṇḍakaṃ
            pañcaśākhādi[nir]vṛttaṃ mārayataḥ syādeva saṃvaratyāgaḥ | anena ślokena kāyiko vikramaḥ
            pratiṣiddho bhavati ||</p>
         
         
         <p>vācikavikramapratiṣedhapadamāha | mṛtyorvarṇamityādi | mṛtyurjīvitendriyanirodhaḥ
            | tasya varṇaḥ praśaṃsā, taṃ na bhāṣeta | na vadedityarthaḥ | kṛtapuṇyo bhavān, udyānayātrā
            tava paralokagamanamiti śrutvā kaścidātmāna hanyāt | tadidānīṃ atra duṣkṛtapūrvakaḥ
            saṃvaratyāga iti pratiṣidhyate | mṛtyorvarṇa na bhāṣayet, śastrahāraṃ na caiṣayediti
            | śastraṃ harati vahatīti vā śastrahāro vadhyaghātakaḥ | tatra paryeṣayet | vadhakena
            māraṇābhiprāyeṇa | cittena manasā | māraṇāya māraṇārthaṃ | na niyojayediti ||</p>
         
         <span class="note"><span class="bold">SŚ 11</span></span>
         
         <p>pūrvoktaparyāyavyatirekai ranyairapi prayogairmārayataḥ saṃvaratyāgo bhavatīti pratipādayannāha
            | virekavamanālepeti vistaraḥ | tatra virekaṃ grastanaṃ, vamanaṃ chardanaṃ | ālepena
            varṇānyathātve sati vinaśyati | viṣaṃ jātimaṃ kṛtrimañca, śastraṃ kuliśādi | virekaśca
            vamanaṃ cālepanaṃ cetyādi dvandvaḥ | teṣāmabhisaṃskaraṇamabhisaṃskṛtiḥ | tāṃ na kuryāt
            | kimartha? prāṇighātāya manuṣyavadhārthaṃ | na ca garbhasya śā[ta]namiti | garbhaśātanaṃ
            na kuryādityarthaḥ | kecit garbhaśātananimittaṃ virekādikaṃ na kuryāditi nimittasaptamīṃ
            varṇayanti ||</p>
         
         
         <p>na kevalaṃ amunā prayogeṇa mārayituṃ na labhyate maraṇanimittamātramapi kartuṃ na
            sulabhyata iti pratipādayannāha | nimittaṃ na vratī kuryādityādi | nimittaṃ liṅgaṃ
            na kuryāt | ko na kuryādityāha | vratī | kaiḥ? svapnolūkādivāśitaiḥ | svapna iti pañca
            svapnāḥ | svapnālīkānantācīrṇā satyākhyaṃ svapnapañcakamiti vacanāt | ulūkādīnāṃ pakṣiṇāṃ,
            vāśitāni ruditāni | svapnāśca ulūkādivāśitāni cetyarthaḥ | taiḥ | ādiśabdena nāmagotradānādīnāṃ
            grahaṇaṃ | tacca trividhaṃ dharmāmiṣābhayabhedena | āmiṣadānamapi dvividhaṃ vāhyādhyātmikabhedena
            | dauḥśīlaṃ śīlaviratiḥ prakṛtisāvadyāt prajñaptisāvadyāt bhagavatā pratiṣiddhādvikālabhojanādeḥ
            duḥkhatāpopa śamanādapratisārā dinā prahlāditvena śītalatvācchīlaṃ, sukhaṃ śīlasamādānaṃ
            kāyo na paritapyata iti gāthāvacanāt | śītībhāvaṃ nirvāṇakrameṇa lātītiśīlaṃ | phalāni
            catvāri srotāpattiphalaṃ sakṛdāgāmiphalaṃ anāgāmiphalaṃ arhatphalaṃ | (<span class="bold">SŚ 12</span>) phalānāmāptirlābhaḥ | dānañca śīlañca phalāptiśceti dānaśīlaphalāpta[ya]ḥ | ataḥ
            tābhiriti saṃbandhaḥ |</p>
         
         
         <p>vadhakenāpi cittena bhrāntyā mārayataḥ saṃvaratyāgo na bhavatī ti darśayannāha | madhyapaścātpurogeṣviti
            vistaraḥ | madhye paścāt puro gacchantīti madhyapaścātpurogāḥ | atasteṣu madhyapaścātpurogeṣu
            manuṣyeṣu gacchatsu yatraiva vadhakaṃ manaḥ yasminneva puruṣe vadhakacittaṃ tameva
            puruṣaṃ dhnato mārayataḥ | asyeti śrāmaṇerasya | hiṃsā prāṇivadhaḥ | nānyaṃ tasmātpuruṣādanyaṃ
            puruṣaṃ bhrāntyā mārayataḥ asya hiṃsā na bhavatītyarthaḥ | ka evamāha | ityato bravīti
            | āha sarvavit | sarvaṃ vettīti sarvavit, bhagavān buddhaḥ | sa evamāhetyanenāptāgamaṃ
            darśayati ||</p>
         
         
         <p>anyadapi prayogāntaraṃ na kāryaṃ māraṇāyeti darśayannāha | kūṭetyādi | kūṭamiti pāśaṃ
            varṇayanti | avamārthamiti pāśayantraṃ | avaṣṭambhamiti yantrameva, yena sahasākramya
            hanyāt | avapayamiti avapātaṃ varṇayanti | mantribhiḥ mantraprabhāvena mṛtake piśācādipraveśanaṃ
            vetālaḥ | kūṭādīnāmabhisaṃskaraṇamabhisaṃskṛtiḥ |
            tāmavapayañca kiṃ na kuryāt? māraṇāya śarīriṇāṃ sattvānāṃ | anyathā tu na doṣaḥ |</p>
         
         
         <p>
            kūṭakaṃ pāśamityāhuḥ avamārthaṃ pāśayantrakaṃ |<br />
            avapayamavapā tañca stambhākhyaṃ yantrameva ca ||
            </p>
         
         
         <p>iti saṃgrahaślokaḥ ||</p>
         
         <span class="note"><span class="bold">SŚ 13</span></span>
         
         <p>mṛtyuhetoḥ sthānopadeśamātramapi kartuṃ na labhyate iti darśayitumāha | taskaretyādi
            | taskaraḥ cauraḥ | ahiḥ sarpaḥ | senā yuddhāya ekatra sannipātaḥ | śeṣaṃ sugamaṃ
            | caurādibhyo bhayaṃ yatra yasmin mārge pathi bhavati tasya panthānaṃ dehināṃ prāṇināṃ
            nāśāya vināśārthaṃ yatirna kathayet ||</p>
         
         
         <p>viṣamanadīpratāraṇamapi tartuṃ na kalpayati tamiti darśayitumāha | bhujagetyādi |
            bhujābhyāṃ gacchatīti bhujagaḥ sapaḥ | āvarto vegī | bhujagaścāvartakaśceti dvandvaḥ
            | teṣāṃ bhayaṃ | yatra yasyā nadyāḥ tīrthe bhayaṃ bhavet tattīrthaṃ na prakāśayet
            ||</p>
         
         
         <p>kiñca rājñā vā yatra ghātyate tanmārgaṃ na prakāśayediti daṇḍādidānapratiṣedhopāyena
            paraṃ ghātayituṃ na kṣamata iti darśayitumāha | kiñcidbhūpataya ityādi | bhūḥ pṛthvī,
            tāṃ pālayatīti bhapatiḥ rājā | bhūpataye rājñe kiñcidapi mā dāstvaṃ | kiñcidapi dravyaṃ
            mā dāsyasītyarthaḥ | varaṃ jīvitaṃ tyajeti | jīvitaparityāgaṃ varaṃ kuru tvamityarthaḥ
            | ityevaṃ samucitaṃ pratyāyādānārtha pratibaddhasya puruṣa syāntike 'yuktaṃ ayuktarūpaṃ
            vacanaṃ na vadedityeke | bhadantaparahitaghoṣastvāha | ā | samantāt sarvatra kārye
            niyuktaḥ ityāyuktaḥ vyāpṛtaka ucyate, tenāyuktena baddhaḥ saṃruddha yo 'nyaḥ puruṣaḥ
            tasmin baddhāyukte puruṣe ityevaṃ na vadet | varaṃ mriyasva mā tvaṃ kiñcit dravyaṃ
            rājñe dehīti | anyathā hi yaḥ saruddho vyāpṛtakaḥ tasmin baddhāyukta ityevaṃ na vadedityarthaḥ
            pūrvavat | anyathā varaṃ mriyasva mā tvaṃ kiñcidayuktāya dehi ityuktaṃ syāt | na bhūpataya
            iti niyuktairnānyasya puruṣasya baddhatvāt ||</p>
         
         
         <p>sabhayaṃ layanaṃ vadhakacittenopadeṣṭuṃ na kalpata iti darśayannāha | bhujagetyādi
            | atra vihāraśabdena layanamevocyate viharantyasminniti kṛtvā | tenāyaṃ vākyārtho
            jāyate
            | (<span class="bold">SŚ 14</span>) yasmin layane sarpādibhayaṃ bhavati tadvadhakābhi prāyeṇāgantukāyabhikṣave noddiśet
            | ya uddiśati tasya duṣkṛtaṃ bhavati asati maraṇe, maraṇe tu saṃvaratyāgo bhavati
            ||</p>
         
         
         <p>marjārādivyapadeśenāpi śatru mārayannayatirbhavatīti pratipādayitumāha | vyāghrādivyapadeśenetyādi
            | yaḥ śrāmaṇeraḥ śaṭhajātīyaḥ vyāghraṃ hanmīti vyapadeśaṃ kṛtvā śatruṃ hanyāt sa vihārād
            ghaṭṭanīyaḥ | āśu śīghraṃ | asau cellakairnirdvāraṇīyaḥ | vairiṇi mṛte satīti boddhavyaṃ
            ||</p>
         
         
         <p>adhārmikakriyākāramapi pratiṣedhayati tathā kāryamityādinā | tathā kartavyaṃ yathā
            na jovedekāpyariḥ śatruriti | evamarīn śatrūn | yatiḥ | adharmyā na kriyā, adhārmikakriyākāro
            na kāryaḥ | saṃsmṛtya krakacopama iti | krakacena karayantreṇa upamā yasmin mṛte tadevamucyate
            | tattu saṃsmṛtya kiṃ? adhārmikakriyākāro na kārya iti saṃbandhaḥ |</p>
         
         
         <p>paraprayogeṇāpi mārayannayatirbhavatīti darśayati | vadhā ityādi | eko dvau trayo
            vāpi ye śrāmaṇerā vadhīkṛtā māraṇābhiprāyato | yugapadekakālaṃ | tat prayoga iti |
            ghātayituṃ | śrāmaṇerasya prayogeṇa manuṣyaṃ mārayati, te vihārānnāśayitavyāḥ ||</p>
         
         <span class="note"><span class="bold">SŚ 15</span></span>
         
         <p>ebhiraṅgairmanuṣyavadho bhavatīti darśayan parāṃścodayannāha | upakrama ityādi | tatra
            śastrādigrahaṇamupakramaḥ | manuṣyo 'yamiti saṃjñā nṛsaṃjñā | kadācidupakramaṃ karoti
            nṛsaṃjñānavati na tvasau manuṣya ityāha | nara iti | yadyasau manuṣyo bhavati | kadācidetāni
            trīṇyaṅgāni saṃbhavanti, na vadhakacetaneti | ato vadhakacetanāvacanaṃ | kadācidupakramaḥ
            prajñāyate, nṛsaṃjñā vadhakace[ta]nāvān ca naro bhavate, na tu jīvitādvyaparopayatīti
            | ata āha | jīvitasya kṣayaśceti | tadupakrama ityekamaṅgaṃ, nṛsaṃjñā ceti dvitīyamaṅgaṃ,
            nara iti tṛtīyamaṅgaṃ, vadhakacetaneti caturthamaṅgaṃ, jīvitakṣayaśceti pañca[mama]ṅgaṃ
            ityetāni pañcāṅgāni nṛghātane manuṣyavadhe veditavyāni | kecittu mandadhiyaḥ prāhuḥ
            | nare vadhakacetaneti saptamyantaṃ paṭhanti | teṣāṃ pañcāṅgāni na siddhyanti nare
            vadhakacetanetyasya padasyaikāṅgatvāt | vinayaśca tairvilopito bhavati | eṣa hi vinaye
            nirdeśaḥ | prāṇī ca bhavati, prāṇisaṃjñī ca bhavati, vadhakacittañca pratyupasthitaṃ
            bhavati, upakramañca karoti, jīvitā dravyaparopito bhavati iyatā prāṇātipātī bhavati
            | atra ca prāṇī bhavati ityādi sarvaḥ prathamānto nirdeśaḥ | tathā kārikāntareṇāpi
            upakrama iti nṛsaṃjñāvadhakacetaneti prathamāntanirdeśaḥ kṛtaḥ | tasmāt prathamānta
            eva nirdeśaḥ avagantavyaḥ ||</p>
         
         
         <p>viṣaśastrādiprayogeṇāpi mārayituṃ na nirdiśyata iti darśayannāha | śrāmaṇeretyādi
            | yadviṣaśastrādi yatinā prayuktaṃ narasya nāśāya, yadi tenaiva prayogeṇa naro mriyate
            tadāsau prayoktāsaṃvarī saṃvarādbhraśyate | athānyadīyena tadā neti anenāsyāpattirbhavatīti
            kathayati ||</p>
         
         <span class="note"><span class="bold">SŚ 16</span></span>
         
         <p>avakrītādirityādi | eṣa yatiḥ kenacidavakrīto bhavati | yo bhṛtako vā sa vinayānabhijñatvāt,
            vinayajño 'pi cānusmaraṇāt | ādiśabdena dveṣābhibhavāt | avakrītādeḥ saṃvaratyāgo
            [na] bhavatīti matvā naraṃ mārayet | mārayan saṃvarakṣobhalābhī bhavati | nonmattādikaḥ
            | unmattavikṣiptacetasastu śrāmaṇerā mārayanto na dauḥ śīlyabhājo bhavanti smṛterabhāvāt
            |</p>
         
         
         <p>sattvapīḍākriyāyāḥ kāraṇamāha | kāyetyādinā | kaṃ ruṇaddhīti karuṇā | tasyāṃ bhavāḥ
            kāruṇikāḥ | tathā hi paraduḥkhaduḥkhino buddhā bhagavantaḥ, taiḥ kāruṇikaiḥ maitraṃ
            kāyakarma maitraṃ vākkarma maitraṃ manaḥ karma prāṇiṣu sattveṣu sarvadā sarvasmin
            kāle kartavyaṃ yatinā śrāmaṇereṇeti | evamuktamabhihitaṃ | yasmāt yataḥ kāraṇāt |
            asmādanantaroktāddhetoḥ kimityāha | na sattvān pīḍayediti ślokaḥ | sattvānāṃ pīḍāṃ
            na kuryāt | kairityāha | dārurajjvayaścarmabandhanaiḥ | tatra dāru kāṣṭhaṃ | rajju
            guṇamayī kriyā | ayo lohaḥ | carma vadadhrī | teṣāṃ bandhanāni atastaiḥ | analo 'gniḥ
            | jalañcānalaśca jalānalau | tatra nimajjajjalaṃ jalānalapraveśaḥ | anu tyaktaṃtasya
            tyajanaṃ anutyāgaḥ | ādiśabdena viṣabhakṣaṇādikaṃ grāhayati | jalānalapraveśaścānutyāgaśceti
            dvandvaḥ | tasminna niyojayet ||</p>
         
         
         <p>kṛmigorūpetyādi | kṛmigīrūpādīnāṃ vihiṃsanaṃ mithyājīvaśca karṣaṇe sati yasmāt kāraṇāt
            bhavati tasmāddhetoḥ karṣaṇa dūrādeva tyajet ||</p>
         
         <span class="note"><span class="bold">SŚ 17</span></span>
         
         <p>nāṅkayedomahiṣyādi | gomahiṣyādirnāṅkayitavyo, na cāsya gomahiṣyādernāsikāṃ vedhayet,
            na ca vetrādinā tāḍayet ||</p>
         
         
         <p>uddiśyetyādi | śrāmaṇeramuddiśya matsyādikaṃ jīvitādvyaparopayet | vyaparopya tasya
            māṃsena yadvyañjanaṃ kṛtaṃ tat bhakṣayato yateḥ śrāmaṇerasya yasmānnighṛṇaṃ niṣkṛpaṃ
            cittaṃ jāyate | ataḥ kadācit uddiśya kṛtaṃ bhakṣayan lobhānalenāpūryamāṇaḥ prāṇivadhamapi
            kuryāt iti hiṃsā yasya saṃbhāvyate | tasmāduddiśya kṛtaṃ na bhakṣaṇīyamityabhiprāyaḥ
            ||</p>
         
         
         <p>taduddiśya kṛtaṃ kathaṃ boddhavyamityāha | jñeyaṃ tu tribhirākārairityādi | abhrāntimatā
            nirīkṣitena śrutena śaṅkitena vā taduddiśya kṛtaṃ boddhavyaṃ | eṣāmeva padānāṃ lakṣaṇaṃ
            cikīrṣurāha | īkṣitaṃ yat svayaṃ dṛṣṭamityādi | ātmanāyaddṛṣṭaṃ tadīkṣitamucyate |
            pratyāyitenāvisaṃvādakena tu yaduktaṃ tat śrutamucyate ||</p>
         
         
         <p>āśaṅkāmadhikṛtyāha | gṛhābaddhetyādi | gṛhābaddhā ye pakṣimṛgaśūkarādayaḥ teṣāṃ yat
            pakṣaśṛṅgādi [tad]darśanāt- kimete mṛgapakṣiśūkarādayo mamoddiśya hatā na veti āśaṅkā
            utpadyate | satyāmāśaṅkāyāṃ dānapatiḥ praṣṭavyaḥ- kimete mamoddiśya hatā na veti |
            pṛṣṭo dātetyādi | yadidaṃ dānapatiḥ pṛṣṭaḥ sannevaṃ vadet- tvannimittaṃ tavārthe 'mī
            mṛgādayo hatā iti | evaṃ sati tasmin gṛhe na bhuñjīta | uddiśya kṛtatvāttasyeti bhāvaḥ
            | virataḥ prāṇināṃ vadhādityanena gṛhītaśikṣasyāyaṃ pratiṣedho netarasyeti darśayati
            | śyenakādihatā vetyādi | atha sa dānapatirevaṃ (<span class="bold">SŚ 18</span>) kuryāt | śyenakādibhiramī hatā mṛtāḥ pakṣiṇo hatāḥ | śāliyavamudbhakṣaṇādvā mṛtāḥ
            | mātāpitroryajñasya kṛte hatā ityevaṃ sati doṣāsti nāśnatāṃ | evaṃ dātari bruvāṇe
            sati bhuñjānānāṃ na kaściddoṣo bhavatītyarthaḥ ||</p>
         
         
         <p>ekaṃ śrīghanamuddiśyetyādi | yadyekaṃ śrāmaṇeramārabhya kṛtaṃ matsyādikaṃ māsaṃ vyañjanaṃ
            tadanyeṣāmapi śrāmaṇerāṇāṃ yatīnāṃ bhogāya na kalpate | bhikṣubhikṣuṇyopāsakopāsikānāṃ
            samuddiśya kṛtañca yattadapi paribhogāya na kalpate |</p>
         
         
         <p>nādeyādi jalamityādi | nadyāmbhavaṃ nādeyaṃ | kiṃ tat? jalaṃ | ādiśabdena tāḍāgādīnāṃ
            grahaṇaṃ | kīdṛśaṃ? sajantukaṃ saprāṇakaṃ | tat saprāṇakamiti jānannapi na pibet |
            ko na pibedityāha | vratī | jānanniti vacanāt | ajñāne na doṣaḥ | nātra jantuśabdena
            matsyādayaḥ parigṛhyante teṣāṃ vivecanakṣamatvāt | kintu jantavo 'tra matāḥ sūkṣmāḥ
            | jantavaḥ prāṇinaḥ | sūkṣmāḥ adṛśyāḥ | atrāsmin śikṣāpadematāḥ abhipretāḥ | yathā
            katama ityāha | trasikormiṅkarādayaḥ | urmikara ityevamādaya iti yāvat | atha kimarthamiyaṃ
            kārikā pṛthak vyavasthāpyate? yāvatā vṛkṣasekagurusnānaṃ kuryānnāśuddhavāriṇā ityasyāṃ
            kārikāyāṃ saprāṇakena vṛkṣasekādipratiṣedhādayamapi kāryo 'vagata eva | yatra hi sekaḥ
            pratiṣidhyate sutarāṃ tatra pānapratiṣedhaḥ | satyametadanusaṅgato na mukhyataḥ |
            na atra mukhākāreṇa māraṇābhiprāyo 'sti pātukāmatāyāḥ prādhānyāt | ataḥ pṛthageva
            sthāpitā iyaṃ kārikā | kiñcārthotpattivaśānna (<span class="bold">SŚ 19</span>) likhitetyadoṣaḥ arthotpattiprabhāvatvādvinayasyeti kṛtvā |</p>
         
         
         <p>vārītyādi | jalaṃ pāvayituṃ dharmakaraṅkaṃ khallakasahitaṃ sthāpayet | antaśo 'gatyā
            kośo 'pyadhiṣṭheya iti adhiṣṭhātavya ityarthaḥ | kasya kośo 'dhiṣṭhātavyaḥ ityāha
            | suvāsasaḥ | satpaṭasyetyarthaḥ | kimartha? vighātaparihārārtha | duṣkṛtaparihāraṃ
            cetyadhyāhāryaṃ ||</p>
         
         
         <p>divyanetretyādi | divi bhavaṃ divyaṃ | kiṃ tat? netraṃ cakṣuḥ | divye netre yasya
            sa divyanetraḥ | andhaḥ cakṣurindriyarahitaḥ | divyanetrasyāndhasya śrāmaṇerasya neṣṭaṃ
            nābhihitaṃ | kiṃ tanneṣṭamityāha | jalapratyavekṣaṇaṃ | yuktaṃ tāvat andhasya jalapratyavekṣaṇapratiṣedhaḥ
            sāmarthyābhāvāt | atha divyanetrasya kasmāt pratiṣedhaḥ? sa hi pṛthivyāśritānapi prāṇakān
            sūkṣmāntarakārūpikān paśyati | ata āha śaṅkāparihārārthadivyacakṣuṣaḥ pratiṣedhaḥ
            | bhadantaḥ prajñāsiṃha āha- divyacakṣuṣaḥ kumataya ityucyante | tathāvidharūpatvāt
            | pṛthagjanānāṃ pratyavekṣaṇaṃ na syāt | ataḥ pratiṣedhakaraṇamiti | nanu cāndhasya
            jalapratyavekṣā sāmarthyābhāvādeva na bhaviṣyati, kimanena pratiṣedhena prayojanaṃ?
            prasannākṣasya darśanasaṃbhavāt pratiṣedhamiti vinayavido varṇayanti ||</p>
         
         
         <p>kena tarhi jalaṃ pratyavekṣaṇīyamityāha | hastetyādi | hastasyāṅguṣṭhāgre āvartā sūkṣmarekhā
            tāṃ draṣṭuṃ śīlaṃ yasya sa [ta]thoktaḥ, tasya na nivāryate | anivāryamiti yāvat |
            anenaiva timirikāṇāṃ pratiṣe[dha]yanti ||</p>
         
         
         <p>tena hastapaścimakāvartadarśinā kiyantaṃ kālaṃ pratyavekṣaṇīyamiti āha | (<span class="bold">SŚ 20</span>) locanasyetyādi | locanasyākṣṇorvibhramo mā bhūditi kṛtvā ciraṃ bahukālaṃ na [pa]śyet
            na nirīkṣayet | neti pratiṣedhaḥ | taditi jalaṃ | cirapratiṣedhādeva pratyavekṣaṇī[yaṃ]
            ityāha | kalpamātraṃ na vai kuryādityādi | māyā paravañcanā | śāṭhayañcittakauṭilyaṃ
            yena tathābhūtaṃ nāviṣkaroti asphuṭaṃ pratipadya | māyā ca śāṭhayañca māyāśāṭhaye
            | ataḥ tābhyāṃ samanvitaḥ | saṃkalpamātrakaraṇāya nāsyaivaṃ pratyavekṣaṇīyaṃ | kālaniyamastarhi
            kartavyaḥ ityāha | yenāntareṇetyādi | yāvat kālāntareṇa ṣaṣṭyabdaḥ ṣaṣṭivarṣaḥ kuñjaro
            hastī paribhramyate | śakaṭaṃ vā vaṃśapūrṇaṃ yāvatā kālena kālāntareṇa bhramati, sa
            īdṛgvidhakāla ityarthaḥ | salilekṣaṇe jalapratyavekṣaṇe veditavyaḥ ||</p>
         
         
         <p>ūrdhvetyādi | ūrdhvā ca adharā ca madhyamā ca ūrdhvādhomadhyamāḥ | tistraḥ kiṃ? bhūmayaḥ
            | kasya? salilasya | śuddhimāyāti yā yā bhūriti | āsāṃ tisṛṇāmapi bhūmīnāṃ madhye
            yā yā bhūḥ śuddhimāyāti niḥ prāṇakā bhavati, kāryaṃ kuryāttayā | tayā bhūmyeti saṃbandhaḥ
            ||</p>
         
         
         <p>yatra ityādi | yasyāṃ nadyāṃ puṣkariṇyāṃ vā, sthūlā mahāntaḥ prāṇakā karatalahatāḥ
            hastena hatāḥ santaḥ adhaḥ sthalaṃ yānti tatra jalaṃ grahītavyaṃ, na cet srāvayitavyamiti
            | cecchabdo yadyarthe | yadi karatalāhatāḥ santaḥ prāṇino 'dho [na] yānti tadā srāvayitavyaṃ
            tadudakaṃ | kayā? pañcāṅgulikayā | pañcabhiraṅgulībhiḥ ityarthaḥ | bhaveyuru[da]kamityādi
            | yasminnudake prāṇinaḥ kare lagnā uttiṣṭhanti na tatra pāṇipādāsyavastrādikaṃ kṣālayedyatiriti
            | āsyaṃ mukhaṃ | sugamatvānna vibhaktaṃ ||</p>
         
         
         <p>kule ityādi || kule yaḥ śrāmaṇeraḥ bhojanāya nimantritaḥ, tena tatra gatvā praṣṭavyaṃ-
            kimatra jalaṃ srāvitaṃ na veti | neti cet, saṃjñiko (<span class="bold">SŚ 21</span>) vācyaḥ- srāvayeti | yadi pṛṣṭaḥ san dānapatiḥ bravīti na srāvitamiti, tadā saṃjñiko
            vācyaḥ | saṃjñāsyāstīti saṃjñikaḥ, sa viśiṣṭa eva gṛhyate | yaḥ srāvaṇāya kuśalaḥ
            sa vaktavyaḥ | kimiti | etatsaprāṇakaṃ jalaṃ srāvayeti | itaro na tu | yaḥ stha[vi]rataraḥ
            parisrāvayituṃ na jānāti, sa srāvayeti na vaktavyaḥ | yaḥ vakti, tasya duṣkṛtaṃ syāt
            |</p>
         
         
         <p>yadi tathaiko 'pi srāvaṇāya kuśalo na bhavati, tadā kiṃ kartavyaṃ ityāha | kintu snāvyamiti
            vistaraḥ | srāvyāt parisrāvaṇāt | sajantukajalamātmīyapātre muktvā kutaḥ punaretadudakamānītamiti
            pṛṣṭaṃ yataḥ puṣkariṇyāderānītaṃ tatraiva muñcetsvayamiti | mā bhūdanyatra kṣāraṃ
            nīramupaghātakṛtaṃ prāṇināmiti tatraivetyāha | saptāhaṃ vetyādi | athavā yatra sapta
            divasān pānīyamavatiṣṭhati tatra tat saprāṇakamudakaṃ moktavyaṃ | athavā vihāre kaṭāhādau
            tatra sthāpayet | kīdṛgvidha ityāha | tadaśuṣyati | tat pānīyaṃ tatra śoṣaṃ nopaiti
            | tasminnaśuṣyati kaṭāhādau sthāpayet | kecittadaśuṣyati tatra pānīyāśoṣaṇaṃ nimittamiti
            nimittasaptamīṃ varṇayanti | pravṛṣṭetyādi | athavā sutarāṃ deve vṛṣṭe | kīdṛśe? svacchanīraughavāhini
            | svacchamanāvilaṃ, nīraughaṃ jalaughaṃ voḍhuṃ śīlaṃ yasyeti bhāvaḥ | svacchanīraughavāhī
            | tasminnīdṛgvidhe vṛṣṭe sati tāni [sa]prāṇakāni jalāni nimnagānāṃ patiṃ mahāsamudrapātaṅgacchateti
            uktvā visarjayet | athaitat sarva na bhavati | dūragatodakamudakapānamasti | tadā
            tat saprāṇakaṃ jalaṃ kiṃ kartavyamityāha | sudīrghaityādi | dīrghātipramāṇatalikādhobhāgaḥ
            | vaktraṃ mukhaṃ dīrghaṃ yasyā rajjudvayena ca (<span class="bold">SŚ 22</span>) baddhā ghaṭikā sā evamucyate | tayā dūragatādhvagena udake kūpe adhastāttadudakaṃ
            muñcet ||</p>
         
         
         <p>adhvagena kathaṃ jale pratipattavyaṃ ityāha | ghaṭikātritayamiti | tisro ghaṭikāḥ
            pratyavekṣya mārgageṇa udapānataḥ kūpāt jalaṃ pātavyaṃ | kiṃ pariśuddhāsvapi? netyāha
            | kiṃ tarhi sarvāstāḥ pariśuddhāścet peyaṃ? cecchabdo yadyarthe | yadi tāstisro ghaṭikāḥ
            pariśuddhā bhavanti, pratyavekṣamāṇāstadānena mārgageṇa pātavyaṃ | tat srāvyamanyatheti
            | kathamanyathā? yadi tāstisro ghaṭikā na śudhyanti, tadā sajantukaṃ jalaṃ srāvayitavyamiti
            | ghaṭikātritayaṃ vīkṣyeti | ghaṭikā tritayasthamudakaṃ | stokastokena salilaṃ pratyavekṣyetyeke
            | sakṛdeka eva | ekaikasyāḥ stokastokaṃ pratyavekṣyetyapare | etadeva tu yujyate,
            yatopyūrdhvādhomadhyamāstisraḥ salilasyāpi bhūmayaḥ iti kārikāyāṃ stokaṃ pratyavekṣitavyamiti
            yuktaṃ na ca tatra sarvaṃ śikṣāpadañcedaṃ, nādeyādi jalaṃ jānanniti vacanāt | tasmāt
            ghaṭikāpi stokameva pratyavekṣitumanujñāyate | tadvadihāpi | atha tamaśakyatvāt tatra
            stokaṃ | iha tu śakyatvāt sarvamiti | evaṃ tarhyaśakyatvāt tatrāpratyavekṣaṇamevāstu
            | athāśakyaṃ stokena cittaviśuddhirvidhīyate, śakye 'pi kasmānnaivaṃ sarvaṃ śikṣāpadaṃ
            cedaṃ, nādeyādijalaṃ jānanniti vacanāt | tasmāt pṛṣṭe 'pi stokameva pratyavekṣaṇīyaṃ
            | ghaṭipañcaghaṭikāṃ vīkṣyeti kecit paṭhanti | teṣāmanyārthatvāt pāṭho nābhyupeyaḥ
            | amutra tu vidhiḥ |</p>
         
         <span class="note"><span class="bold">SŚ 23</span></span>
         
         <p>
            adhvagavyatirekeṇa ghaṭikāstu ṣaṭ pañca vā |<br />
            pratyavekṣyopabhoktavyāḥ anyathā duṣkṛtī bhavet ||
            </p>
         
         
         <p>na rajjughaṭiketyādi | rajjuśca ghaṭikā ca rajjughaṭike tayo rdānaṃ parityāgaḥ | tanna
            śastaṃ nābhimataṃ | kutretyāha | saprāṇake jale | saha prāṇakena vartata iti saprāṇakaṃ
            jalaṃ, tasmin | kiṃ tadeva na śastaṃ? netyāha | kiṃ tarhi? pibeti vaktumityādi | tatsaprāṇakamudakaṃ
            parasmai pibeti vaktuṃ dātuṃ vā na jātu kadācit yatiḥ kṣamate | yathā yatinānantaranirdiṣṭametat
            na kāryaṃ | kiṃ tena saprāṇakamidaṃ taḍāgādi ityapi na vaktavyamityāha | sajantukamityādi
            | iyaṃ puṣkariṇī sarittaḍāgādi saprāṇakamiti pareṣāmuccaiḥ śabdairna vadet | atha
            yadi kaścit pṛcchati, kimidaṃ, prativacanaṃ dadyāt, saprāṇakamiti, taḍāgādi | tadā
            kuru kāryaṃ na veti samīkṣyeti | pṛṣṭaḥ prativadet parān pratyavekṣya jala kṛtyaṃ
            kuru | ityevaṃ sati pṛṣṭaḥ san paraṃ yatirvadet | na tu saprāṇakamiti vadedityarthaḥ
            | lokāvadhyānaparihārārthami[ti] bhāvaḥ | yathā ca pareṣāmevaṃ na vaktavyaṃ | kimevamupādhyāyācāryāṇāmapi?
            netyāha | kiṃ tarhi upādhyāya ityādi | saprāṇakamidaṃ taḍāgādi na veti sphuṭaṃ vaktavyaṃ
            | svakīyāṇāmupādhyāyācāryāṇāṃ vaktavyaṃ na śāṭhyaṃ kartavyaṃ |</p>
         
         
         <p>evaṃ tarhyātmanaḥ saprāṇakajalapānapratiṣedhāt pareṣāñca dānapratiṣedhāt vṛkṣādīnāmacetanānāṃ
            saprāṇakenodakena sekānnadānaṃ na nirudhyate | bāhyaparibhogyāścet tadāśaṅkāṃ nivṛtyarthamāha
            | vṛkṣasekamityādi | apariśuddhena jalena vṛkṣaseko na dātavyaḥ | (<span class="bold">SŚ 24</span>) upādhyāyācāryāṇāmapi snānaṃ na kāryamiti anena bāhyabhogo nivāritaḥ ||</p>
         
         
         <p>kiṃ punarjalameva saprāṇakamokṛtaṃ dātraṃ vakraṃ na kuryāt, āhosvidanyadapi? anyadapītyāha
            | mastukāñjika iti vistaraḥ | mastuśabdena dadhimastūcyate | kāñjiko dhānyāmburityeko
            'rthaḥ | sauvīraṃ bahubhirauṣadhidravyaiḥ kriyate ambuviśeṣaiḥ | maṇḍo 'nnavikāraḥ
            | daṇḍāhataṃ mathitaṃ | tadevamādikaṃ saprāṇakaṃ yatirna pibet, na parasmai dadyāt,
            bhuvi pṛthivyāṃ na tyajet |</p>
         
         
         <p>samatkuṇa ityādi | saha matkuṇairvattate yacchayanaṃ tadātape na śoṣa yat | hime kardame
            śotavāriṇi uṣṇavāriṇi vā [na] kṣipet | anena sattvapīḍākaraṇamātramapi pratiṣedhayati
            ||</p>
         
         
         <p>navakarmetyādi | caityārāmavihārādīnāṃ navakarma sajantukenodakena na yatiḥ kuryāt
            | sāmarthyāt srāvayitvā kāryamityuktaṃ bhavati | srāvayitvā tadudakaṃ dināntaṃ na
            sakalaṃ divasaṃ trikoṇakaṃ khallakaṃ dhāryaṃ dhārayitavyamityarthaḥ | kintu kālena
            kālaṃ parisrāvaṇaṃ moktavyaṃ prāṇakānāṃ pīḍāparihārārthaṃ duṣkṛtaparihārārthañceti
            ||</p>
         
         
         <p>atha pareṇa srāvayatā kathaṃ pratipattavyamityāha | bhṛtakaṃ śikṣayedevamityādi |
            yatiḥ karmakaramevaṃ śikṣayet | kimiti | vadhāna tvaṃ trikoṇakamiti | bhṛtaka, khallakaṃ
            bandha, kūpādevamudakamutkṣipya evaṃ srāvaya, evaṃ vimocaya khallakamiti ||</p>
         
         
         <p>yadi srāvyamāṇamapi tadudakaṃ saprāṇakaṃ bhavati, tadā kiṃ kartavyamityāha | (<span class="bold">SŚ 25</span>) trikoṇasaptakenetyādi | yadyekapuṭakhallakena srāvyamāṇaṃ tadudakaṃ na śudhyati,
            tadā yāvatsaptapuṭake[na] khallakena srāvyaṃ tadambhaḥ pānīyaṃ | athaivamapi na śudhyati,
            tadā pratikūpikā kāryā | yadi sā na śudhyeta, tadā navakarma tyaktvā deśāntaraṃ gantavya
            | tasmāt pradeśādanyasmin pradeśe gantavyamiti yāvat |</p>
         
         
         <p>kadā tarhi navakarma kārayitavyamityāha | abhūtvā saṃbhavantīti vistaraḥ | ete hi
            kuṇarūpiṇaḥ prāṇakāḥ abhūtvā saṃbhavanti, bhūtvā ca paścādvinaśyanti | yadā tāvadamī
            prāṇakā bhūtvā bhavāntaraṃ janmāntaraṃ yānti, tadā navakarma kārayitavyaṃ | kena?
            yathokta vidhikāriṇā | yathoktamācāravidhiṃ kartuṃ śīlamasyeti yathoktavidhikārī |
            teneti saṃbandhaḥ ||</p>
         
         
         <p>satpaṭetyādi | śobhanaḥ paṭaḥ satpaṭaḥ | tenābaddhaṃ yanmañcapīṭhasaṃsthānaṃ dhāraṇapātrakaṃ,
            tasmāt | kīdṛśāt? ucchīdañcaturāṅgulāt | ucchīdanti uchrayeṇa catvāryaṅgulāni yasya
            mañcādeḥ tasmāt nadyādau salilaṃ grahītavyaṃ | ālokya pratyavekṣya | navakarmaṇi navakarmanimittaṃ
            | etaduktaṃ bhavati- nadītaḍāgādiṣu mañcapīṭhasaṃsthānaṃ dhāraṇapātraṃ ghanena paṭenāveṣṭaya
            madhye tu upalādikaṃ datvā udake nimajya caturāṅgulamucchritaṃ kṛtvā tadantargatamudakaṃ
            pratyavekṣya jalakāryaṃ kāryamiti ||</p>
         
         
         <p>chidrakarṇadvayetyādi | chidrite kāṣṭhamaye karṇadvaye āsaktaṃ baddhaṃ yatsūtraṃ,
            tacchidrakarṇadvayāsaktasūtraṃ | tena baddhaṃ dvidaṇḍake daṇḍakadvaye yaddhāraṇapātrakaṃ
            tattathoktaṃ | (<span class="bold">SŚ 26</span>) tadīdṛgvidhaṃ dhāraṇapātrakaṃ trikoṇakasya khallakasya bahirheṣṭhaṃ dadhyāt ||</p>
         
         
         <p>kṛpāparītacitteneti vistaraḥ | kṛpayā karuṇayā parītaḥ samantāt idaṃ gṛhīta cittaṃ
            yasya yateḥ sa tathoktaḥ | tena kṛpāvatā śrīghanena svādu mṛṣṭaṃ vāri pānīyaṃ sajantukaṃ
            saprāṇakaṃ kṣārembhasi kṣārīye jale na moktavyaṃ notsraṣṭavyaṃ | yastu niṣkṛpo muñcati
            tasya duṣkṛtaṃ bhavati | anāpatmṛṣṭasaṃjñinaḥ | yastu kṣārīye jale mṛṣṭasaṃjñī mṛṣṭābhiprāyastasya
            anāpat | na āpadanāpat | duṣkṛtaṃ na bhavatītyarthaḥ ||</p>
         
         
         <p>tatra sakalena śarīreṇetyārabhya yāvadavakrītādirityetaiḥ kārikāntarairduṣkṛta pūrvakaḥ
            saṃvaratyāga uktaḥ | śeṣaistu duṣkṛtānyudāhṛtāni |</p>
         
         
         <p>
            nṛkāyaṃ cetanopetamatrāste vadhacetanaḥ |<br />
            ghātakavadhavijñānaḥ kathaṃ nojjhati saṃvaraḥ ||
            </p>
         
         
         <p>iti prahelikā ||</p>
         
         
         <p>sphuṭārthāyāṃ śroghanācārasaṃgrahaṭīkāyāṃ prāṇivadhaviratiśikṣāpadaṃ nāma prathamaṃ
            samāptaṃ ||</p>
         
         <span class="note"><span class="bold">SŚ 27</span></span>
         
         <p>uktaṃ prāṇivadhaviratiśikṣāpadalakṣaṇaṃ | adattādānaviratiśikṣāpadamidānīṃ vaktavyaṃ
            | yato yasya kasyacidvastumātrasyāpahāraṇādaśrāmaṇeratvamiṣyate | ato uccāvacatāṃ
            nirdiśannāha | kālikamityādi | kālaśabdenātra prayuktaṃ | mabhyavahāraparibhoge na
            kṣamate vratīti, kālikamannapānādi | kālaścātra rātreḥ tṛtīyo bhāgaḥ | yāvajjīvamarhatīti
            yāvajjīvikaṃ pippalyādi | sakṛtparigṛhītaṃ saptāhaṃ kṣamate śrī[gha]nasya bhikṣoriti
            sāptāhikaṃ ghṛtādi | sāptāhikamiti vakṣyatā sarpirādikamityuktaṃ ślokabandhānuguṇyāt
            | parihāramarhati pārihāryaṃ yateścīvarādi, udvahanakṣamamityarthaḥ | anādhānīyasyetyādinā
            gurubhūta tvādgurudravyaṃ sāṃghikameva | anyadgurudravyaṃ na bhavati sāṃghikasyaiva
            gurudravyatvena vivakṣitatvāt | spraṣṭuṃ kṣamate parihartuñca, na tu punaḥ pinvitumiti
            | ataḥ kalpyākalpyaṃ muktāphalādi | spraṣṭumapya'kṣamatvādakalpikaṃ suvarṇādi | tadevaṃ
            kālikaṃ yāvadakalpikaṃ dravyaṃ nādadīta parasvakamiti vakṣyate ||</p>
         
         
         <p>uktā aṣṭau pariṣkārāḥ | ṣoḍaśamidānīmucyante | pṛthivyudaketi vistaraḥ | pṛthivī codakaṃ
            cetyādi dvandvaḥ | tatra pṛthivīdravyaṃ su[va]rṇādyutpattisthānaṃ | dvipadadravyaṃ
            puruṣādi | catuṣpādadravyaṃ mahiṣyādi | apādakadravyamuragādi |
            pādapadravyaṃ paṇaśavṛkṣādi | tadataṃ ceti pṛthivyādipādapaparyantāvasthitamityarthaḥ
            | tatra pṛthivyādipādapaparyantā aṣṭau pariṣkārāḥ | tadatāścāpare 'ṣṭāviti ṣoḍaśa
            bhavanti | (<span class="bold">SŚ 28</span>) ca samuccaya iti yathoktārthapratipādanārtha | nādadīteti na gṛhṇīyāt | parasvakamiti
            paradravyaṃ | ebhiraṣṭābhiḥ ṣoḍaśabhiśca dravyaiḥ sarvadravyasaṃgrahaḥ kṛto bhavati
            | yadevaṃ ṣoḍaśabhireva dravyaiḥ sarvadravyasaṃgrahe siddhe kimarthamaṣṭau pariṣkārāḥ
            pṛthagucyante kālikādīni? satyametat | kintu tebhya eva ṣoḍaśebhyo dravyebhyo niṣkṛṣya
            kālikāditvamasāṃkaryeṇa pratipādanārthamaṣṭau pariṣkārāḥ pṛthaṅnirdiśyante | avaśyaṃ
            ca kālikādinirdeśaḥ kartavyaḥ | saṃmukhībhūtaḥ varṣoṣitacāturdiśasaṃghānāṃ yathāyogaṃ
            bhajamānatvakhyāpanārthaḥ | ataśca pṛthagaṣṭau nirdiṣṭāḥ | evaṃ kuḍayādau ṣoḍaśa pariṣkārā
            vaktavyāḥ | yathodaṣṭau? satyametat | kintu aṣṭau ṣoḍaśeti saṃkhyānupaurvavidhānārthamaṣṭau
            pūrvamuktāḥ | ayaṃ saṃkṣepārthaḥ | pṛthivyādīnaṣṭau pariṣkārān nādadīta na gṛhṇīyāditi
            |</p>
         
         
         <p>uktāḥ ṣoḍaśāṣṭau pariṣkārāḥ | kiyatpramāṇa[ma]sya punaḥ dravyasyāpaharaṇātsaṃvaratyāgo
            bhavatītyāha | kārṣāpaṇacaturbhāgamiti vistaraḥ | kārṣāpaṇaśabdenātra ekonnaviṃśatiḥ
            kapardakapaṇāḥ parigṛhyante | tasya yaścaturtho bhāgaḥ kākinīnyūnāḥ pañca māṣakāḥ,
            tān haran | athavā tadarghaṃ tanmūlyaṃ dhanaṃ śāṭakādi[s]teyacittaḥ cauryābhiprāyaḥ
            śrāmaṇeraḥ haran sthānāt cyāvayan svīkurvan anyairyatibhirlaghu (<span class="bold">SŚ 29</span>) śīghraṃ nāśanīyo, gṛhītvā nirdvārayitavya ityarthaḥ ||</p>
         
         
         <p>uktaṃ dravyasya pramāṇaṃ | kutaḥ punaḥ sthānāttaddravyamapaharannaśrāmaṇero bhavatītyāha
            | yadi vāṭeti vistaraḥ | caturvāṭāntarāvasthite hastini hriyamāṇe yadi tatra vṛhaddvārā
            vāṭā bhavanti, tadā caturbhiḥ pādaiścyute gaje ayatiḥ bhavati | atha saṃvṛtā dvārā,
            tadā niṣkrānte sati dvipahṛtsyāt | dvābhyāṃ pibatīti dvipo hastī | taṃ haratīti dvipahṛt,
            hasticauro bhavedityarthaḥ | evamanayā kārikayā sthānadvayaṃ pratipādita vistīrṇadvāre
            pādau sthānamityekaṃ, saṃvṛtadvāre vāṭeti dvitīyaṃ ||</p>
         
         
         <p>gulphetyādi | gulphaṃ pādasya parva | tatrābaddhaṃ yadikṣudaṇḍādi, tasmin | kīdṛgvidhe?
            dūrākṛṣṭe dūranīte | tadutkṣipte uddhṛte | kutaḥ? mahītalāt pṛthivītaḥ | kiṃ saṃvarabhaṅgaḥ,
            saṃvaratyāgo bhavatīti yāvat | pañjarād gajavadvije iti | yathā vṛhaddvāravāṭāyāṃ
            gajasya pādacyutimātreṇa saṃvaratyāga uktaḥ svalpadvārāyāñca niṣkrānte sati, evaṃ
            pañjare 'pi vṛhaddvāre pādacyutimātreṇa svalpadvāre niṣkrānte pakṣiṇi sati yatiḥ dvijahṛtsyāditi
            | asyāñca kārikāyāṃ sthānacatuṣṭayaṃ nirdiṣṭaṃ | gulphopanibandhanaṃ sthānaṃ, vṛhaddvāre
            pañjare pādau sthānaṃ, svalpadvāre pañjaraḥ, ubhayāpaharaṇe saṃyogasthānaṃ ||</p>
         
         
         <p>deśādityādi | kaścidyatirito deśādanyaddeśāntaraṃ gacchati, saṃdeśaṃ kasyacinnayati
            | tatra yadyekasmādaṅgādanyasminnaṅge śirasi vā tatsaṃdeśadraviṇaṃ (<span class="bold">SŚ 30</span>) dravyaṃ sañcārayet stainyacittena saṃvaradhūtaṃ samāpnute, ayatirbhavatītyarthaḥ
            | tadevamanayā kārikayā śarīrāṅgāni sthānamuktaṃ ||</p>
         
         
         <p>mṛto 'sau yasyetyādi | yasmin pudgalāyaṇādhitame dravyamamukena pudgalenāsau mṛta
            ityevaṃ manyatānyasmādadhvagāt brahmacāriṇaḥ sakāśācchratvā sīmānte sthātuṃ śīlaṃ
            yasya tasmai bhāgamadatvā gṛhṇan yatirayatirbhavet, aśrāmaṇero bhavatīti yāvat | atrāpi
            śarīrāṅgameva sthānaṃ ||</p>
         
         
         <p>atha mṛtasya śrāmaṇerasya taddravyaṃ tatkasya prāpnotītyāha | yadvittamityādi || mṛtasya
            yaterathavārhataḥ parinirvṛtasya yaddravyaṃ tatsarvamupādhyāyasya prāpnotītyevaṃ jagaumuniḥ,
            bhagavānāhetyarthaḥ |</p>
         
         
         <p>harturityādi | ete hastino vistīrṇapradeśe caranti | tattu kaścidvratī hastinaṃ haret
            | tatra harturiṣṭāmabhipretāṃ diśaṃ yadi hastī yāyāt, tasmin harturneturabhipretāṃ
            diśaṃ yāte hastini | vratinaśca svakaṃ ruddhāṃ satyāṃ | kariṇaṃ hastinaṃ pātīti karipo
            hastya'varohakaḥ | tasmin karipe | kīdṛgvidhe? hṛtasaṃjñini | hṛto hastī mameti saṃjñā
            yasya tasmin hṛtasaṃjñini karipe sati asau hartā vratī cauraḥ syādaśrāmaṇero bhavatīti
            | anayā kārikayā pādacatuṣṭayaṃ (<span class="bold">SŚ 31</span>) sthānaṃ | anabhimatā dik, upacāraḥ, paripanthi cittaṃ ceti catvāri sthānāni nirdiṣṭāni
            ||</p>
         
         
         <p>pūjācīvaretyādi | pūjārtha cīvaramālā pūjācīvaramālā | tasyā antadvayaṃ, tasya mocanaṃ
            muktirapanayanaṃ | tayā antadvayaṃ muktvā cīvaramālāyāḥ | avanau pṛthivyāṃ yā cyutiḥ
            pātaḥ asyāḥ cyutau satyāṃ bhraśyate | kutaḥ? saṃvarāt | saṃvarīti śeṣaḥ | bodhivṛkṣādapi
            aṃśukaṃ vastraṃ gṛhṇan ayatirbhavati | anena ślokena sthānatrayaṃ pratipāditaṃ | ubhayānta[yo]rbandhaḥ,
            manasā paraparigraho, vastraṃ ceti | tatra kīlakabaddhāyāṃ cīvaramālāyāṃ ubhayāntasthānaṃ
            | yadā anyonyāparijñānādubhau corayataścīvaramālāyā antadvayaṃ muñcatastadā parasparaparigrahaḥ
            sthānaṃ | khaṇḍacchede tu tadeva vastraṃ sthānaṃ ||</p>
         
         
         <p>kṣiptetyādi || kṣiptāni prakīrṇāni mauktikahārādīni yasmin mahākule tadevamucyate
            | tatra gato yatiḥ sahāye jāte sati tasyaiva sahāyasya hastāyāṃ prasevikāyāṃ tataḥ
            kulāt prakīrṇamauktikahārādi gṛhītvā nyasati | tannyastaṃ tenaiva sahāyena hārayan
            kiṃ saṃvaracyutiriti vakṣyate | jaṭālenetyādi | athavā jaṭālena lomaśena śunā kurkureṇa
            tanmahākulāt taṃ mauktikahārādikaṃ hārayan upalāpya vatsaṃ tṛṇādinā gokāyapotakaṃ
            haran kiṃ saṃvaracyutiḥ? kiṃ punaḥ (<span class="bold">SŚ 32</span>) pādacyutimātreṇaiva saṃvaratyāgo bhavati? netyāha | upacārastaistyaktaścet saṃvaracyutiḥ
            | yadi taiḥ sahāyakurkuravatsairupacārastyakto bhavet, tadā yateḥ saṃvaratyāgo bhavati
            | upacāravyatikramaścātra darśanaśravaṇavyatikramaḥ ||</p>
         
         
         <p>rātrāvityādi | yatiḥ kaścinniśi gośakaṭāśvādīnbadhnāti | etān ete gāvo hariṣyantīti
            atra pūrvavadādiśet, yaduta cyutasaṃvaro bhavatīti | tadevamādibhistisṛbhiḥ kārikābhirupacāraścittaṃ
            ca śakaṭādiṣu tatsaṃjñitvaṃ mamatvalābhaśca sthānamuktaṃ ||</p>
         
         
         <p>ṛjuka ityādi | eṣa kaścidyatiḥ hāramapaharati | tatra yadi praguṇaḥ kīlako bhavati,
            kaṭhinañca bandhanaṃ bhavati, tadā utkṣipyamāṇameva [ba]ndhanaṃ kīlakasthānaṃ muñcatīti
            niranubandhasthānāccyāvitamityāha | utkṣepaṇe ca cauraḥ syāditi | atha kuṭilaḥ kīlako
            bhavatīti bandhanañca śithilaṃ bhavati, na tāvat aśrāmaṇero bhavati | vakratvena kīlakasya
            śithilatvena bandhasya kīlakasthānānatikramaṃ darśayati | tataśca niranubandhasthānāt
            cyāvitamiti nāśrāmaṇeraḥ | yadā tu sarveṇa sarvaṃ bandhanamuktaṃ bhavati, tadā ayatirbhavati
            ||</p>
         
         
         <p>chidrayitvetyādi | ghaṭasya chidraṃ kṛtvā sarpirghṛtaṃ, kṣaudraṃ madhu, tailaṃ tilatailādi,
            jalaṃ nādeyādi haran yatiryadi pūrārpyataṅgataṃ bhavet, dhārā ca vicchinnā bhavettadā
            saṃvarakṣobhamāpnute, ayatirbhavatītyarthaḥ | avicchinnāyāṃ tu dhārāyāṃ yadi śrāmaṇyāpekṣayā
            nivartate, tadā na bhavatīti vinayavido varṇayanti |</p>
         
         
         <p>vaṇṭayamāṇa ityādi | dvayorbhrātroḥ gṛhe vibhajyamāne, labdhumicchā lipsālābhābhilāṣaḥ,
            tayā lipsayā ekasya bhrāturbhāgāt yadi bālamātramapi bhūmi haret tadā kṣatasaṃvarī
            bhavati | tadatrāśayaḥ sthānamuktaṃ |</p>
         
         <span class="note"><span class="bold">SŚ 33</span></span>
         
         <p>atha kiṃ cauragṛhītaṃ pātrādi tyaktāśayasya śanaiḥ punargṛhītuṃ labhyate? netyāha
            taskaretyādi | taskareṇa caureṇa upāttaṃ gṛhītaṃ yatpātrādi taṃ nirāśaḥ san yatiḥ
            punarbhūyaḥ ādadat gṛhṇan saṃvarād bhraśyata iti | saṃvaraṇaṃ savaraḥ | akuśalaśrotasa
            āvaraṇaṃ | tato hīyate | itarastu anyaktāśaḥ punargṛhṇan nāpadaṃ prāpnoti, ayatirnabhavatītyarthaḥ
            | kiṃ punastattaskaropāttaṃ pātrādi gopālādidattaṃ gṛhītuṃ labhyate? temityāha | mitretyādi
            | yadi taccauragṛhītaṃ pātraṃ mitrabhāvena labdhaṃ bhavet mahatā vā kārpaṇyena gopālādibhirvā
            dattaṃ syāt, tadā ādadānasya yaternāpattiriṣyate, duṣkṛtamapi na bhavatītyarthaḥ ||</p>
         
         
         <p>yadi caurāḥ pātracīvaraṃ gṛhītvā na dadate, tadā kathaṃ pratipattavyamityāha | bhayetyādi
            | pātrasya cīvarasya ca muktaye teṣāṃ caurāṇāṃ bhayopadarśanaṃ kārya | yatra tu rājani
            teṣāṃ malimlucāṃ bandhanādikaṃ bhavati, tatra gatvā na vaktavya mebhiścauraiḥ vayaṃ
            muṣitā iti ||</p>
         
         
         <p>niṣkāsayasītyādi | etau yatī kriyākāraṃ kurvāṇāvanyonyaṃ prayājayataḥ | upādhyāyācāryāṇāṃ
            yatpātracīvaraṃ tvaṃ niṣkāsayasi tadāvayostava ca mama ca | tadityevamuktvā yadyeko
            'pi yatistatpātracīvaramapaharet, tadā dvāvapi tau vratinau taskarau bhavataḥ | svadravyetyādi
            | etau yatī svadravyaṃ stainyacittenāpaharataḥ | tatra ubhayabhāgādekasya yateḥ bhāgārdhena
            ekopya'yatirbhavati, dvitīyopītarapudgalaniṣkāsitārdheneti ||</p>
         
         
         <p>atha yadā bahavaḥ śrāmaṇerāḥ saṃbhūya kākinīnyūnān pañca māṣakānapahareyustadā kiṃ
            te saṃvariṇo bhavantyuta neti? asaṃvariṇa eva bhavantyekābhiprāyatvāt (<span class="bold">SŚ 34</span>) sarve dvāri sthitacellakavat | dāsyāma ityādi | ete yataya ekābhiprāyā mahallakena
            saha kriyākāraṃ kurvata | mahallaka, samaṃ tava bhāgaṃ dāsyāmaḥ, kevalaṃ dvāre tiṣṭha
            vaya caurikāṃ kariṣyāma iti | evaṃ pratijānanāsya | uktaṃ karotītyuktakṛt | tasyoktakṛto
            mahallakasya tulyāpattiḥ | kaiḥ sahetyāha | cauracellakaṃḥ | sāpi cauro bhavedityarthaḥ
            ||</p>
         
         
         <p>uṣitvetyādi | kaścidāgantuko yatiḥ uṣitvā, nivāsaṃ kalpayitvā pātracīvaraṃ vismṛtya
            gacchati | tasminnāgantuke gate āgatyāgatya yo yatiḥ tatpātracīvara gāpayetsa caurā
            bhavati | evamāvāsikāḥ sarvetyādi | amunānantaroktena prayogeṇa yadi sarve āvāsikāstadāgantukasya
            pātramapa[ha]reyustadā sava kṣatasaṃvarā bhavanti | yasya tu tatpātracīvaraṃ, sa yadi
            saṃsmṛtya nayati na kilviṣī | kilviṣamucyate pāpaṃ | tadasyāstī[ti] kilviṣo | na kilviṣī
            anāpattikaḥ syāditi yāvat |</p>
         
         
         <p>anyasyetyādi | yaḥ śrāmaṇeraḥ steyacittenānyasya yateḥ pātramanyena yatinā ānāyayati,
            sa doṣavān bhavati, ayatirbhavatītyarthaḥ | yastvānetā tasyaivaṃvidhā buddhiretatpātraṃ
            asyaivānāyayituryaterityevaṃ sati na doṣo, [a]yaṃ na doṣabhāg bhavati stainyacittābhāvāt
            | ye tu sahānīya yatirvratīti paṭhanti, teṣāṃ vinā sahaśabdena (<span class="bold">SŚ 35</span>) tṛtīyaryava sahārthasya dyātitatvāt sahaśabdagrahaṇamatiricyate | na vā sahārtha
            iyaṃ tṛtīyā kartari vighānāt | yattadośca saṃbandhitvāt tacchabdaprayogo hīyate |
            tasmādya anī[ya] yatirvratītyeva pāṭhaḥ |</p>
         
         
         <p>yāvata pūjetyādi | yāvat munerbuddhasya bhagavataḥ pūjā kriyate tāvat saṃghasyāpi
            pūjāsatkāraḥ pravartate ityevaṃ matvā yaḥ sāṃghikaṃ lābhaṃ stainyacittena stūpāya
            dadāti, staupikaṃ vā lābhaṃ saṃghāya dadāti sa kṣatasaṃvaro bhavatyayatirbhavatītyarthaḥ
            | nanu ca yāḥ kāścitsaṃpadaḥ sarvāstā bhagavantamāgamyati | yonisomanasikāreṇa stainyacittāsaṃbhavaḥ
            | naitadasti | etadeva hi vidāraṇaṃ stainyacittasyotthāpakaṃ yathā kāruṇyena salilamapaharata
            iti | kutastasyādattādānaṃ siddhyate?</p>
         
         
         <p>kiṃ punaḥ sāṃghikātkośāt stūpasyoddhārakaṃ gṛhītuṃ labhyate? nemityāha | likhitveti
            vistaraḥ | savārikairvā pakṣavārike māsavārāvārikairvā sāṃghikātkośāt likhitvoddhārakaṃ
            grahītavyaṃ | mithaḥ parasparaṃ | stūpāt saṃghasya grahītavyaṃ | saṃghācca stūpasyetyarthaḥ
            | taiśca vārikaiḥ karmādānaparisamāptau vaktavyaṃ- iyat hiraṇyaṃ suvarṇādi staupikāt
            kāśādagṛhītaṃ sāṃghikācca iyaditi | noktakṛto 'nyatheti | kathamanyathā? yadi vinā
            likhitvoddhārakaṃ gṛhṇanti, māsaniṣkāse ca na vadanti, tadā noktakṛto bhavanti | uktaṃ
            na kurvantīti noktakṛto, duṣkṛte prāpnuvantītyarthaḥ ||</p>
         
         <span class="note"><span class="bold">SŚ 36</span></span>
         
         <p>svāṃśetyādi | tatrāṃśo bhāgo 'vayava ityanarthāntaraṃ | svakīryo 'śaḥ svāṃśaḥ | tena
            mukto yaḥ parakīryo 'śaḥ taṃ haratīti svāṃśamuktaharaḥ, ātmabhāgavyatiriktabhāgahara
            ityarthaḥ | etau yatī ekatra kule lābhaṃ labhete | tayordvayormadhye yaḥ parabhāgaharaḥ
            śrāmaṇeraḥ sa cauro bhavati | viśvāsaṃ tu punardāsyāmīti ca kṛtvā gṛhṇan nāpadaṃ prāpnoti
            | labhase tvamityādi | etau yatī kriyākāra kurvāte | yaṃ tvaṃ lābhaṃ labhase ahañca
            yaṃ lābha labhe tadāvayostava ca mama ca vaditvaivaṃ kriyākāraṃ kṛtvā samutpanne lābhe
            sati yastaṃ kriyākāraṃ bhinati tatordhena taskaro bhavati, dvitīyasya yaterbhāgeṇāśrāmaṇero
            bhavatītyarthaḥ ||</p>
         
         
         <p>dakṣiṇādeśanepyevamityādi | yathā dvayoḥ kulopakayorekasya kriyākāraṃ bhindataḥ saṃvaracyutiruktā,
            eva dakṣiṇādeśane 'pi draṣṭavya | dakṣiṇādeśanañca dānagāthāpāṭhaḥ | dvayośca pāṃśukūlikayormadhye
            pāṃśukūle samutpanne sati yaḥ kriyākāraṃ bhinatti sa cyutasaṃvaro bhavati ||</p>
         
         
         <p>prāṅnirdiṣṭaḥ sāṃghiko lābhaḥ stūpāya na dātavyaḥ staupikaśca saṃghāyeti | anyasmai
            sutarāṃ dātuṃ na labhyata ityabhiniveśatyājanārthaṃ vidhiṃ darśayannāha | upakārītyādi
            | upakartu śīlaṃ yeṣāṃ te upakāriṇo, viparyayādanupakāriṇaḥ | tebhyaḥ sāṃghikamannapānādi
            dātavyaṃ | ke punaste ityāha | vihārasvāmi rājādayaḥ upakāriṇaḥ, caurādayo 'nupakāriṇa
            iti yathākramaṃ ubhau boddhavyo ||</p>
         
         
         <p>śrīghanebhyopītyādi | yadi cellakāḥ sāṃghike vihāre ālepanaṃ saṃmārja[nā]dikaṃ kurvanti
            tadā tebhyaḥ saṃghataḥ pādāsyaṅsa pūrvāhṇikādi dātavyamanyathā neti | apiśabdena na
            kevalamupakāryapakāriṇo jñātavyāḥ śrīghanebhyo 'pyevaṃvidhakarmakāribhya iti (<span class="bold">SŚ 37</span>) darśayati | nanu ca śrāmaṇerasya pravraji[ta]tvādvināpi vihāralepanādikaraṇena sāṃghikānnapānaparibhogo
            labhyata eva | tatkimarthamucyate śrīghanebhyo 'pīti | idameva āśaṃvayamāne kṛte tricīvareṇa
            vibhūṣitasya hi bhikṣoḥ sāṃghikānnapānaparibhogo 'nujñāto bhagavatā sūtre, na śrāmaṇarasya
            ato vighā[nā]ntaramāha bhagavān- śrīghanebhyo 'pīti | na vā vinaye tarko 'vatārayitavyaḥ
            yatkiñcidetaditi ||</p>
         
         
         <p>sīmāntasthāyina ityādi | sīmāntarāle syātuṃ śolaṃ yasya yatestasmai bhikṣusahitāya
            bhikṣūṇāyupasyātakāriṇe taṇḍulādikaṃ datvā dārakaprasyavyājena taṇḍulādikaṃ yatirgṛhṇīyāt
            | kecitugṛhṇāyāttaṇḍulādi netyante nakāraṃ paṭhanti | sīmāntasthāyine adatveti vātrākāraḥ
            praśliṣṭāstāti matvaivaṃ vyāvakṣate | sīmāntapātine yataye taṇḍulādikamadatvā dārakaprasthavyapadeśena
            taṇḍulādi na grāhyamiti tadatrobhayasmin pāṭhe na doṣaḥ ||</p>
         
         
         <p>atyaktāśa ityādi | atyaktā pātrādi pratyāśā yena sa tathoktaḥ | svapātracīvaraṃ naṣṭamiti
            | na kenacidapahṛtaṃ kintu kathañcit pramādācchoritaṃ | taddṛṣṭvāyatirutpādayedgṛhṇoyāt
            | matvaivamiti | kathamevaṃ matvā? atyaktāśasya matvā naṣṭaṃ pātracīvaraṃ gṛhītuṃ
            labhyate, netarasya | evaṃ gṛddho yatiḥ kīdṛśa ityāha naṣṭapātrādiḥ | naṣṭāni pātrādīni
            yasya sa evamucyate | āśāṃ naiva tyajediti | (<span class="bold">SŚ 38</span>) yatraiva naṣṭapātrādi lapsye, tatraiva grahīṣyāmītyevaṃ prajño bhavedityarthaḥ |
            yastu nirāśībhūtaḥ pātra cīvaraṃ naṣṭaṃ gṛhṇāti, tasya duṣkṛtaṃ bhavati, na saṃvaratyāgo
            | na hi tena caurāt praticaurikā kṛtānapahṛtatvāddravyasya |</p>
         
         
         <p>lābhārthaṃ kriyākāraprasaṃgenoddeśādikriyākārātikrame 'pi duṣkṛtaṃ darśayitumāha |
            svādhyāyetyādi | ete śrāmaṇerā saṃghaśīlakaṃ kṛtvā kriyākāraṃ kurvanti | svādhyāyamadhyayanamuddeśaṃ
            vā kariṣyāma ityevaṃ kriyākāraṃ kṛtvā ye kriyākāraṃ na pratipālayanti, te jinoditalaṃghinaḥ
            | jinena buddhena bhagavatā ya uditaḥ ukto vinayastaṃ laṃghituṃ śīlaṃ yeṣāṃ te jinoditalaṃghino,
            duṣkṛtaṃ prāpnuvantītyarthaḥ | tadanena sarvatraivaṃ dhārmika kriyākārātikrame duṣkṛtaṃ
            bhavatītyākhyātaṃ bhavati ||</p>
         
         
         <p>patāketyādi | yatinā dhvajāpatākādilakṣaṇaḥ stūpato na grahītavyaḥ | nirgranthastūpagrahaṇaṃ
            copalakṣaṇārthaṃ | tena paṇḍarabhikṣustūpāderapi gṛhṇataḥ syādeva duṣkṛtaṃ, na tu
            saṃvaratyāgaḥ svāmino 'bhāvāt | yatra tu stūpe devalakaḥ āste tasmādgṛhṇataḥ syādeva
            saṃvaratyāgaḥ | anilena vātena tu uddhṛtaṃ kaṃpitaṃ pātitaṃ ca yatpatākādi tatpāṃśukalamiti
            kṛtvā gahītavyaṃ ||</p>
         
         
         <p>śulkakṛtyamityādi | śulkaśabdena rājakulapratyāyotpattisthānamucyate | yasya ghaṭṭa
            iti prākṛtajanapratītiḥ | tatra kṛtya prayojanaṃ | kintu tasmāt sthānāducitadānāpradānārtha
            yatparadravyanayanaṃ tadarthaṃ pareṣāṃ dravyaṃ yatiḥ svayaṃ na nayet, nāpi pareṇa
            nāyayet | śulkaṃ yatpradānaṃ tasya ca mokṣārthamupāyaṃ nopadiśet- amunā mārgeṇa gaccha,
            tataste śulkapradānaṃ na bhavati | ratnaṃ datvetyādi | kaścicchaṭhakajātīyo vaṇi[ja]kaḥ
            śulkapradānamuktaye śulkātprāgyatibhyo yathāvṛddhikayā ratnaṃ datvā paścāt (<span class="bold">SŚ 39</span>) śulkakarayayativāhyakṛtākaṇḍikayā tadratnaṃ mārgayatoti ca | yatayaḥ prāktasyābhiprāyaṃ
            na jānantīti bāddhavyaṃ, anyathā hi saṃvaratyāgaḥ syāt | tasmin aparijñāte tairyatibhiḥ-
            evaṃ nāma tvaṃ mohapuruṣa, asmākaṃ visaṃvādayasītyevaṃ suṣṭhuparibhāṣya tadratnaṃ
            tasyaiva vaṇijā dātavyaṃ | nāsti śulkamityādi | munerbuddhasya bhagavataḥ śulkaṃ nāsti
            | vratamasti yeṣāṃ te vratinaḥ | paribhogāyedaṃ pāribhogikaṃ | tasmin pāribhogike
            dravye muneriva vratināṃ śulka nāsti | anyatrāstītyuktaṃ bhavati | ata evāha | krayavikrayakṛddadyāditi
            | krayavikrayaṃ karotīti krayavikrayakṛdyatiḥ śulkaṃ prayacchet |</p>
         
         
         <p>varṣāvāsiketyādi | yatra grāme nagare vā yaḥ śrāmaṇero varṣāmupagataḥ, tasya tatra
            varṣāvāsikalābho dātavyaḥ | jīvitasya brahmacaryasya ca yayoḥ śrāmaṇerayornāśaḥ tayorapi
            varṣāvāsikalābhā dātavyaḥ | tenaitaduktaṃ bhavati- jīvitāntarāyabhayabhītaṃ brahmacaryāntarāyabhayabhītaṃ
            muktvā anyeṣāmavarṣoṣitānāṃ varṣāvāsikalābho na dātavyaḥ | prākprāgupagatairityādi
            | ye śrāmaṇerāḥ prāk śrāvaṇamāsasya pratipadi varṣāmupagatāstaiḥ prāgevāśvinamāsasya
            pratipadamārabhya varṣāvāsikayācanā kartavyā | ye tu paścāt bhādrapadamāsasya pratipadi
            varṣāmupagatāstaiḥ paścādeva kārtikamāse | yadi sarvaḥ saṃvaḥ prayamāyāmupagacchati
            tadā saṃghavaśena paścādupagatairapi yugapadeva varṣāvāsikalābho yācanīyaḥ ||</p>
         
         
         <p>punargṛhṇātītyādi | tatra vastu pūrṇaviśavaṣatvaṃ | vākpravyāhāro viśiṣṭārthadyotakaḥ
            | karma kriyā karmeti kṛtvā, kriyate vā aneneti | karmaśabdenopasaṃpatkarmaivābhidhīyate
            | tena hi karmaṇā sa pudgalo bhikṣuḥ kriyate | vastu karma ca vastukarmaṇo, (<span class="bold">SŚ 40</span>) tayorjugupsā nindā, tayā yaḥ pudgalo bhikṣubhāvaṃ parityajya punardīkṣāṃ pravrajyāṃ
            gṛhṇāti, tasmai api yataye varṣoṣitaiḥ saha samo lābho dātavyaḥ | anye tvanyathā vyācakṣante
            | triśaraṇayācanāmārabhya yāvata kāṣāyaparidhānamidaṃ vastu, buddhaṃ bhagavantaṃ pravrajitamanupravrajāmīti
            idaṃ karma viśiṣṭārthadyotakatvātkriyākarmeti kṛtvā | vastu ca karma ca vastukarmaṇī,
            tayorjugupsā nindā, tayā yaḥ pudgalaḥ śrāmaṇerabhāvaṃ parityajya punardīkṣāṃ pravrajyāṃ
            gṛhṇāti, tasmai api yataye varṣoṣitaiḥ saha samo lābho dātavyaḥ | ka evamāhetyato
            bravīti ityāha sarvavit, bhagavānāhetyarthaḥ ||</p>
         
         
         <p>avarṣoṣitetyādi | tatra traimāsānadhiṣṭhānādavarṣoṣitaḥ | vibhrānto yaḥ pravrajyāpapravrajitaḥ
            | kutsitā dṛṣṭiryasyeti kudṛṣṭiḥ, mithyādṛṣṭika ityarthaḥ | mithyādṛṣṭiśca nāstikapravṛttiḥ-
            nāsti mātā, nāsti pitā, nāsti sukṛtaduṣkṛtānāṃ karmaṇāṃ phalavipāka iti | jīvitendriyanirodhāt
            mṛtakaḥ | deśāntaragato 'nyadyatra deśagamanāt | ityete pañca pudgalāḥ lābhaṃ nārhanti
            ||</p>
         
         
         <p>amuṣmai deyamityādi | amukasmai bhikṣave dātavyoyaṃ madīyo lābha ityevaṃ lābhe samutpanne
            sati yadi kaścidyatiḥ mriyate tadā niyatamavaśyaṃ tasmai vikalpitabhikṣave sa lābho
            deya iti bhagavatoktaṃ | deśāntaretyādi | ito deśāttraimāsamadhiṣṭhāyānyatra deśāntaragatasya
            yateḥ lābhaḥ kalpe mandire kalpakuṭayāṃ sthāpayitabyaḥ | yadā cāvarṣoṣitavibhrāntakudṛṣṭayastrayaḥ
            pudgalāḥ saṃghasyānartha kurvanti, tadā tebhyaḥ prāśyādi na sāṃghikamannapānādi dātavyaṃ
            budhaiḥ | nanuca lābhaṃ nārhanti pañcaketyuktaṃ (<span class="bold">SŚ 41</span>) tatkimarthamidamucyate- amuṣmai deyamityādi kārikādvayaṃ? satyametat | kintu yadā
            avikalpo mriyate, anutpanne ca lābhe gacchati, avarṣoṣitavibhrāntakudṛṣṭayaśca trayaḥ
            pudgalāḥ yadānarthaṃ vā kurvanti, tadaite pañca pudgalā lābhaṃ nārhanti, viparyayādarhantīti
            vyabhicārasaṃbhavādadoṣaḥ ||</p>
         
         
         <p>ācchādamityādi | ete yatayaḥ kule varṣāmupagatā bhavanti | tatra yadi dānapati sāmānyenaivaṃ
            vadet- ācchādaṃ dāsyāmi, cīvaraṃ dāsyāmi, cīvaramūlyaṃ dāsyāmi, ācchādamūlyaṃ dāsyāmītyebhiścaturbhiḥ
            śabdairutpadyate yo lābhaḥ sa samukhībhūtānāṃ prāpnoti, netareṣāṃ | varṣāvāsiketyādi
            | varṣoṣitānāmācchādaṃ dāsyā[mi], cīvaraṃ, ācchādakrayaṃ, cīvarakrayaṃ caitaiścaturbhiśca
            śabdairyo lābhaḥ samupajāyate, sa varṣoṣitānāṃ prāpnoti | yadi dāyakastadvarṣāvāsikaṃ
            lābha avarṣoṣitānāmapi dadāti, tadā dāyakasyecchayā gṛhṇato na doṣaḥ ||</p>
         
         
         <p>yāmika ityādi | yasmin divase bhagavānutpannaḥ anuttarāñca samyaksaṃbodhimabhisaṃbuddhaḥ
            tatra yo maho yā pūjā, sa jātisaṃbodhyādimahaḥ | tata utpanno yo lābhaḥ saṃghasya
            sa evamucyate | mṛtapariṣkāraśca kṣudrapariṣkāraścetyādi dvandvaḥ | kālikaḥ yāmikaḥ
            yāvajjīvikaḥ sāptāhikaḥ mṛtapariṣkāraḥ kṣudrapariṣkāraḥ naityakaḥ akālacīvaraṃ kuṭīpratiṣṭhā
            jātisaṃbodhyādimahodbhavaśceti yo 'yaṃ daśaprakāro lābhaḥ sa saṃmukhībhūtānāṃ prāpnoti
            ||</p>
         
         
         <p>anādheyamityādi | sāṃghikaṃ yacchayanāsanaṃ tadanādheyaṃ, pratibandhatvena na dātavyamityarthaḥ
            | na vikretavyaṃ, na ca paudvalikaṃ kṛtvā paribhoktavyaṃ | ye tu śrāmaṇerāḥ (<span class="bold">SŚ 42</span>) sāṃghikaṃ śayanāsanaṃ pratibandhakatvena dadati, vikrīṇīte, paudgalikatvena vā paribhuñjateraṃ
            teṣāṃ duṣkṛtaṃ bhavati ||</p>
         
         
         <p>cāturdiśāyetyādi | kaściddānapatiḥ kiñciddravyānta, kadāciccāturdiśāyāryasaghāya dadāti,
            buddhāya vā bhagavate, saṃmukhībhūtāya vā saṃghāya tatsarvaṃ yatistatra tatropanāmayet
            | yaccāturdiśāya dattaṃ taccāturdiśāyaivopanāmayitavyamityeṣā dik ||</p>
         
         
         <p>tūṣṇīṃ datvetyādi | kaściddānapatiḥ vihāramāgatya muktāphalādika datvā tūṣṇīṃ bhūto
            gacchet | tasmin tūṣṇīṃ datvā gate dānapatau sati buddhāya bhagavate muktā phalādi
            dātavyaṃ, yacchayanāsanaṃ taccāturdiśāya | saṃmukhībhūtāya tu saṃghāya vastrādikaṃ
            dātavyamiti ||</p>
         
         
         <p>katibhiraṅgaiḥ samanvāgato 'dattādānaṃ gṛhṇan aśrāmaṇero bhavati? āha | pṛthudravyamityādi
            | pṛthuvistīrṇaṃ | kiṃ taddravyaṃ? kākinīnyūnaṃ māṣakapañcakaṃ | svakīyamapi kadācittadbhavatītyāha
            | paropāttamiti | kadāciddravyaṃ paropāttamapi sat yatiḥ paropāttasaṃjñā na bhavatītyata
            āha | tatsaṃjñī paropāttasaṃjñītyarthaḥ | kadācidetatsarvaṃ bhava[ti], na tu steyacetanetyataḥ
            steyacetaneti vacanaṃ | stainyacittaṃ copasthitaṃ bhavatātyarthaḥ | kadācidetadaṅgacatuṣṭayaṃ
            saṃbhavadapi sat taddravya sthānānna cyāvitaṃ syādityata āha | sthānacyutiśceti |</p>
         
         
         <p>pañcabhiraṅgaiḥ samanvāgato yatiradattamādadāno 'pi na cyutasaṃvaro bhavati | katamaiḥ
            pañcabhirityāha | dattasvaketyādi | dattasaṃjñā svakasaṃjñā aparopāttasaṃjñā ca vidyate
            yasya yateḥ sa yathokto yatiḥ | anyo 'pi ca svāṃśāttāvatkālikatvena ca gṛhṇan na saṃvaraṃ
            saṃvarī jahāti |</p>
         
         <span class="note"><span class="bold">SŚ 43</span></span>
         
         <p>ādāyādattamityādi | ādāyeti gṛhītvā | adattaṃ pu[naḥ] dravyaṃ utpluyedvadhvā khamākāśaṃ
            gatvā | diśānāṃ catuṣṭayaṃ dikcatuṣṭayamityarthaḥ | āśāśabdasya dikparyāyatvāt | tatraiveti
            | yasmāt pratyāgataḥ punarbhūyastatropaviṣṭaḥ | san kṣatasaṃvaro bhavati, ayatirbhavatītyarthaḥ
            |</p>
         
         
         <p>avakrītādiriti vistaraḥ | kaścidyatiḥ kenacitkrīto bhavati, bhṛtako vā sa ajñānāt
            smṛtisaṃpramoṣātkalpikasaṃjñayā vā paradravyaṃ gṛhṇan kṣatasaṃvaro bhavati | unmattavikṣiptacetasastu
            yatayaḥ parasvamādadānā api santonāpattibhājo bhavanti stainyacittābhāvāt ||</p>
         
         
         <p>tatra kālikamityārabhya yāvaddakṣiṇādeśanepyevamityebhirvākyaiḥ saṃvaratyāga uktaḥ
            | upakāryapakārimya ityārabhya yāvat tūṣṇīṃ datvetyādibhirvākyaiḥ duṣkṛtānyudāhṛtāni
            | śeṣaistu pāñcāṅganiyama iti |</p>
         
         
         <p>
            bhājanasthaṃ guru dravyaṃ cauryabuddhayā yatirnayan |<br />
            yojanāni daśaikañca syānna vā śrīghanaḥ ||
            </p>
         
         
         <p>sphuṭārthāyāṃ śrīghanācārasaṃgrahaṭīkāyāṃ adattādānaviratiśikṣāpadaṃ
            dvitīyaṃ ||</p>
         
         <span class="note"><span class="bold">SŚ 44</span></span>
         
         <p>maithunaviratiśikṣāpadalakṣaṇaṃ labdhvāvakāśamadhikṛtyāha | nṛstrītyādi | nā ca strī
            ca paṇḍakaśceti nṛstrīpaṇḍakāsteṣāṃ yāni viṇmūtravaktrāṇi, teṣāṃ yat randhraṃ vivaraṃ
            chidraṃ, tasmin aṅgajātaṃ puruṣendriyaṃ tilamātramapi prakṣipya yaḥ śrāmaṇeraḥ svādaṃ
            nigamayet sa kṣatasaṃvarā bhavati, ayatibhavatītyarthaḥ ||</p>
         
         
         <p>manuṣyagativyatirikteṣvapi strīpuruṣapaṇḍakeṣu maithunamadhyācarataḥ saṃvaratyāgo
            bhavatīti darśayannāha | mānuṣāmānuṣāste tviti vistaraḥ | atra kārikāpāṭhe vivādaḥ
            | tatraike mānuṣāmānuṣāste tu tiryañca[śca] narādaya iti pāṭha matvaivaṃ vyācakṣate
            | āha | narādaya ityādiśabdena strīpaṇḍakayorgrahaṇaṃ | tena narādaya iti | nṛstrīpaṇḍakā
            ityarthaḥ | manuṣyagatiparyāpannāḥ, amanuṣyagatiparyāpannāstiryaggatiparyāpannāśca
            nṛstrīpaṇḍakā jāgranto mṛtāḥ suptāśca maithunāśrayā avagantavyā iti | apare punarmānuṣā[mānuṣā]ste
            tu tiryañcaścāmarādaya iti pāṭhaṃ matvaivaṃ bruva[te] | mānuṣāmānuṣāste tviti | tacchabdenānantaraprayuktā
            nṛstrīpaṇḍakāḥ parigṛhyante tacchabdasyānantarābhidhāyitvāt | tu śabda evakārārthe
            | ta eva nṛstrīpaṇḍakā manuṣyagatiparigṛhītāḥ amanuṣyagatiparigṛhītāḥ tiryaggatiparigṛhītāśca
            pratyekaṃ jāgranto mṛtāḥ suptāśca maithunāśrayā jñeyāḥ | amarādaya ityamarā devāḥ
            ādiśabdenānyāmapi gati grāhayati | ato devāsuranarakapretagatisaṃgṛhīteṣvapi strīpuruṣapaṇḍakeṣu
            maithunamadhyācarataḥ saṃvaratyāgo bhavati | eta eva tu yujyate | anyathā hi narādaya
            ityanena nṛstrītareṣāṃ grahaṇe siddhe tviti tacchabdagrahaṇamatiricyate | (<span class="bold">SŚ 45</span>) atha mataṃ- tacchabdena ta eva mānuṣāmānuṣāḥ saṃbadhyanta ityasaṃbaddhametat | na
            hi pratyakṣāpātteṣu śabdeṣu tacchabdaḥ prayujyata sūribhiranavasthāprasaṅgāt | na
            cāpi tacchabdena viṇmūtravaktrarandhrasya saṃbandha iti pāryate vaktuṃ, randhraśabdasya
            napuṃsakaliṅgatvāt ekavacananirdeśāt, iha ca te tviti puṃliṅgena bahuvacanena nirdeśāt
            | atha mataṃ- viṇmatravaktrarandhraviśeṣā iti vyākhyāsyāma iti | yathā hi viṇmūtravaktrarandhraviśeṣāḥ
            strīpuruṣapaṇḍakāḥ manuṣyāmanuṣyatiryagga[ti]parigṛhītā maithunāśrayā jñeyā ityapūrvāyaṃ
            kriyākāra[ka]saṃbandhaḥ narādīnāmiti saṃbandhaṣaṣṭhayabhāvāt anyasyāśca gateḥ parigrahaṇāt
            | tasmādamarādaya ityeva pāṭhaḥ | evaṃ vicārite kecidatra bruvata narādaya ityapi
            pāṭhe ādiśabdena strīpaṇḍakayoranya[syā]śca gateḥ parigraho bhaviṣyati | ko 'tra virodha
            iti ||</p>
         
         
         <p>atra na sarvā tiryagyonirabhipretā sūkṣmaudārikatvena maithunākṣamatvāt | kintu viśiṣṭaiveti
            darśayannāha | hastinīmāditaḥ kṛtveti vistaraḥ | hastinījāteḥ prabhṛti yāvat kukkuṭā
            jātiḥ | atrāntarāle yānyonyāpekṣayākṣudrikā maṃhato jātiḥ tāṃ tāṃ gacchan tasyāṃ tasyā
            jātau maithunamācaran vratāccyavate, aśrāmaṇerā bhavatītyarthaḥ | ata evādinirdeśāt
            hastinījāteyānyā mahattarā jātiḥ, kukkuṭājāteśca yānyā (<span class="bold">SŚ 46</span>) svalpatarā tasyāṃ vipratipadyamānasya na saṃvaratyāgaḥ, kintu duṣkṛtaṃ syāditi ||</p>
         
         
         <p>yatirna kevalaṃ maithunamadhyācaritaṃ na kṣamate strīdarśanādyapi na kṣamata iti pratipāda[ya]nnāha
            | raktaḥ sanniti vistaraḥ | yatiḥ saṃraktaḥ san striyaṃ na paśyet, na ca tasyāḥ śabdamākarṇayet
            | nirvastraśca san nirvastrāṃ striyaṃ nopeyāt, na gacchet, na ca puruṣendriyaṃ nirbhujet
            | etasyātra vidhikaraṇātsarvatra duṣkṛtaṃ bhavati ||</p>
         
         
         <p>kiṃ punaḥ pāṭitāyāmapi maithunamadhyācarataḥ saṃvaratyāgo bhavati? bhavatītyāha bhittidvayetyādi
            | strīndriyādhiṣṭhānasaṃjñitāṃ koṭarikāṃ vātātapādinā śuṣkāṃ śastreṇavā pṛthak pṛthak
            kṛtāṃ tattailādibhiḥ klinnāṃ saṃyojyaikīkṛtya yaḥ śrāmaṇero vipratipadyate sa nāśayitavyaḥ
            | saṃgrahe sati | yadi sā koṭarikā sagrahamupayāti, tadā doṣo 'nyadā neti ||</p>
         
         
         <p>adha ūrdhvamityādi | kācitstrī trikhaṇḍīkṛtā bhavati | tasyā adhaḥ khaṇḍe upari khaṇḍe
            ca vinīlādhmātikāñcavratī na vrajet | yā cāsthisaṅkalā pūyarudhirādibhiramyaktā tāmapi
            na yāyāt | sitāsthisaṅkaleti vistaraḥ | sitā śuklā yā asthisaṅkalā, śailamayī yā śilāyāṃ
            nidhātā dārumayī yā kāṣṭhamayī, pustamayī yā lepakṛtā | tāṃ sitāsthisaṅkalāṃ yāvatpustamayīṃ
            striyaṃ na gacchet | mithunaṃ strīpuruṣayoryugmaṃ, tatra utpadyate yaḥ sukhaviśeṣaḥ
            tanmaithunaṃ | tasmātsadā sarvakālaṃ yo virata iti yativiśeṣaṇaṃ ||</p>
         
         <span class="note"><span class="bold">SŚ 47</span></span>
         
         <p>dhyānetyādi | gataḥ prāptaḥ | dhyānamiddhagatastaṃ dhyānasamāpannaṃ nidrayābhibhūtaṃ
            ca vibuddhamapi śayitaṃ surāpānādinā mattaṃ mahābhūtavaiṣamyādinā vā vikṣiptacittaṃ
            rukṣayā vā vedanayā tunnaṃ vyathitaṃ yati yā kācitstrī balādgṛhītvā yateraṅgajātaṃ
            ātmīye 'ṅgajāte prakṣipet | tasmin balato 'bhiniṣīdati mātṛgrāme kimityāha | ādimadhyetyādi
            | ādāvaṃgajātapraveśakāle, madhye paryavasāne ca ya āsvāda nigamayet | yatiḥ kīdṛkṣaḥ?
            tato dhyānāvyutyitaḥ | sa vihārād ghaṭṭayitavyaḥ | āsvādanābhāve tu neti | etaccādhimātramadhyamṛdurāgiṇaṃ
            pudgalamadhikṛtyoktamityavaseyaṃ |</p>
         
         
         <p>yaduktamādimadhyāvasāneṣa svādayediti tatra keyamāsvādanā nāmetyāha | nānetyādi |
            nānā prakārāṇāṃ vyañjanānāṃ rasānāṃ nānāvidhena yadupetaṃ samanvitaṃ śāliḥbhaktaṃ
            tasya paribhogaḥ tadvadāsvādanā draṣṭavyā | yathā śauṇḍasya mattavālakasya tailava[t]
            svacchasyānnāsavasya surāyāḥ pānāsvādastadvat maithunāsvādo 'vaseyaḥ | anye anyathā
            vyācakṣate śuṇḍiṣu bhavaḥ śauṇḍaḥ | kaḥ punarasau? annāsavaḥ | kīdṛśaḥ? tailācchaḥ
            | tailava[t] svaccho yaḥ śoṇḍo 'nnāsavaḥ, tasya pānamabhyavaharaṇaṃ | tadvat kiṃ?
            āsvādanā jñeyeti | anāsvādaḥ punaḥ kīdṛśa ityāha | anāsvādā yuvagrīvetyādi | yathā
            yūnastaruṇasya grīvāyāṃ mṛtakukkurabandhaḥ | yathā ca sukumārasya puṃsaḥ (<span class="bold">SŚ 48</span>) pradīptalohasparśastadvadanāsvādo vijñeyaḥ | dhyāyantyaneneti dhyānaṃ, prajñānaṃtītyarthaḥ
            | taccāṅgabhedāccaturvidhaṃ bhavati | prathamadvitīyatṛtīyacaturthadhyānabhedena |
            siddhaṃ kāyasaṃdhāraṇāsamarthaścittābhisaṃkṣepo, nidreti yo 'rthaḥ | te dhyānamiddhe
            iti |</p>
         
         
         <p>avakrītetyādi | asyārthaḥ pūrvaśikṣāpadānusāreṇāvaseyaḥ ||</p>
         
         
         <p>rāgāmanuṣyetyādi | rañjanaṃ rāgaḥ, rañjayate vāneneti cittamiti rāgaḥ | tena rāgādinā
            praguṇībhūtaṃ yadaṃgajātaṃ tacchukranirmokṣārthaṃ na kadācidapi spṛśet | kairna spṛśedityāha
            | pṛthivyādidhātubhiḥ |</p>
         
         
         <p>tiryaksaṃyogetyādi | tiryakmaithunādhyācāradarśanāt prāmādikaḥ strīpuruṣa darśanācca,
            tīvrarāgāditayā yadi śukrasya muktirbhavet tadā yatirmānasaṃ vigarhedvirūpakaṃ mayā
            kṛtaṃ na punarevaṃ kariṣyāmīti |</p>
         
         
         <p>majjetyādi | majjājātaṃ majjajaṃ śukraṃ, tasya kṣaraṇamapagamaḥ | yasya yateḥ svapne
            śukravinirmuktirbhavati, tasya doṣo na bhavati | kathaṃ punarbhavatītyāha | kāraṇamāha
            | svapnetyādi | pañcasvapnā vinaye uktāḥ | satyasvapno yathā bodhisattvena dṛṣṭaḥ,
            alīkasvapno yathā dṛṣṭaḥ tathā na bhavatya'līkaṃ mṛṣeti kṛtvā, acīrṇasvapno yatsatatakaraṇīyaṃ
            vastu dṛśyate, anantasvapno yaḥ sakalāṃrātriṃ dṛśyatena paricchidyate, svapnasvapno
            yaḥ svapna evānyaḥ svapno dṛśyate | tadukta bhavati- yasya yateḥ svapne śukranirmokṣo
            bhavati, tasya manāgapi doṣo na bhavatyalīkatvātsvapnasya | anyathā hya'nāśvāsikaṃ
            brahmacaryaṃ syāt svapne 'pi maithunādhyācāreṇāpattiprasaṅgāt ||</p>
         
         
         <p>rāgetyādi | rāgeṇāviṣṭaṃ parigṛhītaṃ yaccittaṃ tena rāgāviṣṭena cetasā yatirnārīṃ
            striyaṃ śrīghano na spṛśet | puṃnapuṃsakamiti | puruṣaṃ paṇḍakaṃ cetyarthaḥ | śeṣaṃ
            sugamaṃ |</p>
         
         <span class="note"><span class="bold">SŚ 49</span></span>
         
         <p>stanakakṣetyādi | stanau kakṣe ca oṣṭhau ca nābhiśca ūrū ca pārśve ca kukṣiśca malabhramaśceti
            dvandvaḥ | atastān stanakakṣauṣṭhanābhyūrupārśvakukṣimalabhramān yatiḥ saṃraktaḥ san
            na nindet, na nindāṃ kuryāt | na ca saṃstuyānna ca praśaṃsedityarthaḥ, aśobhanau tava
            payodharau śobhanau vā yāvadaṅgajāta iti | katamāsāṃ tu tān stanakakṣādīnna ninde[di]tyāha
            | strīṇāmiti | malabhramaśabdenātra strīṇāmaṅgajātamucyate ||</p>
         
         
         <p>yadyadvadedityādi | yat yadvacanaṃ striyāḥ antike striyaṃ śrīghanaḥ maithunādhyācāraṃ
            kartukāmaḥ puruṣo bravroti yathā yatheti yena yena prakāreṇa [tat]tadvacanaṃ yatiḥ
            striyaṃ na vadet tathā tatheti tena tena prakāreṇetyarthaḥ ||</p>
         
         
         <p>agretyādi | yoṣicchabdena mātṛgrāmo vidhīyate | yā strī māṃ paricarenmama paricaryāṃ
            kuryāt | kutaḥ? rahaḥ, rahasītyarthaḥ | sā agrā bhavati, śreṣṭhā bhavati | vyādhihīneti
            vyādhirahitā | yaśasvinīti yaśaḥ samanvitā, kīrtiyuktā | lābhinī ca bhavati | keṣāmityāha
            | āyurādīnāṃ | ādiśabdena varṇabalasaukhyādīnāṃ grahaṇaṃ | ityādi na vaco brūyādityādi
            | agrā bhavati sā yoṣidityevamādikaṃ vācaṃ na vadet | ka ityāha | śrīghanaḥ | kīdṛkṣa
            ityāha | rāgāgnipluṣṭamānasaḥ | rāga evāgniḥ rāgāgnirdahanātmakatvāt, tena pluṣṭaṃ
            dagdhaṃ mānasaṃ ceto yasya sa evamucyate | kasyāgrato na vade[di]tyāha | purastācchrīghanaḥ
            strīṇāmityādi | strīṇāmagnataḥ, puruṣasya paṇḍakasya cetyarthaḥ ||</p>
         
         <span class="note"><span class="bold">SŚ 50</span></span>
         
         <p>strīpuruṣayoḥ saṃyogārthaṃ dautyaṃ kartuṃ na labhyata iti darśayitumāha | vivāhāvāhayorityādi
            | tatra vivāho dārikāparigrahaḥ | anyena paribhuktasya mātṛgna masya saṃgrahaṇamāvāhaḥ
            vivāhaścāvāhaśca vivāhāvāhau | atastayorvivāhāvāhayoḥ | vivāhanimittaṃ saṃgrahanimittañca
            dautyakarma na kuryāt | ka ityāha | śrāmaṇerakaḥ | śrāmaṇera eva śrāmaṇerakaḥ | kecittu
            kutsāyāṃ kanaṃ vidadhati | kutsitaḥ śrāmaṇeraḥ śrāmaṇeraka iti | taiḥ kutsārtho darśanīyaḥ-
            kathaṃ kutsitosau yatiriti? dautyakarmakaraṇāditi cet, na pratiṣedho 'yaṃ vartate-
            na kuryāditi | yaśca na kurute, sa kathaṃ kutsāmāsādayati | tasmātsvārtha evāyaṃ kaneṣṭavyaḥ
            | na kevalaṃ vivāhāvāhanimittaṃ dautyaṃ na kuryāttatkṣaṇamaithunādhyācāranimittamapi
            na kurvātāpiśabdaḥ sūcayati | dāpayeyamityādi | tatra samutpannakarmaphalasatyaratnādisaṃpratyayaḥ
            śrāddhaḥ | tasmai śrāddhāyopāsakadārakāya imāṃ śrāddhāṃ upāsakadārikāṃ dāpayeyamiti
            | evamarthasaṃsyandanāsūtraṃ yatirbhāṣittuṃ na ghaṭate ||</p>
         
         
         <p>bījārthamityādi | garbhotpādanimittaṃ vratī gavādikaṃ na dadyāt | etānevāśvādīn bījārthaṃ
            parebhyaḥ kadācidapi na prārthayet ||</p>
         
         <span class="note"><span class="bold">SŚ 51</span></span>
         
         <p>tulyametāsvityādi | bahavaḥ striyo yasya taṃ bahustrīkaṃ puruṣaṃ yatiḥ naivaṃ vadet-
            kimiti ekayā striyā sārdhaṃ mā tvaṃ tiṣṭha, kintu paripāṭayā sarvāḥ striyo vaseti
            ||</p>
         
         
         <p>sphuṭārthāyāṃ śrīghanācārasaṃgrahaṭīkāyāṃ maithunaviratiśikṣāpadaṃ tṛtīyaṃ ||</p>
         
         <span class="note"><span class="bold">SŚ 52</span></span>
         
         <p>mṛṣāvādaviratiśikṣāpadamadhikṛtyāha | pratyekabuddhetyādi | tatrātmārthaṃmekaṃ prati
            buddha iti pratyekabuddhaḥ | samyagaviparītaṃ samantāt jñeyaṃ buddhā iti saṃbuddhāḥ
            | teṣāṃ śiṣyāstacchiṣyāḥ | tacchabdenātra saṃbuddhā eva parigṛhyante, na pratyekabuddhā
            tacchabdasyānantarābhidhāyitvāt | pratyeka buddhāśca saṃbuddhāśca tacchiṣyāśceti vigrahaḥ
            | teṣāṃ yat jñānaṃ darśanañca tat mamāsti, mama saṃvidyata iti | asaṃvidyamānamapi
            santaṃ yaḥ śrāmaṇero mṛṣā vakti sa nāśanīyo 'śrāmaṇeratvena dhārayitavya ityarthaḥ
            | kiṃ punarabhimānādapi yo bravīti so 'pi nāśyaḥ? netyāha | anyatrābhimānataḥ | anyatraśabdo
            varjanārthe vartate | anyatra bhīṣmadroṇābhyāṃ sarve yodhāḥ parāṅmukhā iti anyatraśabdasya
            varjanārthe prayogadarśanāt | aprāpte uttaraviśeṣādhigame prāpto mayeti manyamānasya
            yā cittasyonnatiḥ sobhimānaḥ | tasmādabhimānādyo jñānaṃ darśanañca pra[ti]jānīte tasya
            saṃvaratyāgo na bhavati prāptasaṃjñitvāt |</p>
         
         
         <p>yaduktaṃ jñānadarśanaṃ mamāstīti bruvan mithyā nāśya iti tatra katarajjñānaṃ katamacca
            darśanamiti na jñāyate | ato jñānadarśanaṃ tayorlakṣaṇamadhikṛtyāha | jñānaṃ satyābhisaṃbodhirityādi
            | satyāni catvāri duḥkhasamudayanirodhamārgākhyāni | tatra duḥkhasatyaṃ pañcopādānaskandhāḥ
            | samudayasatyaṃ paunarbhavikī tṛṣṇā | nirodhasatyaṃ yadasyāḥ paunarbhavikyāḥ tṛṣṇāyāḥ
            prahāṇaṃ | mārgasatyaṃ ayamevāryāṣṭāṅgo mārgaḥ tadyathā samyagdṛṣṭiḥ, samyaksaṃkalpaḥ,
            samyagvāk, samyakkarmāntaḥ, samyagājīvaḥ, samyagvyāyāmaḥ, samyaksmṛtiḥ, samyaksamādhiśca
            | tatra bodhanaṃ bodhiravagamaḥ avabodhaḥ parijñānaṃ bodhijñānārthatvāt | abhītyayamupasarga
            ābhimukhye (<span class="bold">SŚ 53</span>) vartate, samītya'viparītatve | tenāyaṃ vākyārtho jāyate- duḥkhādīnāmāryasatyānāṃ
            nirvāṇābhimukhā samyagaviparītā yā bodhistajjñānamucyate | abhijñāḥ pañca darśanamiti
            | abhijñānamabhijñājñānamityarthaḥ | tatra pañcābhijñāḥ | divyaṃ cakṣuryenātidūrasūkṣmavyavahitāni
            rūpāṇi paśyati karatalāvasthitamivāmalakaṃ, divyaṃ śroto yena dūrāsannāḥ śabdā śrūyante
            devamanuṣyāṇāmantaśaḥ kuntapipīlikasyāpi, paracittajñānaṃ yena parakīyān cittacaittān
            jānāti- sarāgaṃ cittaṃ sarāgamityādi, pūrvanivāsānusmṛtikṣānaṃ yenātmanaḥ pareṣāṃ
            cābhinivṛttajātiparaṃparāḥ smarati- amutrāhaṃ evannāmā evaṃgotrāka ityādi, āstravakṣayajñānaṃ
            yenātmano jānāti- kṣīṇā me jātiruṣitaṃ brahmacaryaṃ yāvannāparamitthatvamiti | etāḥ
            paṃcābhijñā darśanabhityucyante ||</p>
         
         
         <p>upalakṣaṇārthame[ta]jjñānadarśanagrahaṇamiti pratipādayannāha | dharmānvayādiketyādi
            | dharmatattvālambanaṃ jñānaṃ dharmajñānaṃ yena kleśān prajahāti | yatparasantānānugamaṃ
            jñānaṃ pratyātmavedyamutpadyate yairanyaiḥ kleśaprahāṇaṃ kṛtaṃ, ye pi sāṃprataṃ kurvanti
            kariṣyanti vā tepīdṛśameva jñānamadhigatavantau'dhigacchanti adhigamiṣyantītyetadanvayajñānaṃ
            | ādiśabdena saṃvṛtajñānādīn grāhayati |</p>
         
         
         <p>
            dharmajñānānvayajñānaṃ sāṃvṛtaṃ pa[ra]cittavit |<br />
            sādhyaṃ naimittikaṃ jñānaṃ praṇidhākhyañca saptamaṃ ||
            </p>
         
         <span class="note"><span class="bold">SŚ 54</span></span>
         
         <p>iti saptānāṃ jñānānāṃ ślokaḥ | dharmajñānādīnāmaṅgīkaraṇe anyaṃ pūrvokto na yogya
            iti saṃvaratyāgo bhavatīti ||</p>
         
         
         <p>āryamlecchetyādi | āryaśabdenātrāryadeśajāḥ puruṣāḥ parigṛhyante na prahīṇakleśāḥ
            mlecchaśabdena ca śavarādayaḥ | teṣāṃ yadvacanaṃ tena lekhena deśāntarasthasya lipyā
            saṃmukhameva likhitvā | hastamudrayeti aṅgulīvinyāsena | hastyavikāreṇetyabhinayena
            yaḥ śrāmaṇero jñānadarśanādikaṃ pratijānīte, tadapi [jñāna]darśanādikaṃ mṛṣeti boddhavyaṃ
            | lekhādiṣvaparān bodhayataḥ saṃvaratyāgo na bhavati vākpravyāhārābhāvāt ||</p>
         
         
         <p>vṛkṣamūletyādi || ahamekākyadvitīyo vṛkṣamūle viharāmi śūnye ca mandire gṛhe ahaṃ
            rame, mama ca yaccittaṃ tadekāgraṃ samāhitamityevamādi atīndriyaṃ vastu yatinā na
            vācyaṃ ||</p>
         
         
         <p>atiprasaṅganivṛttyarthamāha || buddhādīnāmiti | varṇoguṇaḥ, sa bahudhā tathā gatasya
            loke khyāpayitavyaḥ svaparārthasaṃpādakatvāt | ityapi sa bhagavān daśabhirbalaiḥ samanvāgataścaturbhiḥ
            vaiśāradyaiḥ tribhiḥ smṛtyupasthānaiḥ mahākaruṇayā ceti | ādigrahaṇena dharmasaṃghayorapi
            | ātmanastu guṇaḥ kenacidapi prakāreṇa na vaktavyaḥ | kathañcaneti kathañcidityarthaḥ
            | pṛṣṭastu san yatiḥ parakīyaṃ guṇaṃ saṃvidyamānaṃ vadettatrāpi tasya guṇavataḥ pudgalasya
            saṃmukhaṃ na vadet ||</p>
         
         <span class="note"><span class="bold">SŚ 55</span></span>
         
         <p>yadāha brūyāttatsaṃmukhaṃ na tu [iti] vistareṇānadhigatasvabhāvamṛṣāvādalakṣaṇaṃ pratipādayitumanā
            cāryānāryavyavahārānupanyasati | dṛṣṭamityādinā | tatra dṛṣṭaṃ yaccakṣurvijñānenānubhūtaṃ
            śrutaṃ yacchotravijñātaṃ, mataṃ yadghrāṇajihvākāya vijñānaiḥ vijñātaṃ yanmanovijñānenetyeke
            | apare punarāhuḥ- dṛṣṭaṃ yat pañcabhirindriyaiḥ paricchinnaṃ, śrutaṃ yatparata āgamitaṃ,
            mataṃ yatsvayamupapattito 'vadhāritaṃ, vijñātaṃ yanmanasā pratyātmavedyenākāreṇa paricchannaṃ
            | tasmin dṛṣṭe dṛṣṭamiti vadet yāvadvijñātaṃmiti | vaiparītyena gadanmithyābhidhāyaka
            iti | viparītasya bhāvo vaiparītyaṃ tena anāryavyavahāreṇetyarthaḥ | anāryavyavahārāśca
            punaradṛṣṭe dṛṣṭavādikādayaḥ | gadanniti vadan | mithyābhidhāyaka iti mṛṣāvādī syādityartha
            ||</p>
         
         
         <p>katibhiḥ punaraṅgaiḥ mṛṣāvādī syādityāha | vastu cetyādi ślokaḥ | vastu ca bhavati,
            alīkasaṃjñī ca bhavati, vinihitaṃ cittaṃ bhavati, mṛṣāvādasaṃjño bhavati, vācaṃ ca
            bhāṣate | etāni pañcāṅgāni yasya santi sa pañcāṅgaḥ | kaḥ punarasāvityāha | anṛtavādikaḥ
            | anṛtaḥ vādaḥ yasyāstīti [sa] anṛtavādikaḥ mṛṣāvādīti yorthaḥ | tatra vastu ca bhavatīti-
            yathā paricchinnaṃ tathā tadastītyarthato na tu dravyatostīti, anyathā hyasaṃvidyamānaṃ
            vastva'stoti jñātvā nāstīti bruvato 'nāpattiḥ syāt | alīkasaṃjñī ca bhavatīti- yathā
            paricchinnādanyathā kathayāmītyeva saṃjñā ityarthaḥ | cittaṃ vinihitaṃ bhavatīti yathā
            paricchinnajñeyaviparītadyotinīvāksamutthāpakaṃ (<span class="bold">SŚ 56</span>) cittaṃ bhavatītyarthaḥ | evamapi mṛṣāvādasaṃjñī ca bhavatīti atraivāntargatatvāt
            kasmāta pṛthagucyate | naitadasti | mṛṣāvādasajñitvena paravañcanābhiprāya ucyate
            | tasminstu satīda yathārtha paricchinnajñeyaviparītārthadyātinyā vācaḥ samutthāpakaṃ
            cittaṃ pṛthageva kāraṇatvenocyata iti naitasminnantarbhāvaḥ | tathā ca vinaye vinidhāya
            saṃjñāṃ vinidhāya citaṃ vācaṃ bhāṣata iti mṛṣāvādasaṃjñī ca bhavatīti paravañcanābhiprāya
            ityarthaḥ | vitathasaṃjñino 'nyaḥ ko viśeṣa iti cet vitathasaṃjñī hayanyathārthaṃ
            pratipādayati na tu paraṃ vañcayati | tathā ca mṛṣāvāda iṣyate yathā śnigdhaste mukhavarṇa
            ityādinā | naitaduktaṃ bhavati | yo vitathasaṃjñī sa nāvaśyaṃ mṛṣāvādasaṃjñī, yastu
            mṛṣāvādasaṃjñī so 'vaśyaṃ vitathasaṃjñīti yena dvābhyāmevāṅgābhyāṃ mṛṣāvāda iṣyata
            iti | vadedvācamiti | vākpravyāhāraṃ karotītyarthaḥ | etaduktaṃ bhavati | caturaṅgavanti
            yāni vacāṃsi tāni mṛṣāvādavyapadeśabhāñji bhavantīti | na kevalaṃ pañcabhiraṅgaiḥ
            saṃprajānamṛṣāvādo bhavati, kintu hyekenāpīti darśayannāha | catustrītyādi | pūrvamuktāni
            yānyaṅgāni te[bhyaḥ] varjitāni yānyaṅgāni taiḥ samanvāgato yo yatirmṛṣā vakti, so
            'nyairyatibhirmṛṣāvādī jñeyaḥ | tatra caturbhiraṅgaiḥ mṛṣāvādī bhavati | alīkasaṃjñī
            cetyādi | alīkasajñitvena vastunaḥ parigrahānna pṛthaṅnirdeśaḥ | tribhiraṅgairvinihitaṃ
            cetyādi | alīkasaṃjñāyā vinihitacitta evāntarbhāvāt | dvābhyāmevāṅgābhyāṃ mṛṣāvādasaṃjñī
            cetyādi | vinihitasya mṛṣāvāda evāntarbhāvāt | ekenāṅgena saṃprajānamṛṣāvādo bhavati,
            yadā vinidhāya cittaṃ vācaṃ bhāṣate | atrāpi pūrvakāṇāmaṅgānāṃ na pṛthaṅnirdeśaḥ sāmarthyalabdhatvāt
            | (<span class="bold">SŚ 57</span>) anyathā hi saṃkhyānupūrvī vidhānārthamekenāṅgena mṛṣāvādī bhavati, yāvat pañcabhirityuktaṃ
            syāt ||</p>
         
         
         <p>abhūtenetyādi | yatiḥ saṃmukhaṃ yati na codayet | kīdṛśo yatirityāha | dhvaṃsanacyāvanākūtaḥ
            | ākūto 'bhiprāyaḥ | tena dhvaṃsanābhiprāyaścodanābhiprāyaḥ yatiryati na cādayedityarthaḥ
            | doṣairabhyākhyānadānaṃ dhvaṃsanaṃ | brahmacaryāvasthitasyāvapravrājanaṃ cyāvanaṃ
            | kena na codayedityāha | prāṇātipātādattādānamṛṣāvādādinā | abhūtenetyādi | abhūtenetyasyāvidyamānena
            | anidāneneti niṣkāraṇenetyarthaḥ anidānaśabdasyākāraṇaparyāyatvāt | kṣudretyādi |
            kṣudrā laghīyasī sā āpattiḥ duṣkṛtasaṃjñitā saiva nimitta kāraṇaṃ codanāyāḥ tena kṣudrāpattinimittena
            | athavā leśamātreṇa duṣkṛtamātreṇa abhiprāyeṇa | tenaiveti pūrvoktena dhvaṃsanacyāvanābhiprāyeṇetyarthaḥ
            | pratyakṣaṃ śrāmaṇero parānna kṣipet, nāsvācakṣīteti yāvat | jātiliṅgetyādi | jātiranvayaḥ
            kulamityeko 'rthaḥ | liṅgaṃ dehacihnaṃ | kriyā karma jīvikopāyo vṛttirityanarthāntaraṃ
            | vādaśabdaḥ pratyekamabhisaṃbadhyate | jātivādaśca liṅgavādaścetyādi dvandvaḥ | taiḥ
            pratyekaṃ hīnamadhyotkṛṣṭaiḥ vratī prāṇān pudgalān jihmakaraṇārthaṃ niṣpratibhānakaraṇārthaṃ
            na jātu kadāciccodayet | upakleśetyādi | tatra upakleśo jaḍimatvādi | gado vyādhiḥ
            | ākrośo duścaritairgarhaṇaṃ | āpattiḥ kāyavāṅmanobhirbhagavadājñāvyatikramaḥ | upakleśādinā
            vratī vratinamāśayenābhiprāyeṇa puroktena jihmaniṣpratibhānakaraṇābhiprāyeṇa brūyānnaiva
            kadācaneti, kadācidapi na vadedityarthaḥ | atra ca hīnamadhyotkṛṣṭabhedo (<span class="bold">SŚ 58</span>) nāsti hīnatvādevopakleśādeḥ | anena ca ślokadvayena codyasya pudgalasya caturvidhānyūnatoktā-
            jātivādena kulanyūnatā, liṅgavādena dehanyūnatā, kriyāvādena vṛttinyūnatā, āpattyākrośasaṃkleśairguṇanyūnatābhihitā
            |</p>
         
         
         <p>
            āpattyākrośasaṃkleśairākhyātā guṇahīnatā |<br />
            jātiliṅgakriyāvādaiḥ kuladehasvajīvikāḥ ||
            </p>
         
         
         <p>iti saṃgrahaślokaḥ ||</p>
         
         
         <p>yaterapratirūpatvātprakṛtisāvadyatvācca paiśunyamācarituṃ na labhyata iti darśayannāha
            | bhedaṃ yāsyatītyādi | ayaṃ pudgalo anena pudgalena saha bhetsyati, mayā saha saṃvāsyatīti
            evaṃ matvā yatirjātyādivādena paiśunyaṃ na samācaret |</p>
         
         
         <p>tatra kārikātrayeṇa saṃvaratyāga uktaḥ śeṣaistu ślokaiḥ pañcāṅgāni, yasmādaduṣkṛtāni
            codāhṛtāni |</p>
         
         
         <p>
            dhyānādiprāptamasatī śrāvayaṃ vijñapudgalān |<br />
            athavājñānavijñapteḥ kathaṃ nojjhati saṃvaraḥ ||
            </p>
         
         
         <p>iti prahelikā ||</p>
         
         
         <p>sphuṭārthāyāṃ śrīghanācārasaṃgrahaṭīkāyāṃ mṛṣāvādaviratiśikṣāpadaṃ caturthaṃ ||</p>
         
         <span class="note"><span class="bold">SŚ 59</span></span>
         
         <p>avasaraprāptaṃ surāmaireyamadyapānaviratiśikṣāpadamadhikṛtyāha | madyamityādi |
            yasmāt surāmaireyamadyapānaṃ pramādasya kuśaladharmānavahitatāyā āspadaṃ pratiṣṭhā,
            tasmātkāraṇādyatibhistatsurāmaireyamadyaṃ parasmai na deyaṃ na cātmanā pātavyaṃ |
            kiṃ vadityajñasaṃdigdhaviparyastānāmajñānasandehaviparyāsāpanayanārthaṃ dṛṣṭāntamāha
            | śvamūtravaditi | yathā śuno mūtraṃ parasmai na dīyate na cātmanā pīyate, tadvachrāmaṇereṇa
            surāmaireyamadyaṃ parasmai na deyaṃ, na cātmanāpi peya | svamūtravadityapi pāṭhaḥ
            | tatraitad vyākhyānaṃ- ātmīyaprasrāvavaditi |</p>
         
         
         <p>tatra suretyāsava ucyate | annenānnavikāreṇa ca yā saṃcīyate, sā ca trividhāvagantavyā
            | kathaṃ kṛtvetyāha | valkalaiḥ saguḍairityādi | kācitsurā guḍasahitaiḥ valkalaiḥ
            saṃcīyate, aparā madhūnaiva kevalena | piṣṭo 'pūpaḥ, kiṇvaṃ surābījaṃ, jalaṃ toyaṃ
            | ebhirapi kācitsurā saṃcīyata ityetāḥ surā jñātavyāḥ ||</p>
         
         
         <p>maireyamityādi | dhātrī āmalakīphalaṃ, ambu pānīyaṃ, dhātakī lokapratītyaiva kusumajātiḥ
            | guḍena dhātryā ambunā dhātakyā ca yatsaṃskṛtaṃ niṣpāditaṃ rasāntaraṃ tanmaireyamucyate
            | surāmaireyamadyaṃ tadyasmānmadanīyamataḥ kuśāgreṇāpi pātuṃ yatīnāṃ śrāmaṇerāṇāṃ
            na prakalpate, na labhyate | na kevalaṃ jalādivattatpātuṃ na kalpate, kuśāgreṇāpītyapiśabdenāha
            ||</p>
         
         
         <p>surāmaireyavyatiriktamanyadapi madanīyaṃ vastu paribhoktuṃ na labhyata iti darśayannāha
            | kodravānnamityādi | kodravabhaktaṃ yatirnaṃ bhuñjīta, na ca tasya kodravasya (<span class="bold">SŚ 60</span>) palāle svapet | madayedityādi | yaccānyatsurāmaireyavyatiriktaṃ madyavarṇagandharasaṃ
            pītaṃ sanmadayenmadaṃ janayet, tadapi na pātavyaṃ | pibato duṣkṛtaṃ bhavati | ata
            eva madanīyaṃ pūgaphalādi jñātvā na bhakṣaṇīyaṃ ||</p>
         
         
         <p>
            surāmaireyamadyaṃ vai pibeddadyācca cellakaḥ |<br />
            kodravānnaṃ ca bhuñjīta na ca syāt duṣkṛtaṃ kathaṃ ||
            </p>
         
         
         <p>iti prahelikā ||</p>
         
         
         <p>sphuṭārthāyāṃ śrīghanācārasaṃgrahaṭīkāyāṃ surāmaireyamadyapānaviratiśikṣāpadaṃ nāma
            pañcamaṃ samāptaṃ ||</p>
         
         <span class="note"><span class="bold">SŚ 61</span></span>
         
         <p>uktaṃ surāmaireyamadyapānaviratiśikṣāpadalakṣaṇaṃ | idānīmuccaśayanamahāśayanaviratiśikṣāpadalakṣaṇaṃ
            labdhvāvakāśamityāha | śayane yatirāsīta [i]tyādi | tatra jitakleśatvādbhagavān jinaḥ
            | tasyāṣṭau yānyaṅgulāni tatpramāṇaṃ pādakamasyeti jināṣṭāṅgulapādakaṃ śayanāsanaṃ
            | etacca jināṣṭāṅgulapramāṇaṃ sāmānyapuruṣāṣṭāṅgulapramāṇena triguṇaṃ bhavati | ataścaturviśatyaṅgulyo
            bhavanti | tena hastapramāṇamityākhyātaṃ bhavatīti | yacchayanāsanaṃ pramāṇapuruṣahastapramāṇapādakaṃ
            tasmin mañce pīṭhe vā yatiḥ śrāmaṇeraḥ āsīta [u]paviśedityarthaḥ | kiṃ saha śalyena?
            netyāha | kiṃ tarhi vinā śalye[na], śalyaṃ hitvetyarthaḥ | ataḥ pramāṇādhike mañce
            pīṭhe vā ya upaviśati, tasya duṣkṛtaṃ bhavati | hemarūpyakṛte na tviti | suvarṇarūpyamaye
            tu mañce pīṭhe vā jināṣṭāṅgulapramāṇepyupaviṣṭuṃ [na] labhyata iti | atha kimarthamidamabhidhīyate-
            hemarūpyakṛte neti? yāvatā kāyena pāṇipādādyairvastracchatrādinetyādi vakṣyate | yatra
            ca vastrādinā sparśaḥ pratiṣidhyate, tatra sutarāmupabhogo [na] labhyata iti | satyametat
            | kintu kasyacidiyamāśaṅkā syāt sāṃghike rukmarūpyamaye śayanāsane upaviśato na kaściddoṣaḥ
            paudgalikasyaiva sparśapratiṣedhāditi | ata idamucyata iti | kecitparihāraṃ varṇayanti
            | tadetadasat, aviśeṣeṇa sāṃghikapaudgalikayorjātarūparajatayoḥ sparśapratiṣedhāt
            || tasmātparihārāya yatna āsteyaḥ ||</p>
         
         <span class="note"><span class="bold">SŚ 62</span></span>
         
         <p>tatrāpi jināṣṭāṅgulapramāṇe 'pi mañce pīṭhe vā vinā pratyāstaraṇenopaviṣṭuṃ [na] labhyata
            iti darśayitumāha | sāṃghike śayane dadyādityādi | saṃghasyeda sāṃghikaṃ śayanāsanaṃ
            | tatra pratyāstaraṇaṃ yatiḥ prayacchet | tacca pratyāstaraṇa na tṛṇapatrādika mabhipretaṃ,
            kintu viṣṭaretyāha | vastretyādi | sūkṣmasya vastrasya tripuṭaṃ ghanasya vastrasya
            dvipuṭaṃ kambalasya ekapuṭaṃ pratyāstaraṇamiṣṭaṃ, abhipretamityartha | kramāditi yathākramaṃ,
            pratyāstaraṇasya tridvayekapuṭabhedo 'vaseya ityarthaḥ ||</p>
         
         
         <p>atirekaprāmāṇike sāṃghike śayanāsane yathā pratipattavyaṃ tathā darśanannāha | nyasya
            garteṣu tatpādāniti vistaraḥ | tacchabdena sāṃghikaśayanāsana mabhisaṃvadhyate | tena
            tatpādāniti sāṃghikaśayanāsanapādān | kīdṛśān? atirekapramāṇakān, jināṣṭāṅgulapramāṇādadhikapramāṇānityarthaḥ
            | nyasya prakṣipya | kutretyāha | garteṣu | athavā suṣirapratipādeṣu prakṣipya | kiṃ
            evaṃ vratī niṣeveta sāṃghikaṃ śayanāsanaṃ? śayanāsanamiti vakṣyate | ṭaṃkitvā kīlakeṣu
            veti | athavā caturṣu kīlakeṣu tānatirekapramāṇakān pādān ṭaṃkitvā badhvā kiṃ kartavyamiti
            na jñāyate kriyākāra[ka]saṃbandhasya parisamāptatvāt | ata āha evaṃ vetyādi | amunānantaroktena
            krameṇa sāṃghikaṃ śayanāsanaṃ bhajeta | ikṣuyavagodhūmādīnāṃ (<span class="bold">SŚ 63</span>) rakṣārthaṃ yaddīrghapādaḥ mañcaḥ kriyate, tatrādhvago yatiḥ svapet | ādiśabdāt gṛhiśayyāsanasya
            grahaṇaṃ vedyaṃ | tatrāpi gṛhiṇāṃ śayanāsane yatinā na pādau lambīyayitavyau- mā bhūjjanāvadhyānamiti
            ||</p>
         
         
         <p>pravrajyāṃ prasāṇīkṛtya yathāvṛddhikayā sāṃghikaṃ vihāramuddeṣṭavyamiti darśayannāha
            | alpaṃ ce[di]tyādi | yadi bahavaḥ śrāmaṇerā bhavanti vihārāśca stokāstadā ekaikaṃ
            vi[hā]raṃ dvādaśebhyaḥ śrāmaṇerebhyo dātavyaṃ | athaivamapi bahavoyatayo bhavanti,
            tadā antato 'gatyā nirmuṣṭakaṃ hastamekaikasmai śrāmaṇerāya dātavyaṃ | bahutve tu
            viparyayāditi | kathaṃ viparyayāt? yadi bahavo vihārā bhavanti yatayaśca [stokāḥ],
            tadā ekaismai api śrāmaṇerāya bahavo vihārā dātavyāḥ | tatra vihāraśabdena layanamevocyate
            viharantyasminniti kṛtvā ||</p>
         
         
         <p>stokaṃ cedityādi | yadi stokaṃ śayanāsanaṃ bhavati yatayaśca bahavaḥ, tadā tatra yo
            vṛddhaḥ sa mañce svapet | yastu navakaḥ sa pīṭhe svapet | athaivamapi sarveṣāṃ na
            bhavati, tadā yāvadvṛkṣamūle vṛddhena svaptavyaṃ, navakena tvabhyavakāśaka ityevaṃ
            yathāvṛddhikayā sāṃghikaṃ śayanāsanamuddeṣṭavyaṃ | kiṃ punaḥ sarvakālamebetyāha |
            antarvarṣāsu no sthāpya ityādi | antarvarṣākāle yatinā yathāvṛddhikayānyaḥ sabrahmacārī
            nopasthāpayitavyaḥ | ya upasthā[pa]yati tasya duṣkṛtaṃ bhavati ||</p>
         
         <span class="note"><span class="bold">SŚ 64</span></span>
         
         <p>atha kimarthaṃ śayanāsanamuddiśyata ityāha | saṃskāretyādi | chinnagranthyādikaraṇaṃ
            saṃskāraḥ | tatra svātmāvasthitiḥ paribhogaḥ | paripālanaṃ saṃrakṣaṇaṃ | evamarthaṃ
            sāṃghika śayanāsanamuddiśyate na vyasanitayeti darśayati ||</p>
         
         
         <p>kiṃ punaḥ sarvāṇyeva layanānyuddeṣṭavyāni? netyāha | kiṃ tarhi hīnamadhyetyādi | yadi
            bhūyāṃsi layanāni santi saṃvariṇaścālpīyānsastadā āgantukānāṃ bhikṣūṇāmavasthitaye
            layanatrayaṃ sthāpayitavyaṃ kīdṛśamityāha | hīnamadhyottamaṃ | yadyāgantukā āgacchanti,
            [ta]dā vṛddhādyāgantukebhyastaduddiśeddaharakramāt | teṣāṃ trayāṇāṃ layanānāṃ madhye
            yaduttamaṃ layanaṃ tadvṛddhāyāgantukabhikṣave uddeṣṭavyaṃ yanmadhyaṃ tattato navakāya,
            yaddhīnaṃ tatsarvanavakāyeti ||</p>
         
         
         <p>kimarthaṃ punarbhagavānuccaśayanamahāśayanapratiṣedhaṃ cakāretyāha | śayanāsanamatyucceti
            vistaraḥ | yasmādatīvoccaṃ śayanāsanaṃ yateḥ śrāmaṇerasya madakaraṃ, auddhatyakaraṃ,
            lākāvadhyānasya ca hetukāraṇaṃ, tasmātkāraṇād bhagavatoccaśayanamahāśayanaṃ pratiṣiddhamiti
            | jināṣṭāṅgulapramāṇādatirekapramāṇikatvāduccaśayanaṃ, mahāśayanañca rukmarūpyamayatvāditi
            ||</p>
         
         
         <p>sphuṭārthāyāṃ śrīghanācārasaṃgrahaṭīkāyāṃ uccaśayanamahāśayanaviratiśikṣāpadaṃ nāma
            ṣaṣṭhaṃ ||</p>
         
         <span class="note"><span class="bold">SŚ 65</span></span>
         
         <p>nṛttagītavāditra[viśokadarśanavirati]śikṣāpadamadhikṛtyāha | bāhuvikṣepakamityādi
            | dvayorbāhvorvikṣepaṇa sphoraṇaṃ kṛtvā yannartanaṃ tannṛttamucyate | etaccanṛttamunmattatvamiti
            bhagavānavocat | yaccoccaiḥ svareṇa gītametadāryāṇāṃ samunmūlitākhilākuśalamūlānāmajñānapaṭalapāṭanapaṭūnāṃ
            ruditaṃ kranditamiti | yasmādbhagavānavadat tasmātkāraṇāt vīṇāvaṃśamṛdaṅgādivāditraṃ
            yatirna vādayet | yasmin krīḍāsthāne utsavādike gatvā vigataśokāḥ syuḥ strīpuruṣāstatkrīḍāsthānaṃ
            vigataśokaṃ yatirna yāyāt | yastu śrāmaṇero hṛṣṭaḥ san nṛ[tya]ti gāyati vāditraṃ vādagrati,
            tasya duṣkṛtaṃ bhavati ||</p>
         
         
         <p>sphuṭārthāyāṃ śrīghanā[cā]rasaṃgrahaṭīkāyāṃ nṛttagītavāditra[viśokadarśana]viratiśikṣāpadaṃ
            nāma sapta[maṃ] ||</p>
         
         <span class="note"><span class="bold">SŚ 66</span></span>
         
         <p>gandhamālyavilepanaviratiśikṣāpadamadhikṛtyāha | candanetyādi | yatiścandanādikaṃ
            gandhaṃ dhā[ra]yet | kīdṛśo yatirityāha | vyādhiḥ saṃjāto yasyeti vyādhito, glāna
            ityarthaḥ | kasya vacanena dhārayedityāha | bhiṣagāderityāha | vaidyopadeśāt | katamena
            vidhinetyāha | datvetyādi | pūrvaṃ munaye buddhāya bhagavate candanādikaṃ gandhaṃ
            datvā paścādātmanā dhārayet | svasthastu yatiḥ kadācidapi candanādikaṃ gandhaṃ na
            dhārayet ||</p>
         
         
         <p>na tiṣṭhedityādi | sati prakaṭe deśe candanādyanuliptagātro yatiḥ glāno 'pi sanna
            tiṣṭhet | yadi bahirnirgantukāmo bhavati, tadā kṣālayitvā bahirvrajet | anenaiva vidhānena
            dhārayetkusumasrajamiti | kusumaṃ puṣpaṃ, srak mālā, tena kusumasrajamiti, puṣpamālāmityarthaḥ
            | kiṃ dhārayet? anenaiva vidhāneneti | pūrvaṃ tāvadbuddhāya dadyāt paścādātmanā dhārayediti
            | kīdṛśena glānena sragmālā dhārayitavyetyāha | netraduḥkhetyādi | netraduḥkhena śiraḥśūlena
            pūtanāgraheṇa ca rujituṃ śīlaṃ yasya yateḥ sa tathoktaḥ | tasya śīrṣaṃ kusumamālayā
            veṣṭayet | na ca puṣpamālāyāḥ mekhalāṃ lambayet ||</p>
         
         <span class="note"><span class="bold">SŚ 67</span></span>
         
         <p>haritāletyādi | haritālādicūrṇena sugandhinā vā tailena varṇārthaṃ rūpaniṣpattyarthaṃ
            yatiḥ vadanādikaṃ gātraṃ na marṣayet ||</p>
         
         
         <p>kimarthaṃ punarbhagavatā nṛttādi pratiṣiddhamityāha | yaterapratirūpatvādityādi |
            yasmānnṛttagītavāditraviśokadarśanaṃ gandhamālyavilepanadhāraṇañca yaterapratirūparāgakaraṃ
            auddhatyakaraṃ janānāñca kopakāraṇamavadhyā[na]karaṃ tasmājjinairbuddhairbhagavadbhirgarhitaṃ
            ninditaṃ ||</p>
         
         
         <p>prasaṅgenānyadapi pratiṣedhayati | na darpaṇa ityādinā | ādarśe tailabhājane jalabhājane
            vā mukhaṃ na nirīkṣeta | kṛtagaṇḍāditvena śirovyathena śirovedhaduḥkhena gadena vyādhinā
            ca ya āturo glānaḥ taṃ muktvā anyena nirīkṣaṇīyaṃ | kiñca vibhūṣaṇāyetyādi | yatiḥ
            maṇḍanārthamātmano mukhaṃ tailena nābhyañjayedantaśaḥ pānīyenāpi | śirorogetyādi |
            śirasi rogo vyādhiḥ, āsyaṃ mukhañca sphuṭitaṃ yasya yateḥ sa tathoktaḥ | tasmādṛte
            anyeneti yāvat | na kuṅkumetyādi | yatiścandanakuṅkumādicūrṇena vadanaṃ mukhaṃ na
            maṇḍayet | piṭakasya tu śamanārthaṃ tilakalāpaprabhṛtibhiḥ lepa iṣṭo 'bhipreta iti
            yāvat | yastu yatiḥ śaithilikatvādinā yathoktaṃ vidhiṃ na saṃpādayati, tasya duṣkṛtaṃ
            bhavati ||</p>
         
         
         <p>sphuṭārthāyāṃ śrīghanācārasaṃgrahaṭīkāyāṃ gandhamālyavilepanaviratiśikṣāpadaṃ nāmāṣṭamaṃ
            ||</p>
         
         <span class="note"><span class="bold">SŚ 68</span></span>
         
         <p>vikālabhojanapratiṣedhakāraṇaṃ pradarśayannāha | rātrerityādi | rātreranyatra divase
            bhagavānaśanakṛtyaṃ kurvannalpābādhatāṃ samyagajānātsma, bhikṣava iti śrāvakān prati
            babhāṣe | kimiti | tathaiva vaḥ kāryamiti | yasmānmama rātreranyatra bhuñjānasyālparogatā
            babhūva, tasmād yuṣmābhirapi divase bhoktavyaṃ na rātrāviti | anena ślokena vikālabhojanaviratiśikṣāpadaprajñapteḥ
            kāraṇamākhyātaṃ | bhūyo 'pi tatkāraṇaṃ pratipādanāyāha | viṇmūtretyādi | rātrau piṇḍapātamaṭatāṃ
            aśucigarte mūtragarte ca pāto bhavati | aśvacoreṇa gocoreṇāhinā sarpeṇa ca samāgamo
            bhavati | evamapi sati ete yataya udarasya kukṣeḥ pūraṇārthaṃ rātrau naḥ asmākaṃ gṛhe
            piṇḍapātamaṭantīti jano 'vadhyātavān | janairavadhyāte 'pi te yatayaḥ divāpratyūṣasi
            sāyahnakāle ca piṇḍapātamaṭitumārabdhāḥ | tatrāpi janairavadhyātamiti darśayitumāha
            | sāyaṃ prātaścetyādi ślokaḥ | ete bhikṣavaḥ sāyahnakāle prātaḥ prabhāte ca sabhācatvaraśṛṅgāṭakeṣu
            mandireṣu gṛheṣu ca aṭanti bhramanti bhuñjate cāsatkṛtyaṃ ca kurvantīti janairavadhyātaṃ
            | atastasmātkāraṇātkimityāha | sugataḥ prāhetyādi | praśastamapunarāvṛttyā niḥśeṣaṃ
            vā gata iti sugataḥ, yathākramaṃ surūpavatsunaṣṭakṣukhat supūrṇaghaṭavacca | sa prāha,
            bratīti sma | kimiti | yatiḥ kāle bhuñjīta | kīdṛśe kāla ityāha | uditādityetyādi
            | keśamātreṇāpyanatīto 'saṃkrānto madhyāhno yenoditenādityena sa evamucyate, tasmin
            |</p>
         
         <span class="note"><span class="bold">SŚ 69</span></span>
         
         <p>kīdṛśaṃ punastūditādityakāle bhoktavyamityāha | sakturodanetyādi | pañcabhojanāni
            kālikānisaktubhaktakulmāṣamatsyamāṃsākhyāni | kadācidetāni pañcabhojanāni saptāhikādisammiśrāṇyapi
            bhavantītyāha | yāvajjīviketyādi | yāvajjīvikena pippalyādinā tailādinā pānakaiśca
            yatparivarjitaṃ tatkālikaṃ | kiṃ punaretadeva pañcavidhaṃ bhojanaṃ kālikamutānyadapi?
            anyadapītyāha | yatkiñcidadyate dantairiti | anena kharaviśadaṃ vastvabhidhīyate |
            galake vā praveśyata ityanena nāsikayāpi yatpīyate tadapi galakenevābhyavahriyata
            iti, tasyāpi pratiṣedhaḥ kṛto bhavati | anyathā hi vikāle kṣīrapānamadoṣāya syāt |
            kukṣiviṣṭaśabdenobhayapadābhihitaṃ vastvabhidhīyate | kukṣerupastambhakaṃ paripūrakaṃ
            karotīti kukṣiviṣṭabhaṃkṛt yade[ta]tsarvaṃ tatkāle ādyādityodite, madhyāhnādarvāgyatirbhakṣayedityarthaḥ
            ||</p>
         
         
         <p>vikāle tu yadbhoktuṃ labhyate, taddarśayannāha | saktvādyāmiṣanirmuktamityādi | saktukulmāṣādibhirāmiṣaiḥ
            parityaktaṃ | kīdṛśaṃ? nīrajaṃrajorahitaṃ kardamādikaṃ | deve varṣati yā śilā patati,
            tadvarṣopalakaṃ aśnīyāt, bhakṣayet | pātumicchā pipāsā pānābhilāṣaḥ, tenārtaḥ san
            himaṃ yatiḥ pibediti śeṣaḥ |</p>
         
         
         <p>kathaṃ punaḥ kalpikodakaṃ grāhyamityenaṃ vikalpya avasarīkartumāha | kalpyavārigrahamityādi
            | kalpikasya vāriṇo grahaṇaṃ kalpavārigrahaḥ, tasmin | kalpikodakagrahaṇa (<span class="bold">SŚ 70</span>) nimittamiti yāvat | yāvatā kālena dvau hastau prakṣālyamānau sarudhirau bhavataḥ,
            tāvantaṃ kālaṃ tau na prakṣālayitavyau | nāpyaṅgulī prakṣāla[ne] kalpikodakaṃ grāhyaṃ
            | māyetyādi | māyayā śāṭhyena | yukto yatistayoḥ prakṣālanaṃ na kuryāt yadi prakṛtyaiva
            snigdhatvagbhikṣubhavati, tasya snigdhatvaco yateḥ yau hastau tau saśabdau bhavataḥ,
            tadā śuddhau vedyau ||</p>
         
         
         <p>kiṃ punarvikāle glānenāpi na bhoktavyamityāha | na dāsyathetyādi | kṣudbubhukṣā |
            tṛṣṇāśabdenāpi lokapratītorthaḥ pānābhilāṣa ucyate | tābhyāṃ pīḍito 'haṃ mariṣyāmi,
            yadi mahyaṃ vikāle bhoktuṃ na dāsyatha ityevaṃ yadi kaścidvirukto yatirbūyāt, tadā
            sa yatiḥ pūrṇe maṇḍakuṇḍe prakṣeptavyaḥ | āgalakādityavaśeṣaṃ | athaivamapyatināmayituṃ
            na śaknoti, tadā kiṃ kāryamityāha | aṣṭāsvadhautetyādi | aṣṭābhiḥ jale dhautaṃ prakṣālitaṃ
            yaddhānyaṃ kalpikena ca vastreṇa baddhaṃ tadanāmiṣe pātre tāmrabhājane anyatra vā
            prasthāpanaṃ diśeddadyādityarthaḥ | yadi tu taddhānyaṃ sphuṭaṃ sphuṭitaṃ vā sat glānāya
            pātuṃ na kalpate ||</p>
         
         
         <p>prasaṅgenānyadapi pratiṣedhayati | lobhotthāpitetyādi | lobhenākuśalamūlena samutthāpitaṃ
            yatkāyavākkarma tena samupārjito yo vihāracīvarāhārastaṃ saviṣabhaktavadvarjayet |
            madyetyādi | madyavikrayaṇaṃ, śastravikrayaṇaṃ, viṣavikrayaṇaṃ, prāṇivikrayaṇaṃ, (<span class="bold">SŚ 71</span>) lākṣavikrayaṇaṃ ca vratī svayaṃ na kuryāt, na ca pareṇa kārayet, na ca tena madyādinā
            jīvikāṃ kalpayet | satkāretyādi | akṣāṇyucyante cakṣurādīndriyāṇi | teṣāṃ yaḥ saṃvaraḥ
            saṃyamaḥ lābhasatkārārthaṃ, sā kuhanā matā | vastrānnapānādikasya tu lābhasya prāptyartha
            yā cāṭuvāditā priyavāditā, sā lāpanā mateti | naiṣpeṣikatvamityādi | annapānādipratilaṃbhāya
            yatpareṣāṃ kutsanaṃ tad naiṣpeṣikatvamucyate | anyadīyasya tu pātrāderyadvarṇanaṃ
            guṇodbhāvanaṃ lābhārthaṃ mahayametat pātrādikaṃ dadyāditi tatraimittikatvamucyate
            | lābhena lipsetyādi | alpena lābhena yadvṛddhiparyeṣaṇaṃ lābhānāṃ sā lipsetyucyate
            labdhumicchā lipseti arthāt | ye kuhanalapananaiṣpeṣikādibhirniṣpannā lābhāḥ | tānetān
            mithyājīvān yatiḥ parivarjayet | kiṃ vadityāha | purīṣavadaśucivadityarthaḥ | krīḍetyādi
            | pareṣāmapahananaṃ paropaghātaḥ | krīḍākautūhalaṃ | kāyavāksamucchitaṃ sarvakālaṃ
            | viṭpradigdhamivoragaṃ, aśuciliptaṃ sarpaṃ yathā vratī parivarjayet | vipaṇītyādi
            | vipaṇiḥ vaṇikpathamucyate, yasya ghaṭṭa iti prākṛtajanapratītiḥ | tarantyasminniti
            taraḥ, kṣepaṇatīrthaṃ | gulmaṃ viṭapaḥ | evamādike channaprakaṭe bhūpradeśe kiṃ tiṣṭhettatra
            na cellaka iti vakṣyate | duṣṭapravrajitāyāḥ duḥśīlāpi sato pratijñāyāṃ āste | āha
            | pravrajite veśyārūpā jīvikāvā | guru (<span class="bold">SŚ 72</span>) kumārikā sthale vasatā avyūḍhā āste | etāḥ kiṃ? dyūtakāragṛhaṃ bandhanāgāraṃ anyacca
            yadvandhanasthānaṃ tat agocaro 'viṣaya ākhyātaḥ | tasmāttatra na tiṣṭhediti |</p>
         
         
         <p>sphuṭārthāyāṃ śrīghanācārasaṃgrahaṭīkāyāṃ vikālabhojanaviratiśikṣāpadaṃ nāma navamaṃ
            ||</p>
         
         <span class="note"><span class="bold">SŚ 73</span></span>
         
         <p>daśamaśikṣāpadamadhikṛtyāha | kāyetyādi | sakalena kāyena hastābhyāṃ pādābhyāṃ vastreṇa
            chatrādinā ca vratī rajataṃ rūpyaṃ, jātarūpaṃ suvarṇaṃ na spṛśet | kimivetyāha | jvalitāgnivata
            | prajvālitadahanavaditi | anena daśamaṃ śikṣāpadamabhihitaṃ ||</p>
         
         <span class="note"><span class="bold">SŚ 74</span></span>
         
         <p>idānīṃ prasaṅgainānyadapyācāraṃ saṃgṛhṇāti campūkalahetyādinā | tatra campū hāsyaṃ,
            kalahaḥ kāyakalaho vākkalahaśca | dantakāṣṭhādanaṃ dantakāṣṭhabhakṣaṇaṃ | śeṣaṃ sugamaṃ
            | campūkalahetyādi dvandvaḥ | campūkalahadantakāṣṭhādanāni kriyā yasya vṛddhāntikasya
            yateḥ sa tathoktaḥ | snānañca pānañcāśanañca stotraṃ ceti snānapānāśanastotrāṇi, tairvyagro
            'prāptāvasaro yaḥ sa evamucyate | snānādivyagraśca nagnaścaikavastraśceti punarvigrahaḥ
            | sa pūrvoktaśca kiṃ na vandyo yatinā yatiriti vakṣyate | mṛtkarmetyādi | mṛṇmayakarmaṇā
            yo vyāpṛto 'prāptāvasaraḥ yaśca tūrṇaṃ tvaritaṃ dvitribhūmikaṃ vihāramutkasati, āśu
            śīghraṃ ca yo vrajati, yaśca pātraṃ pacati, cīvarakarmaṇā vā vyagraḥ, sa vṛddhāntiko
            yatiḥ dvitribhūmikaṃ vihāramuttiṣṭhan yāvat pātraṃ vā pacan kiṃ na vandyo yatinā yatiriti
            vakṣyate | cūrṇetyādi | cūrṇakriyāyāṃ cailakriyāyāṃ vastrapātrādiśodhane ca yaḥ āsaktaḥ,
            akṣiṇī yaścākte dhūmaṃ vā pibati, pustakaṃ vā likhati, vācayati, so 'pi na vandyaḥ
            | viṭprastrāvetyādi | yaḥ śrāmaṇero varcakuṭi prastrāvakuṭiṃ vā gacchati, parasmai
            vā uddiśati, tamasi andhakāre vā tiṣṭhati, antarvāsaṃ vā vāsayati, uttarāsaṃgaṃ vā
            prāvṛṇoti, sa vṛddhāntiko yatiḥ varcakuṭiṃ gacchan yāvaduttarāsaṃgaṃ prāvṛṇvan na
            vandya ityanena yādṛśyāmavasthāyāmavasthito vṛddhāntiko yatirnavakena na vanditavyaḥ,
            sā avasthābhihitā ||</p>
         
         <span class="note"><span class="bold">SŚ 75</span></span>
         
         <p>idānīṃ tu yādṛgvidhāvasthāvasthitena navakena yatinā na vaditavyaṃ, tathā darśayitumāha
            | avaguṇṭhitetyādi | avaguṇṭhitaṃ pidhitaṃ śīrṣaṃ śiro yasya yateḥ tena samantaprāvṛtena
            vā yatinā kiṃ vandya iti vakṣyate | saha upanahā vartete pādau yasya yateḥ sa sopānatkaḥ,
            tena upānahārūḍhenetyarthaḥ | jānu ca jānu ca jānunī, tayorjānunoryā jaṃghā tasyāṃ
            jaṃghāyāṃ muṇḍe[na] sphoṭaṃ na dadyāt | kimivetyāha | avinā yathā | avirmeṣaḥ | yathā
            avinā meṇḍakena dvayorjānunorjaṃghāyāṃ hanyate, tadvadyatirapi vṛddhāntikasya yaterjaṃghāyāṃ
            na vandeteti yāvat | bhadantadharmāvalokitamitrastvāha | sopānatkena na vanditavya
            | kimivetyāha | ravinā yathā | ravirādityaḥ | yathāsau ravirupānahārūḍhastadvadupānahārūḍhena
            yatinā na vandanīyamityakārapraśleṣenāvabodhayan vakti | kimetadbhadantamatameṣṭavyaṃ?
            neṣṭavyaṃ | kiṃ tarhi anveṣṭavyaṃ vinaye meḍhakasyaiva dṛṣṭāntadānāt |</p>
         
         
         <p>vidhiṃ darśayannāha | samavasthetyādi | samavasthopaviṣṭasya yateḥ pādayugalaṃ karkaṭagrāhaṃ
            gṛhītvā śirasā vanditavyaṃ | yadā samavasthāniṣaṇṇo yatiḥ pādarogeṇa glānaḥ syāttadā
            vināpi karkaṭagrāhikayā vandyamānasya na doṣaḥ | yadi kaścidāgatyāgantukaḥ samavasthāniṣaṇṇama[bhivādayati],
            tadānena vaktavyamāyuṣman, (<span class="bold">SŚ 76</span>) kati varṣosi, katamaste nikāyaḥ, kati ca tasya nikāyasya bhedāḥ, katamā te sāmayiketyādi
            | so 'pi yadi āryamahāsāṃghiko bhavati, tadānena vācyamāryamahāsāṃghiko 'smi | tasya
            cedbhedāḥ</p>
         
         
         <p>
            vādinaścārthasiddhārthāḥ śailadvayanivāsinaḥ |<br />
            bhādrāyanā haimavatāḥ ṣaḍbhedā mūlasāṃghikāḥ ||
            </p>
         
         
         <p>
            dairghī haimantakī graiṣmī vārṣikī ca tathottarā |<br />
            śrāmaṇereṇa vijñeyāḥ pañcaitāḥ sāmavāyikāḥ ||
            </p>
         
         
         <p>ityevamanyadapi vivarjayitavyaṃ | tatra yo navakastena vanditavyaṃ, vṛddhena cārogyamastviti
            vācyaṃ |</p>
         
         
         <p>athārogyamiti ko 'rthaḥ? yathā vātapittaśleṣmādayaḥ kupitāḥ santo bādhanārthena rogā
            ityucyante, tadvat rāgādayo 'pi kleśā rujanārthena rogaśabdavācyāḥ | na rogaḥ arogastadbhāva
            ārogyaṃ | kleśaprahāṇaṃ tava bhavatu | tathā cāha-</p>
         
         
         <p>
            rāgādayo hyatitarāṃ rujayanti yasmādvātādayaśca kupitāḥ sakalaṃ janaughaṃ |<br />
            tacchāntivāñchina parāḥ praṇateṣu tasmādārogyamastviti vaco nigadanti buddhāḥ ||
            </p>
         
         <span class="note"><span class="bold">SŚ 77</span></span>
         
         <p>anya āha-</p>
         
         
         <p>
            yattu jarāmaraṇaśokabhayairvimuktaṃ, yadvarjitaṃ śaśihutāśanabhānutoyaiḥ |<br />
            yacchāśvataṃ padamanuttaramacyutañca, ........ ||
            </p>
         
         
         <p>sa[ka]lairbhikṣubhiḥ śikṣākāmaiḥ vikālabhojanādikaṃ kṛtaṃ kasmādvayaṃ na kurma iti
            | āvāsakalpaḥ- amuṣmin vihāre bhikṣavo 'nyonyaṃ kāyasaṃsargaṃ kurvanti kasmādvayamapi
            na kurma iti | deśakalpaḥ- amuṣmin deśe vārddhuṣikabhikṣavaḥ kasmādvayamapi vṛddhi
            na prayacchāmaḥ | sthavirakalpaḥ- amukasthaviraścāpi sandhikāle bhuṅkte, kiṃ vayaṃ
            na bhuñjāmaha iti ||</p>
         
         
         <p>bhikṣuvinayātsamuddhṛtamācārāntaraṃ na tu svamanīṣikayānyatkṛtamiti darśayitumāha
            | vinaya iti | vinayante 'nena kleśā iti vinayaḥ | samadhigataprātimokṣasaṃvareṇa
            bhikṣuvinayasaṃkṣepāduddhṛtaḥ | anyattu śeṣaṃ yadbhikṣuvinaye vyāsato nirdiṣṭaṃ |
            aśanavasanādau yathā pratipattavyaṃ tadupādhyāyācāryavṛddhatarebhyaḥ sakāśādyatinā
            śrotavyaṃ, tena sagauravena ca bhāvyaṃ |</p>
         
         
         <p>śatadvayenetyādi | etadantaroktaṃ śrīghanācārasaṃgrahaṃ saṃhatya yatsukṛtaṃ kuśalakṛtaṃ
            tena sukṛtena karmaṇā jano lokaḥ asaṃskṛtaṃ nirvāṇaṃ prāpnotu labhatāmityanena ślokena
            pariṇāmayati ||</p>
         
         <span class="note"><span class="bold">SŚ 78</span></span>
         
         <p>
            iti jayarakṣite(na) nibadhya ṭīkāṃ, sakalajanāgamamalimlucopahartrī |<br />
            śubhamativipulaṃ mayā yadāptaṃ bhavatu jano 'khilastu tena buddhaḥ ||
            </p>
         
         
         <p>
            suśrīghanācārasusaṃgrahasya kṛtvā hi ṭīkāṃ yadavāpi puṇyaṃ |<br />
            jano 'khilastena śubhena tūrṇaṃ jino 'stu vikhyātaguṇodayaśrīḥ ||
            </p>
         
         </div>
   </body>
</html>