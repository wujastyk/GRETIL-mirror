<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Tantrākhyāyika </title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Tantrākhyāyika 2<BR>
<BR>
Copyright (C) Peter Schreiner<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>

[II,1 Hiranyas Erlebnisse]<BR>
<BR>
asti dākṣiṇātye janapade mihilāropyaṃ nāma nagaram |<BR>
tasya nātidūre parivrājakāvasathaḥ |<BR>
tatra parivrāḍ jūṭakarṇo nāma prativasati sma |<BR>
sa bhikṣāvelāyāṃ tasmān nagarāt tīrthabhūta iti<BR>
brāhmaṇagṛhebhyas sakhaṇḍaguḍadāḍimagarbhāṇāṃ<BR>
snigdhadravapeśalānām annaviśeṣāṇāṃ bhikṣābhājanaṃ<BR>
paripūrṇaṃ kṛtvā tam āvasatham avagamya yathāvidhi vratakālaṃ<BR>
kṛtvā tatra śeṣam āpotake suguptaṃ kṛtvā nāgadantake sthāpayati |<BR>
ahaṃ saparijanas tena varte |<BR>
evaṃ bhakṣyamāṇe tasmin suprayatnasthāpite 'pi nirviṇṇas sthānāt<BR>
sthānam uccair matprati bhayāt saṅkramayati |<BR>
tad apy aham anāyāsena prāpnomi bhakṣayāmi ca |<BR>
athaivaṃ gacchati kāle kadācit tasya parivrāḍ bṛhatsphig nāma<BR>
prāhuṇaka āgataḥ |<BR>
sa jūṭakarṇas tasya svāgatādyupacāraṃ kṛtvā<BR>
kṛtayathocitavratakālas tasminn āpotake śeṣaṃ suguptaṃ<BR>
kṛtvā khaṭvāsīnaś śayanagataṃ bṛhatsphijam apṛcchat |<BR>
bhavān itomayā viyuktaḥ |<BR>
tata ārabhya keṣu deśāntareṣu tapovaneṣu vā paribhrānta iti |<BR>
asāv akathayat |<BR>
atha kadācid ahaṃ mahākārttikyāṃ mahātīrthavare puṣkare<BR>
snānaṃ kṛtvā mahato janasamūhadoṣād bhavatā viyuktaḥ |<BR>
tato 'haṃ gaṅgādvāraprayāgavārāṇasy-ādiṣv<BR>
anukūlapratikūlaṃ jāhnavīm anu paryaṭan ! kiṃ bahunā ! kṛtsnaṃ<BR>
mahīmaṇḍalaṃ samudraparyantam avalokitavān |<BR>
ardhākhyāte ca tasmiñ jūṭakarṇaḥ parivrāḍ nāgadantopaśliṣṭo<BR>
muhurmuhur jarjaram avādayat |<BR>
kathyamānavighne ca kriyamāṇe kupitobṛhatsphig āha |<BR>
aham ādṛto bhūtvā bhavataḥ kathayāmi ! bhavatas tu kimartham<BR>
anādaraḥ |<BR>
tathā ca |<BR>
<BR>
[ vimānanā duścaritānukīrtanaṃ <BR>
kathāprasaṅgo vacanād avismayaḥ |<BR>
na dṛṣṭidānaṃ kṛtapūrvanāśanaṃ<BR>
viraktabhāvasya narasya lakṣaṇam || 44 || ]<BR>
<BR>
so 'bravīt |<BR>
bhadra ! na manyuḥ karaṇīyaḥ |<BR>
paśya ! ayaṃ me mūṣako mahato 'pakārān karoti !<BR>
bhikṣābhājanapradhvaṃsān na cāham enaṃ śaknomi nivārayitum |<BR>
so 'bravīt |<BR>
kim eṣa ekako 'tra mūṣakaḥ ! utānye 'pi mūṣakāḥ |<BR>
so 'bravīt |<BR>
kim anyair mūṣakaiḥ |<BR>
ayaṃ māṃ duṣṭo yogīvājasraṃ chalayati |<BR>
tac chrutvāsāv āha |<BR>
jūṭakarṇa ! na mūṣakamātrasyedṛśī śaktir bhavati ! kiṃ tarhi<BR>
kāraṇenātra bhavitavyam |<BR>
uktaṃ ca |<BR>
<BR>
[ nākasmāc chāṇḍilī mātā vikrīṇāti tilais tilān |<BR>
luñcitāṃl luñcitair ava kāryam atra bhaviṣyati || 45 || ]<BR>
<BR>
jūṭakarṇa āha |<BR>
kathaṃ caitat |<BR>
so 'bravīt |<BR>
<BR>
[II,2 Enthülsten Sesam für enthülsten]<BR>
<BR>
asti ! ahaṃ kadācid abhyarṇāsu varṣāsu kasmiṃścid adhiṣṭhāne<BR>
sthitigrahaṇanimittaṃ kañcid brāhmaṇam āvāsaṃ prārthitavān |<BR>
varṣāsv atītāsu punar vihārārthaṃ praharaśeṣāyāṃ śarvaryāṃ<BR>
pratibuddho 'cintayam |<BR>
katamena digbhāgenāvagantavyam |<BR>
atha yugapad asāv api brāhmaṇas tasyāṃ velāyāṃ pratibuddho<BR>
jālakāntaritāṃ bhāryām apṛcchat |<BR>
brāhmaṇi ! śrūyatām |<BR>
śvaḥ parvakālo bhavitā |<BR>
tatra tvayā yathāśakti brāhmaṇabhojanaṃ kartavyam iti |<BR>
asāv āha bahuparuṣākṣarayā girā |<BR>
kutas te brāhmaṇabhojanasya śaktir atyantadaridrasyeti |<BR>
evam ukto 'sau kūpe prakṣipta iva na vacaḥ kiñcid avocat |<BR>
punar api cirād abravīt |<BR>
brāhmaṇi !<BR>
<BR>
[ kartavyas sañcayo nityaṃ na tu kāryo 'tisañcayaḥ |<BR>
atisañcayaśīlo 'yaṃ dhanuṣā jambuko hataḥ || 46 || ]<BR>
<BR>
asāv abravīt |<BR>
kathaṃ caitat |<BR>
brāhmaṇo 'bravīt |<BR>
<BR>
[II,3 Der allzugierige Schakal]<BR>
<BR>
asti kasmiṃścid adhiṣṭhāne māṃsavṛttir vyādhaḥ | <BR>
sa pratyuṣasy utthāya kiñcid vanam anupraviśya śīghram eva mṛgaṃ<BR>
viddhvā kṛtamāṃsasañcayaḥ pratyāgacchan mahati tīrthāvatāre<BR>
avataran mahiṣaśāvatulyam uddhṛtaviṣāṇaṃ<BR>
kardamapiṇḍāvaliptagātraṃ sūkaram apaśyat | <BR>
taṃ dṛṣṭvāśubhanimittapracoditobhayam āgataḥ | <BR>
pratinivṛtya ca pratibaddhagatis sūkareṇa māṃsaṃ saṅkocitakaṃ<BR>
bhūmau prakṣipya dhanus sa śaraṃ ca kṛtvedam uvāca |<BR>
<BR>
[ na me dhanur nāpi ca bāṇasandhanaṃ<BR>
kim eṣa śaṅkāṃ samupaiti sūkaraḥ |<BR>
prasahya paśyāmy aham asya niścayaṃ<BR>
yamena nūnaṃ prahitomamāntikam || 47 || ]<BR>
<BR>
ity uktvā tasmai viṣadigdham iṣuṃ prāhiṇoj jatrusthāne viddhvā<BR>
parapārśvagataṃ ca kṛtavān | <BR>
sūkareṇāpi prahāramūrcchitenottamaṃ javam<BR>
āsthāyāvaskarapradeśe tathābhyāhataḥ ! yena gatāsus<BR>
tridhāgataśarīro nipatitaḥ | <BR>
atha tasmin mahati viṣame vṛtte mṛgalubdhakasūkaraprastare<BR>
kṣutkṣāmakukṣir dardurako nāma gomayur āhārārthī tam uddeśam<BR>
āgato 'paśyan mṛgasūkaralubdhakān | <BR>
tāṃś ca dṛṣṭvā paraṃ paritoṣam upāgataḥ | <BR>
 āha ca | <BR>
<BR>
[ nānnapānāni satatam utpadyante hi dehinām |<BR>
labdhvā prabhūtam annādyaṃ kramaśas tūpayojayet || 48 || ]<BR>
<BR>
iti |<BR>
evam uktvā dhanuḥpratibandhaṃ bhakṣayitum ārabdhaḥ | <BR>
kathamapi daivāc chinne pratibandhe vakṣaḥpradeśe bhinnaḥ pañcatvam<BR>
upagata iti |<BR>
<BR>
[2,2]<BR>
<BR>
ato 'haṃ bravīmi |<BR>
kartavyas sañcayo nityam iti |<BR>
tat ! brāhmaṇi ! spāṣṭyāj jīvyate |<BR>
tac ca śrutvā brāhmaṇy- āha |<BR>
asti me tilastokaṃ taṇḍulastokaṃ ca |<BR>
sa tvaṃ pratyuṣasy utthāya samitkuśādyānayanārthaṃ vanaṃ<BR>
gaccha |<BR>
aham api sahānena śiṣyeṇa kāmandakinā brāhmaṇatrayasya<BR>
sādhayiṣyāmi kṛsaram iti |<BR>
tathā cānuṣṭhite tilaprasthaṃ kāmandakinādhiṣṭhitaṃ<BR>
luñcayetyāstāpitam |<BR>
tathā cātivyagratvāt te tilāḥ kathamapi daivāc chunā viṭvālitāḥ ! tayā<BR>
cābhyantarasthayā dṛṣṭāḥ |<BR>
tato 'sāv abravīt |<BR>
kāmandake ! na śobhanam āpatitam |<BR>
vighnam utpannaṃ brāhmaṇatarpaṇasya |<BR>
tathāpi gaccha ! imāṃs tilāṃl luñcitān api kṛṣṇatilaiḥ parāvartayitvā<BR>
śīghram āgaccha |<BR>
kṛṣṇakṛsaram eva kariṣyāmi |<BR>
tathā cānuṣṭhite yasmin veśmany ahaṃ bhikṣārtham upāgataḥ !<BR>
tasminn eva kāmandakir api tilavikrayārtham anupraviṣṭo 'kathayat |<BR>
gṛhyantām ime tilāḥ |<BR>
brāhmaṇyābhihitaḥ |<BR>
kathaṃ tilā dīyantae iti |<BR>
kāmandakir āha |<BR>
<BR>
[ śuklān kṛṣṇaiḥ prayacchāmi yadīṣṭaṃ gṛhyatām iti |<BR>
tatheme luñcitā bhadre luñcitān eva dehi me ||49 || ]<BR>
<BR>
tathā ca vṛtte bhartāsyās samāgataḥ |<BR>
tenābhihitam |<BR>
bhadre ! kim etad iti |<BR>
sā tam āha |<BR>
samārghās tilā mayā labdhāḥ ! śuklāḥ kṛṣṇaiḥ |<BR>
tato 'sau vihasyābravīt |<BR>
<BR>
[ nākasmāc chāṇḍilī mātā vikrīṇāti tilais tilān |<BR>
luñcitāṃl luñcitair eva hetur atra bhaviṣyati || 50 || ]<BR>
<BR>
iti |<BR>
evam ākhyāyābravīt parivrāṭ |<BR>
asti kiñcit khanitram iti |<BR>
jūṭakarṇa āha |<BR>
bāḍham ! asti |<BR>
upanīte ca tasmin kakṣyāṃ baddhvā sandaṣṭauṣṭhapuṭaḥ pṛṣṭavān |<BR>
kataras tasya sañcaraṇamārga iti |<BR>
ākhyāte ca tasmin khātakarma kartum ārabdhaḥ |<BR>
ahaṃ cādāv eva tayor ātmagatam ālāpaṃ śrutvāharam utsṛjya<BR>
kautukaparo 'vasthita āsam |<BR>
yadā tv asau durgānveṣaṇaṃ kartum ārabdhaḥ ! tadā mayā jñātam |<BR>
upalabdham anena durātmanā madīyavivaradvāram iti |<BR>
mayāpi kenāpi sādhunā pūrvasthāpitaṃ suvarṇam āptam āsīt |<BR>
tat prādhānyāc cāhaṃ śaktimantam ātmānaṃ manye |<BR>
asāv api duṣṭo vivarānusārāt tad upalabhya gṛhītvā ca dhanaṃ punar<BR>
āvasthaṃ prāpto jūṭakarṇam abravīt |<BR>
idaṃ tasya tad brahmahṛdayam ! yasyāsau sāmarthyād aśakyam api<BR>
sthānam utpatati |<BR>
adhārdhaṃ ca vibhajya sukhāsīnau sthitau |<BR>
taṃ cāham ātmano 'vasādaṃ prāpyācintayam |<BR>
kadācid ihasthasya me pradīpam ujjvālyāsaṃśayam āsādya māṃ<BR>
hanyuḥ |<BR>
iti tasmāt sthānād anyad durgasthānaṃ kṛtavān |<BR>
anye ca ! ye mamānucarāḥ ! tae āgatya mām abruvan |<BR>
bhadra hiraṇya ! tvatsamīpavartino vayam atyantakṣudhārtāḥ |<BR>
grāsamātram apy asmākaṃ nāsti |<BR>
astaṃ gate 'pi divase na kiñcid asmābhir āsāditam |<BR>
tad arhasy adyāpi tāvad asmān santarpayitum iti |<BR>
tathā nāmety uktvāham āvasathaṃ tais samaṃ gataḥ |<BR>
ekāntāvasthitaś ca tayor durātmanoḥ pūrvākhyāte śeṣam ālāpam<BR>
aśṛnavam |<BR>
atha jūṭakarṇas tathaivākhyāne vaṃśam cālayati sma |<BR>
tenābhihitaḥ |<BR>
kim adyāpi nirākṛte tasmin muhurmuhuś cālayasi vaṃśam |<BR>
sthīyatām |<BR>
alam iti<BR>
yato 'sāv āha |<BR>
bhadra ! eṣa mamāpakārī mūṣakaḥ punaḥ punar āyāti |<BR>
sa vihasyābravīt |<BR>
mā bhaiṣīḥ |<BR>
na kiñcid asty etat |<BR>
yataḥ |<BR>
<BR>
[ bhavaty arthena balavān arthād bhavati paṇḍitaḥ |<BR>
paśyemaṃ mūṣakaṃ pāpaṃ svajātisamatāṃ gatam || 51 || ]<BR>
<BR>
api ca |<BR>
yad asyotpatane śaktikāraṇam ! tad āvayor eva hastagatam |<BR>
ahaṃ tu tathaiva samarthitavān |<BR>
satyam āhāyam |<BR>
na mamādyāṅkulakasyāpy utpatane śaktir astīti |<BR>
śṛṇomi cānucarāṇāṃ parasparālāpam |<BR>
āgacchata ! gacchāmaḥ |<BR>
nāyam adya tṛṇasyāpi kubjīkaraṇe samarthaḥ |<BR>
evam uktvā pañcāśanmātrā gatāḥ ! punar api pañcaviṃśatiḥ ! daśa<BR>
pañca ceti ! athānye dvādaśāṣṭau |<BR>
athāvaśiṣṭau dvau |<BR>
tatrāpy eko 'bravīt |<BR>
ayam ātmano 'py udarabharaṇe na samarthaḥ ! kiṃ punar anyeṣām |<BR>
ity uktvā nirapekṣo 'sāv api prāyāt |<BR>
tato 'haṃ paricintyaitavad iti svam ālayaṃ gataḥ |<BR>
prabhātasamaye sarvae eva sapatnasakāśaṃ gatāḥ ! daridro 'sāv iti<BR>
vadantaḥ |<BR>
tathā pravṛttānām anucarāṇām eko 'pi na matsakāśam āgacchat |<BR>
paśyāmi ca ! māṃ dṛṣṭvā sammukhaṃ tae eva matsapatnais saha<BR>
parasparaṃ kilakilāyanto hastāsphālanair mamānucarās saṅkrīḍanti<BR>
sma |<BR>
cintitaṃ ca mayā ! yathā |<BR>
evam etat |<BR>
<BR>
[ yasyārthās tasya mitrāṇi yasyārthās tasya bāndhavāḥ |<BR>
yasyārthās sa pumāṃl loke yasyārthās sa ca paṇḍitaḥ || 52 || ]<BR>
<BR>
api ca |<BR>
[ arthena hi vihīnasya puruṣasyālpamedhasaḥ |<BR>
vicchidyante kriyās sarvā grīṣme kusaritoyathā || 53 ||<BR>
tyajanti mitrāṇi dhanair vihīnaṃ<BR>
putrāś ca dārāś ca suhṛjjanāś ca |<BR>
tam arthavantaṃ punar āśrayante |<BR>
artho hi loke puruṣasya bandhuḥ || 54 ||<BR>
daridrasya manuṣyasya prājñasya madhurasya ca |<BR>
kāle 'py uktaṃ vākyaṃ na kaścit pratipadyate || 55 ||<BR>
caṇḍālaś ca daridraś ca dvāv etau sadṛśau matau |<BR>
caṇḍālasya na gṛhṇanti daridro na prayacchati || 56 ||<BR>
arthena parihīṇaṃ tu naram aspṛśyatāṃ gatam |<BR>
tyajanti bāndhavās sarve mṛtaṃ sattvam ivāsavaḥ || 57 ||<BR>
arthena hīnaḥ puruṣas tyajyate mitrabāndhavaiḥ |<BR>
tyaktalokakriyādāraḥ parāsur iva niṣprabhaḥ || 58 ||<BR>
śūnyam aputrasya gṛhaṃ ciraśūnyaṃ yasya nāsti sanmitram |<BR>
mūrkhasya diśaś śūnyās sarvaṃ śūnyaṃ daridrasya || 59 ||<BR>
[ uttiṣṭha kṣaṇam ekam udvaha sakhe dāridryabhāraṃ guruṃ<BR>
kliṣṭo yāvad ahaṃ ciraṃ maraṇajaṃ seve tvadīyaṃ sukham |<BR>
ity ukto dhanavarjitena viduṣā gatvā śmaśāne śavo<BR>
dāridryān maraṇaṃ varaṃ  sukhakaraṃ jñātvā sa tūṣṇīṃ sthitaḥ<BR>
|| 60 || ]]<BR>
<BR>
kim aparaṃ bhoḥ |<BR>
na kaścid anyaḥ prativacanam api dadāti |<BR>
<BR>
[ tānīndriyāṇy avikalāni tad eva nāma<BR>
sā buddhir apratihatā vacanaṃ tad eva |<BR>
arthoṣmaṇā virahitaḥ puruṣas sa eva<BR>
śete hakāra iva saṅkucitākhilāṅgaḥ || 61 || ]<BR>
<BR>
tat prāyaśo loke svarūpam īdṛśam |<BR>
vinipatitam āryam api janaṃ dṛṣṭvā dhany- andho mūkaś ca bhavati<BR>
dhanamadāvalepāt |<BR>
tathā ca |<BR>
<BR>
[ vilocane cāvikale ca vīkṣate<BR>
sphuṭā ca vāg asti na cāpabhāṣaṇam |<BR>
aho nṛśaṃsair vibhavais tathā kṛtaṃ<BR>
yatheśvaro yācanayantratāṃ gataḥ || 62 || ]<BR>
<BR>
tan mādṛśānāṃ kiṃ nāma tad varaṃ syāt ! yasya syād īdṛśaḥ<BR>
phalavipākaḥ ! yat satataṃ dehīti vakti |<BR>
tat sarvathā dhanahīnasya mamādhunā neha śreyaḥ |<BR>
uktaṃ ca |<BR>
<BR>
[ vasen mānādhikaṃ sthānaṃ mānahīnaṃ na saṃvaset |<BR>
mānahīnaṃ surais sārdhaṃ vimānam api varjayet || 63 || ]<BR>
<BR>
evam uktvāpy ahaṃ punar apy evam acintayam |<BR>
kimarthitāṃ kasyacit karomi |<BR>
tad etat kaṣṭataram |<BR>
yatkāraṇam !<BR>
<BR>
[ kubjasya kīṭakhātasya dāvaniṣkuṣitatvacaḥ |<BR>
taror apy ūṣarasthasya varaṃ janma na cārthinaḥ || 64 ||<BR>
kaṇṭhe gadgadatā svedo mukhe vaivarṇyavepathū |<BR>
mriyamāṇasya cihnāni yāni tāny eva yācataḥ || 65 || ]<BR>
<BR>
tad arthitvam api jaghanyam |<BR>
<BR>
[ vairāgyāharaṇaṃ dhiyo 'paharaṇaṃ mithyāvikalpāspadaṃ<BR>
paryāyo maraṇasya dainyavasatiś śaṅkānidhānaṃ param |<BR>
mūrtaṃ lāghavam āspadaṃ ca vipadāṃ tejoharaṃ māninām<BR>
arthitvaṃ hi manasvināṃ na narakāt paśyāmi vastvantaram || 66 || ]<BR>
<BR>
api ca |<BR>
<BR>
[ nirdravyo hriyam eti hrīparigataḥ prabhraśyate tejaso<BR>
nistejāḥ paribhūyate paribhavān nirvedam āgacchati |<BR>
nirviṇṇaś śucam eti śokamanaso buddhiḥ paribhraśyati<BR>
nirdhīkaḥ kṣayam ety aho nidhanatā sarvāpadām āspadam || 67 || ]<BR>
<BR>
api ca |<BR>
<BR>
[ varam ahimukhe krodhāviṣṭhe karau viniveśitau<BR>
viṣam api varaṃ pītvā suptaṃ yamasya niveśane |<BR>
girivarataṭād ātmā mukto varaṃ śatadhā gato<BR>
na tu khalajanāvāptair arthaiḥ priyaṃ kṛtam ātmanaḥ  || 68 ||<BR>
varaṃ vibhavahīnena prāṇais santarpitoanalaḥ <BR>
nopacāraparibhraṣṭaḥ kṛpaṇo 'bhyarthitojanaḥ || 69 || ]<BR>
<BR>
athaivaṃ gate kenopāyena jīvitaṃ syāt |<BR>
kiṃ cauryeṇa |<BR>
tad api parasvādānaṃ kaṣṭataram |<BR>
yatkāraṇam !<BR>
<BR>
[ varaṃ yuktaṃ maunaṃ na ca vacanam uktaṃ yad anṛtaṃ<BR>
varaṃ mṛtyuś ślāghyo na ca parakalatrābhigamanam |<BR>
varaṃ prāṇatyāgo na ca piśunavakyeṣv abhiratir<BR>
varaṃ bhikṣārthitvaṃ na ca paradhanāsvādam asakṛt || 70 || ]<BR>
<BR>
tad arthitve 'pi hi puruṣasya dhruvo 'vamānaḥ |<BR>
katham |<BR>
<BR>
[ ākāraparivṛttis tu buddheḥ paribhavaḥ punaḥ |<BR>
āśāhānir ivārthitvaṃ parāsutvam ivāparam || 71 || ]<BR>
<BR>
atha kiṃ  parapiṇḍenātmānaṃ yāpayāmi |<BR>
kaṣṭaṃ bhoḥ |<BR>
tad api dvitīyaṃ mṛtyudvāram |<BR>
[ rogī cirapravāsī parānnabhojī parāvasathaśāyī |<BR>
yaj jīvati tan maraṇaṃ so 'sya viśrāmaḥ || 72 || ]<BR>
<BR>
api ca |<BR>
<BR>
[ jātaḥ kule mahati mānadhanāvaliptas<BR>
sammānanābhyudayakāla iva praharṣī |<BR>
tac cheṣapiṇḍam api nāma nṛpasya bhuṅkte<BR>
yas sārameya iva kaṣṭataraṃ kim anyat || 73 || ]<BR>
<BR>
[ āśāviplutacetaso 'bhilaṣitāl lābhād alābho varas<BR>
tasyālābhanirākṛtā hi tanutām āpadyate prārthanā |<BR>
iṣṭāvāptisamudbhavas tu sutarāṃ harṣaḥ pramāthī dhṛtes<BR>
setor bhaṅga ivāmbhasāṃ vivaśatāṃ vegena vistāryate || 74 || ]<BR>
<BR>
api ca |<BR>
<BR>
[ tiryakpātitacakṣuṣāṃ smayavatām ucchaiḥ kṛtaikabhruvām<BR>
āḍhyānām avalepatuṅgaśirasāṃ śrutvā giro dāruṇāḥ |<BR>
kiṃ sadyas sphuṭanaṃ prayuktam urasas sevākṛtām arthinām<BR>
antas tad yadi varjasāradṛḍhayā nālipyate tṛṣṇayā || 75 ||<BR>
dīnā dīnamukhair yadi svaśiśukair ākṛṣṭacīrāmbarā<BR>
krośadbhiḥ kṣudhitair nirannapiṭhirā dṛśyate no gehinī |<BR>
yācñabhaṅgabhayena gadgadagalaproccāritārdhākṣaraṃ <BR>
ko dehīti vadet svadagdhajaṭharasyārthe manasvī pumān || 76 || ]<BR>
<BR>
tan nissvateyam  anekaprakāraṃ maraṇam |<BR>
atha cet tad eva dhanam ātmīkaromi |<BR>
mayā tu tayor durātmanor upadhānīkṛtā dṛṣṭapūrvās te dīnārās<BR>
sthagitāḥ |<BR>
evaṃ  ca sampradhārya gato 'haṃ tam uddeśam |<BR>
atha tāv anyamanaskau matvā sañjighṛkṣur aham upaśliṣṭaḥ |<BR>
dṣṭvā ca māṃ  bṛhatsphig laguḍenātāḍayat |<BR>
aham api mumūrṣuḥ kathamapi nivṛttaḥ |<BR>
punar api cirād baddhāśas samāśvasya dīnārāntikam upaśliṣṭas<BR>
tena nirdayenaivaṃ śirasy abhihataḥ ! yenādyāpi svapnagatānām api<BR>
tādṛśānām udvije |<BR>
paśya cemaṃ tatkālakṛtaṃ śirasi me vraṇam |<BR>
sādhu cedam ucyate |<BR>
<BR>
[ sarvaprāṇavināśasaṃśayakarīṃ prāpyāpadaṃ dustarāṃ <BR>
pratyāsannabhayo na vetti vidhuraṃ  svaṃ jīvitaṃ kāṅkṣati |<BR>
uttīrṇas tu tato dhanārtham aparāṃ bhūyo viśaty āpadaṃ<BR>
prāṇānāṃ ca dhanasya sādhanadhiyām anyonyahetuḥ paṇaḥ || 77 || ]<BR>
so 'haṃ  bahu vicintyāstāṃ  dhanam etan mameti nivṛttas<BR>
tṛṣṇātaḥ |<BR>
suṣṭu cedam ucyate |<BR>
<BR>
[ jñānaṃ cakṣur nedaṃ śīlaṃ kulaputratā na kulajanma |<BR>
santoṣaś ca samṛddhiḥ pāṇḍityam avāryavinivṛttiḥ || 78 ||<BR>
sarvās sampattayas tasya santuṣṭaṃ yasya mānasam |<BR>
upānadgūḍhapādasya sarvā carmāvṛtaiva bhūḥ || 79 ||<BR>
na yojanaśataṃ  dūraṃ  vāhyamānasya tṛṣṇayā |<BR>
sant.uṣṭasya karaprāpte 'py arthe bhavati nādaraḥ || 80 ||<BR>
sarpāḥ pibanti pavanaṃ na ca durbalās te<BR>
parṇais tṛṇair vanagajā balino bhavanti |<BR>
mūlaiḥ phalair munivarāḥ kṣapayanti kālaṃ<BR>
santoṣa eva mahatāṃ paramā vibhūtiḥ || 81 || ]<BR>
<BR>
tat sarvathāsādhye 'rthe pariccheda eva śreyān |<BR>
<BR>
[ dāridryasya parā mūrtir yācñā na draviṇālpatā |<BR>
jaradgavadhanaś śambhus tathāpi parameśvaraḥ || 82 || ]<BR>
<BR>
tathā ca |<BR>
<BR>
[ ko dharmo bhūtadayā kiṃ saukhyam arogatā jantoḥ |<BR>
kas snehas sadbhāvaḥ kiṃ pāṇḍityaṃ paricchedaḥ || 83 ||<BR>
santi śākāny araṇyeṣu nadyaś ca vimalodakāḥ |<BR>
candras sāmānyadīpo 'yaṃ vibhavaiḥ kiṃ prayojanam || 84 || ]<BR>
<BR>
iti |<BR>
evam avadhāryāhaṃ svabhavanam āgato 'paśyaṃ citragrīvaṃ<BR>
pāśabaddham |<BR>
iti ca taṃ mokṣayitvānena laghupatanakenāhaṃ bhavadantikaṃ<BR>
prāpitaḥ |<BR>
<BR>
[II,4 Der arme Somilaka]<BR>
<BR>
asti ! kasmiṃścid adhiṣṭhāne somilako nāma kaulikaḥ prativasati sma |<BR>
sa yad upārjayati ! tat tasya divasavyayād ṛte 'dhikatāṃ nopayāti |<BR>
jātanivedaś cāsau deśāntaram agamat |<BR>
tatra mahatā kleśena varṣatrayābhyantare dīnāraśatam arjitam !<BR>
svadeśaṃ ca prāyāt |<BR>
ardhapathe sandhyāsamaye prāpte nyagrodhapādam araṇyamadhye<BR>
samāsāditavān ! acintayac ca |<BR>
kva sāmprataṃ gamiṣyāmi viprakṛṣṭataraṃ grāmasyeti |<BR>
tad asminn eva nyagrodhapādapae ārūḍho yāminīṃ yāpayāmi |<BR>
ity avadhārya tathā kṛtavān |<BR>
ardharātre ca katañcit svapnae iva paśyati sma dvau puruṣau<BR>
mahāpramāṇau divyākṛtī krodhasaṃraktanayanau tasyābhyāśam<BR>
āyātau |<BR>
tayor ekenābhihitam |<BR>
bho vaṅkālaka ! evaṃ bhavān |<BR>
bahuśas tvaṃ mayā nivāritapūrvaḥ ! yathāsya somilakasya<BR>
pānabhojanād ṛte 'paraṃ na kiñcid dātavyam |<BR>
asyādya dīnāraśataṃ vartate |<BR>
śīghram apaharasveti |<BR>
athāsāv āha |<BR>
yathājñāpayasi ! deva |<BR>
evaṃ karomi |<BR>
ity ākarṇya pratibuddho 'sau yāvat ! dīnāraśataṃ  nāpaśyat !<BR>
viṣaṇṇahṛdayaś cācintayat |<BR>
kaṣṭaṃ  bhoḥ |<BR>
kim etat |<BR>
katham iha kenāpi bhūtena vañcitaḥ |<BR>
tat kim adhunā gṛhaṃ gatvā kariṣye |<BR>
itaḥ pratinivṛtya punar vittam āsādya yāvad gacchāmi |<BR>
evaṃ cintayan prabhātāyāṃ rātryāṃ bhūyo 'pi nagaram āsādya<BR>
vittopārjanāya cittam āsthāya katipayakālena pañcāśad dīnārān<BR>
upārjya punas svadeśagamanāya tenaiva mārgeṇa pravartitaḥ |<BR>
daivacoditassan nādhikaṃ labhate ! nānyamārgagamanaṃ vā |<BR>
tatraiva nīyate ! yāvad astaṃ gacchati bhānau tam eva nyagrodham<BR>
āsāditavān ! acintayac ca |<BR>
kaṣṭhaṃ bhoḥ | <BR>
kim idam ārabdhaṃ daivahatakena |<BR>
punas sa eva nyagrodharūpī rākṣasa āpatita iti |<BR>
evaṃ cintayan svapnāyamānaḥ paśyati sma dvāvetau puruṣau |<BR>
tayor eko 'bravīt |<BR>
bho vaṅkāla ! somilakasya pañcāśad dīnārā vartante |<BR>
tan na yuktam |<BR>
tato 'sāv āha |<BR>
hṛtān avadhārayasveti |<BR>
somilakas tu pratibuddho nādrākṣīd dhṛtān iti |<BR>
atha jātanirvedo 'bravīt | <BR>
kiṃ mama j-vitena prayojanam |<BR>
ko 'yaṃ vṛttāntaḥ ! kena vā kāraṇena mama kleśārjitavittam<BR>
apaharatīti na vijānāmi |<BR>
atha prāṇāṃs tyakṣyāmīti |<BR>
evaṃ cintayan nirāhāras tatra eva tasthau ! yāvat katipayair evāhobhir<BR>
divyākāraṃ puruṣaṃ dṛṣṭavān |<BR>
tenoktaḥ |<BR>
bhos somilaka ! dhanado 'smi |<BR>
nābhāvyaṃ kasmaicit prayacchāmi dhanam |<BR>
tathā ca |<BR>
<BR>
[ yad abhāvi na tad bhāvi bhāvi yat tad ananyathā |<BR>
iti cintāviṣaghno 'yam agadaḥ kiṃ na pīyate || 113 ||<BR>
śayāna ākasmikam aśnute phalaṃ<BR>
kṛtaprayatno 'py aparo 'vasīdati |<BR>
asaṃyamān nṛtyati kevalaṃ jano<BR>
vidhis tu yatrecchati tatra sampadaḥ || 114 ||<BR>
naivākṛtiḥ phalati naiva guṇā na śauryaṃ<BR>
vidyā na caiva na ca yatnakṛto viśeṣaḥ |<BR>
bhāgyāni karmaphalasañcayasañcitāni<BR>
kāle phalanti puruṣasya yathaiva vṛkṣāḥ || 115 ||<BR>
kruddho 'pi kaḥ kasya karoti duḥkhaṃ<BR>
sukhaṃ ca kaḥ kasya karoti hṛṣṭaḥ |<BR>
svakarmagranthigrathitohi lokaḥ<BR>
kartā karotīti vṛthābhimānaḥ || 116 ||<BR>
buddhimanto mahotsāhāḥ prājñāś śūrāḥ kulodgatāḥ |<BR>
pāṇipādair upetāś ca pareṣāṃ bhṛtyatāṃ gatāḥ || 117 || ]<BR>
<BR>
kim atra paridevitena ! somilaka |<BR>
pānabhojanād ṛte tava vittopārjanaṃ na kiñcid asti |<BR>
<BR>
[ vahanti śivikām anye santy anye śivikāṃ gatāḥ |<BR>
akāraṇaṃ hi vaktṛtvaṃ vyutthānaṃ kevalaṃ jarā || 118 ||<BR>
na mantrabalavīryeṇa prajñayā pauruṣeṇa vā |<BR>
avaśyaṃ labhate jantur atra kā paridevanā || 119 ||<BR>
labdhavyāny eva labhate gantavyāny eva gacchati |<BR>
prāptavyāny eva cāpnoti duḥkhāni ca sukhāni ca || 120 ||<BR>
aprārthitāni duḥkhāni yathaivāyānti dehinām |<BR>
sukhāny api tathā manye daivam atrātiricyate || 121 ||<BR>
tat ko viśeṣayati kena kṛto viśiṣṭaḥ <BR>
ko vā dhanais saha vijāyati ko daridraḥ |<BR>
bhāgyāni ṣaṭpada iva sthiracañcalāni<BR>
nityaṃ manuṣyakusumeṣu paribhramanti || 122 || ]<BR>
<BR>
tathāpi daivapuruṣayogād arthotpattiḥ ! puruṣaś carati ! daivaṃ<BR>
phalatīti |<BR>
atrodyogapareṇāhaṃ bhavatā dṛṣṭaḥ |<BR>
amoghadarśano 'smi |<BR>
kiṃ nu te karavai |<BR>
asau vijñāpitavān |<BR>
dhanaṃ me dehīti |<BR>
dhanado vihasyābravīt |<BR>
mūḍha ! kiṃ nv anena kriyate |<BR>
upabhogo 'tra kāraṇam |<BR>
gaccha ! asminn evādhiṣṭhāne dvau vaṇijakau paśya |<BR>
eko dhanī ! aparo bhogavān |<BR>
tau dṛṣṭvā yādṛk tayor abhivāñchasīti ! tādṛg bhaviṣyasi |<BR>
ity uktvāntarhitaḥ |<BR>
somilako 'pi prabhāte tan nagaraṃ upaviśya sārthavāhaṃ<BR>
dhanaguptam āsasāda |<BR>
tatrāsau nirbhartsyamāno 'pi kathamapi gṛhe praviśyālindake<BR>
nipatyāvasthitaḥ |<BR>
so 'pi vaṇik sandhyām ativāhya niśāmukhe kiñcitmātram aśanam<BR>
akarot |<BR>
somilake 'pi kiñcitmātram aśanam adāpayat |<BR>
athāsau kaulikaḥ kuśān āstīrya bhūmau nipatya supto 'paśyat tāv eva<BR>
dvau puruṣau |<BR>
tayor eko 'bravīt |<BR>
bho vaṅkāla ! dhanaguptenādya kaulikasyāśanaṃ dāpayatā<BR>
dviguṇavyayenātmā niyojita iti |<BR>
sarvasya nipuṇaṃ gaṇayāmi |<BR>
nāsya sthāpanād ṛte dāne bhojane vā kiñcid vihitam |<BR>
tad ahaṃ prātas samīkaromīti |<BR>
evaṃ śrutvā pratibuddhaḥ |<BR>
dhanagupto 'pi prātar viṣūcikayā mahānatyayaṃ gataḥ |<BR>
svedoṣṇavāripānādinā ca parikliṣyopoṣitaḥ |<BR>
tatas sa kaulikaḥ prabhāte daivacoditoacintayat |<BR>
īdṛśena dhanena kiṃ kāraṇam |<BR>
prakṛtir dustyajeti |<BR>
tato dvitīyaṃ taṃ vyayaśīlaṃ bhogavarmāṇam uddiśya somilako<BR>
gataḥ |<BR>
tenāsau mahatā bhojanapānādinā satkṛtas somilakas tathaiva mahati<BR>
śayane sopacāre svāstīrṇe niśāyāṃ supto 'paśyat tāv eva<BR>
puruṣau |<BR>
tayor eko 'bravīt |<BR>
bhadra vaṅkāla ! śobhanam anuṣṭhitaṃ bhogavarmaṇā prāhuṇakaṃ<BR>
somilakaṃ sammānayatā |<BR>
tadbhūyo 'pi pravardhamānam arthaṃ vyayopabhoge 'sya dātavyam |<BR>
sa cāha |<BR>
evaṃ kriyate |<BR>
pratibuddhas somilako 'cintayat |<BR>
bhogā īdṛśo me bhavantu |<BR>
kiṃ dhanena nāmamātreṇa kriyataeiti |<BR>
tathā ca samarthitavān |<BR>
<BR>
II.5 [Citrāṅgas Erzählung]<BR>
<BR>
asti ! ahaṃ kadācid yamunākacche śāligrāmamadhye<BR>
priyakamṛgyām utpannaḥ |<BR>
vayaṃ ṣaḍjātayaḥ |<BR>
tathā ca |<BR>
camūraḥ kadalī kandalī priyaka eṇaka ete mṛgayonayas stutāḥ pañca<BR>
eva |<BR>
mātṛdugdhaprasādena dve gatī jānanti |<BR>
ūrdhvā ! āñjasī ceti |<BR>
ete na lubdhakaiḥ prāpyante |<BR>
priyakajātīyo 'haṃ manuṣyapriyaś cireṇākṣiṇī nimīlayāmi |<BR>
tathā sati me mātā yadā gatā ! tadāhaṃ lubdhakaiḥ potaka eva gṛhitaḥ<BR>
|<BR>
strīkṣīreṇa vivardhitoyāvat tadgṛhe nivasāmi ! tāvan me mātā <BR>
svayūthyaiś carati |<BR>
tayābhihitam |<BR>
aho daivam |<BR>
aham aputravatī kva me putra iti |<BR>
evaṃ mayākarṇyāvadhāritam |<BR>
kiṃ me lubdhakaiḥ |<BR>
nijakṛtrimayos sahāyayor nijas sahāyo garīyān iti |<BR>
tato lubdhakagṛhāt svairaṃ gata āsam |<BR>
atha lubdhakasakāśād āgata iti bhayacakitadṛśaṃ mātaraṃ<BR>
prāptaḥ |<BR>
tayāham ānanditaḥ |<BR>
kim etad āścaryam iti pṛṣṭaḥ |<BR>
stanyakṣīreṇa vivardhitaḥ |<BR>
tenātimātram ahaṃ ṣaṇmāsajātaśiśus svayūthyam adhyagataḥ |<BR>
abhyadhikajavatvād gacchan mṛgān āgataḥ pratipālayāmi |<BR>
asmākaṃ  dve gatī ! ūrdhvā ! āñjasī ca |<BR>
tayor mātṛkapayovirahād aham āñjasīṃ vedmi ! nordhvam |<BR>
atha kadācin mṛgāṃś caramāṇān nānupaśyāmi |<BR>
āvignahṛdayaś ca kva te gatā iti vilokitavān |<BR>
paśyāmi tān ūrdhvagatyabhijñatayā jālaṃ vilaṅghyāgrato gatān |<BR>
ahaṃ tv anabhijñas strīkṣīradoṣāt |<BR>
tathā ca |<BR>
<BR>
kāryakāle tu samprāpte nāvajñeyaṃ trayaṃ sadā |<BR>
bījam auṣadham āhāro yathā lābhas tathākrayaḥ || 149 ||<BR>
<BR>
ahaṃ tena<BR>
kṣīrākhyenauṣadhenordhvagatyanabhijñatayāñjasyā gatyā<BR>
niṣpatitojālenākulīkṛtaḥ |<BR>
tataś ca vyādhair durātmabhir jīvagrāhaṃ gṛhītvā krīḍārthaṃ<BR>
rājaputrāyopanītaḥ |<BR>
so 'pi māṃ dṛṣṭvātīva parituṣṭo vyādhān prādeśikena<BR>
sammānitavān | <BR>
māṃ<BR>
cādareṇāṅgodvartanasnānabhojanadhūpālaṅkāravāsoviṣe.<BR>
sair bhojanaprakāraiś cāsambhāvyais snigdhadravapeśalais<BR>
sakhaṇḍaguḍadāḍimacāturjātakavimiśrair anyaiś ca bhojyair<BR>
atarpayat |<BR>
athāntaḥpurikājanasya rājakumārāṇāṃ ca hastād dhastaṃ ca<BR>
kautukaparatayā grīvānayanakaracaraṇakarṇāvakarṣaṇaiḥ<BR>
parasparerṣyābhī rājāṅganābhis sammānaparamparatayā kleśito<BR>
aham |<BR>
cintitaṃ  ca mayā |<BR>
kiṃ suvarṇena śrotrabādhākareṇa |<BR>
hā kaṣṭam |<BR>
kadā tad vanaṃ prāpsyāmīti |<BR>
nivṛttakautukānāṃ ca kadācid vivikte vartamāne<BR>
rājaputraśayanādhastān mayā prāvṛṭsamaye<BR>
meghaśabdaśravaṇotkaṇṭhitahṛdayena svayūthacyutena<BR>
svayūthyān anusmṛtyābhihitam |<BR>
<BR>
vātavṛṣṭyavadhūtasya mṛgayūthasya dhāvataḥ |<BR>
pṛṣṭhato yad gamiṣyāmi kadā tan me bhaviṣyati || 150 ||<BR>
<BR>
evam uccārayato rājaputreṇa bālabhāvād abhāvitacittenaitāvac<BR>
chrutvā santrastena dvāsstho 'bhihitaḥ |<BR>
kenedam abhihitam iti |<BR>
santāpitahṛdayas samantād avalokayan mām apaśyat |<BR>
ahaṃ ca lubdhakair mānuṣīṃ vācaṃ śikṣita āsam |<BR>
dṛṣṭvā ca māṃ mānuṣeṇevānena mṛgenābhihitam ! vinaṣṭo 'smīti<BR>
matvā paramāvegaṃ gataḥ |<BR>
atha kathañcid viskhalitavāg asau bahir niścakrāma |<BR>
paramasattvādhiṣṭhita iva mahad asvāsthyam āpede |<BR>
tatas sarvābhiṣagbhūtatantrikān mahatyā arthamātrayā jvaraparītaḥ<BR>
prārthitavān ! evaṃ cābravīt |<BR>
yo mamaitāṃ rujam apanayati ! tasyāham akṛśāṃ pūjāṃ<BR>
kariṣyāmīti |<BR>
aham api tatrāsamīkṣitakāriṇā janena laguḍeṣṭakādibhir<BR>
druhyamāṇaḥ kenāpi sādhunāvacchannaḥ |<BR>
kim anena kṛtam iti |<BR>
atha mamāyuśśeṣatayā tenāryeṇa sarvalakṣaṇavidā vijñāpito<BR>
rājaputraḥ |<BR>
avimarśapareṇa lokenemām avasthāṃ prāpitastvam |<BR>
punar api tenāryeṇokto yathā |<BR>
priyako nāmaiṣa mṛgo mānuṣīṃ vācaṃ jānāti |<BR>
naiṣa mānuṣaḥ |<BR>
bhadra ! anena prāvṛṭkālameghaśabdapratibodhitacittena<BR>
svayūthyānusmaraṇautsukyād abhihitam |<BR>
vātavṛsṭyavadhūtasyeti |<BR>
kim atra citram |<BR>
prāyeṇa pakṣiṇaḥ paśavaś ca bhayāhāramaithunamātravedino<BR>
bhavanti ! ity adhigatam eva devena |<BR>
ato 'yam amānuṣaḥ |<BR>
tathā ca |<BR>
<BR>
[ yādṛśais sannivasate yādṛśāṃś copasevate |<BR>
yādṛg icchec ca bhavituṃ tādṛg bhavati pūruṣaḥ || 151 ||<BR>
hīyate hi naras tāta hīnais saha samāgamāt |<BR>
samaiś ca samatām eti viśiṣṭaiś ca viśiṣṭatām || 152 || ]<BR>
<BR>
tat ! deva ! manuṣyasamparkāt priyakajātivaśāc ca mānuṣīṃ vācaṃ<BR>
dadātīti sammānitaḥ |<BR>
tathā ca |<BR>
<BR>
[ yathodayagirer dravyaṃ sannikarṣeṇa dīpyate |<BR>
 || 153 || ]<BR>
<BR>
iti |<BR>
tatra kim asambaddhaṃ  jvarakāraṇam |<BR>
api ca |<BR>
<BR>
[ mantrāṇāṃ parato nāsti bījam uccaraṇaṃ tathā |<BR>
asambaddhapralāpā na kāryaṃ sādhayituṃ kṣamāh || 154 || ]<BR>
<BR>
tathā ca |<BR>
<BR>
[ śaṅkhaḥ kadalyāṃ kadalī ca bheryāṃ <BR>
tasyāṃ ca bheryāṃ sumahad vimānam |<BR>
tacchaṅkhabherīkadalīvimānam<BR>
unmattaśaṅkāpratimaṃ babhūva || 155 || ]<BR>
<BR>
tat kva śaṅkaḥ ! kva kadalī ! kva bherī ! kva vimānam iti |<BR>
tadvidham idam asambaddhatayā tvayy āgatam |<BR>
tac ca śrutvāpagatavikāro rājaputraḥ pūrvaprakṛtim āpannaḥ |<BR>
vicārya tasyāryasya prajñāvibhavaṃ  tato mahatīṃ pūjāṃ kṛtvā<BR>
mantrisamīpavartī mantritve kṛtaḥ |<BR>
māṃ cāpanīyābhyajya prabhūtenāmbhasā prakṣālitaśarīraṃ<BR>
kṛtvārakṣipuruṣādhiṣṭhitaṃ tatraiva vane pratimuktavān |<BR>
tat kiṃ bahunā ! anubhūtabandhano 'py ahaṃ niyativaśāt punar<BR>
baddha iti |<BR>
<BR>
<BR>
<BR>
<BR>
</body></html>
