<HTML><HEAD><META HTTP-EQUIV=CONTENT-TYPE CONTENT="TEXT/HTML; CHARSET=UTF-8">
<title>Visnusarma: Pancatantra</title>
<style type="text/css">
  <!--
td {font-family:'Arial Unicode MS', 'Arial Unicode MS Standard', 'Arial';}  -->
 </style></HEAD><BODY><FONT Size=3 Face="Arial Unicode MS, Arial Unicode MS Standard"><BR><BR>

Visnusarma: Pancatantra<BR>
(Version 1.01)<BR>
<BR>
Based on the ed. by Ramchandra Jha,<BR>
6th edition, Varanasi : Chowkhamba Vidyabhavan, 1991.<BR>
(Vidyabhavan Sanskrit Grantha Mala, 17) <BR>
Also consulted: ed. by M.R. Kale. Delhi : Motilal Banarsidass, reprint. 1991.<BR>
<BR>
Input by Jan Brzezinski<BR>
Last update: 2.11.2003<BR>
<BR>
<BR>
NOTE:<BR>
Eventually, a revised version based on Kosambi's 1949 critical edition <BR>
should be prepared. (J.B.)<BR>
<BR>
<BR>
<BR>


<!---------------------------------------------------------><BR>
<HR align=left size=1 width="50%" noshade><BR>
THIS TEXT FILE IS FOR REFERENCE PURPOSES ONLY!   <BR>
COPYRIGHT AND TERMS OF USAGE AS FOR SOURCE FILE. <BR>
<BR>
Text converted to Unicode (UTF-8).<BR>
(This file is to be used with a UTF-8 font and your browser's VIEW configuration <BR>
set to UTF-8.)
</font>
<P>
<TABLE width="50%">
<tr><td>description:</td><td align=center>multibyte sequence:</td></tr>
<tr><td>long a</td>          <td align=center>  ā   </td></tr>
<tr><td>long A</td>          <td align=center>  Ā   </td></tr>
<tr><td>long i</td>          <td align=center>  ī   </td></tr>
<tr><td>long I</td>          <td align=center>  Ī   </td></tr>
<tr><td>long u</td>          <td align=center>  ū   </td></tr>
<tr><td>long U</td>          <td align=center>  Ū   </td></tr>
<tr><td>vocalic r</td>       <td align=center>  ṛ  </td></tr>
<tr><td>vocalic R</td>       <td align=center>  Ṛ  </td></tr>
<tr><td>long vocalic r</td>  <td align=center>  ṝ  </td></tr>
<tr><td>vocalic l</td>       <td align=center>  ḷ  </td></tr>
<tr><td>long vocalic l</td>  <td align=center>  ḹ  </td></tr>
<tr><td>velar n</td>         <td align=center>  ṅ  </td></tr>
<tr><td>velar N</td>         <td align=center>  Ṅ  </td></tr>
<tr><td>palatal n</td>       <td align=center>  ñ   </td></tr>
<tr><td>palatal N</td>       <td align=center>  Ñ   </td></tr>
<tr><td>retroflex t</td><td align=center>  ṭ  </td></tr>
<tr><td>retroflex T</td><td align=center>  Ṭ  </td></tr>
<tr><td>retroflex d</td><td align=center>  ḍ  </td></tr>
<tr><td>retroflex D</td><td align=center>  Ḍ  </td></tr>
<tr><td>retroflex n</td><td align=center>  ṇ  </td></tr>
<tr><td>retroflex N</td><td align=center>  Ṇ  </td></tr>
<tr><td>palatal s</td>       <td align=center>  ś   </td></tr>
<tr><td>palatal S</td>       <td align=center>  Ś   </td></tr>
<tr><td>retroflex s</td><td align=center>  ṣ  </td></tr>
<tr><td>retroflex S</td><td align=center>  Ṣ  </td></tr>
<tr><td>anusvara</td>        <td align=center>  ṃ  </td></tr>
<tr><td>visarga</td>         <td align=center>  ḥ  </td></tr>
<tr><td>long e</td>          <td align=center>  ē   </td></tr>
<tr><td>long o</td>          <td align=center>  ō   </td></tr>
<tr><td>l underbar</td>      <td align=center>  ḻ  </td></tr>
<tr><td>r underbar</td>      <td align=center>  ṟ  </td></tr>
<tr><td>n underbar</td>      <td align=center>  ṉ  </td></tr>
<tr><td>k underbar</td>      <td align=center>  ḵ  </td></tr>
<tr><td>t underbar</td>      <td align=center>  ṯ  </td></tr>
</TABLE>
<FONT Size=3 Face="Arial Unicode MS, Arial Unicode MS Standard">

Unless indicated otherwise, accents have been dropped in order <BR>
to facilitate word search.<BR>
<BR>
For a comprehensive list of GRETIL encodings and formats see:<BR>
www.sub.uni-goettingen.de/ebene_1/fiindolo/gretil/gretdiac.pdf<BR>
and<BR>
www.sub.uni-goettingen.de/ebene_1/fiindolo/gretil/gretdias.pdf
<BR>
<HR align=left size=1 width="50%" noshade><BR>
<!---------------------------------------------------------><BR>
<BR>
<BR>
<BR>


<BR>
pañcatantram<BR>
<BR>
kathā-mukham<BR>
<BR>
oṃ namaḥ śrī-śāradā-gaṇapati-gurubhyaḥ | mahā-kavibhyo namaḥ |<BR>
<BR>
brahmā rudraḥ kumāro hari-varuṇa-yamā vahnir indraḥ kuberaś<BR>
candrādityau sarasvaty-udadhi-yuga-nagā vāyur urvī-bhujaṅgāḥ |<BR>
siddhā nadyo 'śvinau śrīr ditir aditi-sutā mātaraś caṇḍikādyā<BR>
vedās tīrthāni yakṣā gaṇa-vasu-munayaḥ pāntu nityaṃ grahāś ca ||<BR>
<BR>
manave vācaspataye śukrāya parāśarāya sa-sutāya |<BR>
cāṇakyāya ca viduṣe namo 'stu naya-śāstra-kartṛbhyaḥ ||Panc_0.1||<BR>
sakalārtha-śāstra-sāraṃ jagati samālokya viṣṇuśarmedam |<BR>
tantraiḥ pañcabhir etac cakāra sumanoharaṃ śāstram ||Panc_0.2||<BR>
<BR>
tad yathānuśrūyate | asti dakṣiṇātye janapade mahilāropyaṃ nāma nagaram | tatra sakalārthi-sārtha-kalpa-drumaḥ pravara-nṛpa-mukuṭa-maṇim ajarīcayacarcitacaraṇa-yugalaḥ sakala-kalpa-pāraṅgato 'maraśaktir nāma rājā babhūva | tasya trayaḥ putrāḥ parama-durmedhaso vasuśaktir ugraśaktir anekaśaktiś ceti nāmāno babhūvuḥ | <BR>
<BR>
atha rājā tān śāstra-vimukhān ālokya sacivān āhūya provāca-bhoḥ jñātam etad bhavadbhir yan mamaite trayo 'pi putrāḥ śāstra-vimukhā viveka-hīnāś ca | tad etān paśyato me mahad api rājyaṃ na saukhyam āvahati | athavā sādhv idam ucyate-<BR>
<BR>
ajāta-mṛta-mūrkhebhyo mṛtājātau sutau varam |<BR>
yatas tau svalpa-duḥkhāya yāvaj-jīvaṃ jaḍo dahet ||Panc_0.3||<BR>
<BR>
varaṃ garbha-sravo varam ṛtuṣu naivābhigamanaṃ<BR>
varaṃ jātaḥ preto varam api ca kanyaiva janitā |<BR>
varaṃ bandhyā bhāryā varam api ca garbheṣu vasatir<BR>
na cāvidagdhān rūpa-draviṇa-guṇa-yukto 'pi tanayaḥ ||Panc_0.4||<BR>
<BR>
kiṃ tayā kriyate dhenvā yā na sūte na dugdhadā |<BR>
ko 'rthaḥ putreṇa jātena yo na vidvān na bhaktimān ||Panc_0.5||<BR>
<BR>
tad eteṣāṃ yathā buddhi-prabodhanaṃ bhavati tathā ko 'py upāyo 'nuṣṭhīyatām | atra ca mad-dattāṃ vṛttiṃ bhuñjānānāṃ paṇḍitānāṃ pañcaśatī tiṣṭhati | tato yathā mama manorathāḥ siddhiṃ yānti tathānuṣṭhīyatām iti |<BR>
<BR>
tatraikaḥ provāca-deva dvādaśabhir varṣair vyākaraṇaṃ śrūyate | tato dharma-śāstrāṇi manv-ādīni artha-śāstrāṇi cāṇakyādīni kāma-śāstrāṇi vātsyāyanādīni | evaṃ ca tato darmārtha-kāma-śāstrāṇi jñāyante | tataḥ pratibodhanaṃ bhavati | <BR>
<BR>
atha tan-madhyataḥ sumatir nāma sacivaḥ prāha-aśāśvato 'yaṃ jīvitavya-viṣayaḥ | prabhūta-kāla-jñeyāni śabda-śāstrāṇi | tat saṅkṣepa-mātraṃ śāstraṃ kiñcid eteṣāṃ prabodhanārthaṃ cintyatām iti | uktaṃ ca yataḥ-<BR>
<BR>
anantapāraṃ kila śabda-śāstraṃ <BR>
svalpaṃ tathāyur bahavaś ca vighnāḥ |<BR>
sāraṃ tato grāhyam apāsya phalgu<BR>
haṃsair yathā kṣīram ivāmbudhyāt ||Panc_0.6||<BR>
<BR>
tad atrāsti viṣṇuśarmā nāma brāhmaṇaḥ sakala-śāstra-pāraṅgamaś chātra-saṃsadi labdha-kīrtiḥ | tasmai samarpayatu etān | sa nūnaṃ drāk prabuddhān kariṣyati iti |<BR>
<BR>
sa rājā tad ākarṇya viṣṇuśarmāṇam āhūya provāca-bho bhagavan mad-anugrahārtham etān artha-śāstraṃ prati drāg yathānanya-sadṛśān vidadhāsi tathā kuru | tadāhaṃ tvāṃ śāsana-śatena yojayiṣyāmi |<BR>
<BR>
atha viṣṇu-śarmā taṃ rājānam āha-deva śrūyatāṃ me tathya-vacanam | nāhaṃ vidyā-vikrayaṃ śāsana-śatenāpi karomi | punar etāṃs tava putrān māsa-ṣaṭkena yadi nīti-śāstrajñān na karomi tataḥ sva-nāma-tyāgaṃ karomi |<BR>
<BR>
athāsau rājā tāṃ brāhmaṇasyāsambhāvyāṃ pratijñāṃ śrutvā sa-sacivaḥ prahṛṣṭo vismayānvitas tasmai sādaraṃ tān kumārān samarpya parāṃ nirvṛtim ājagāma | viṣṇuśarmaṇāpi tān ādāya tad-arthaṃ mitra-bheda-mitra-prāpti-kākolūkīya-labdha-praṇāśa-aparīkṣita-kārakāṇi ceti pañca-tantrāṇi racayitvā pāṭhitās te rājaputrāḥ | te'pi tāny adhītya māsa-ṣaṭkena yathoktāḥ saṃvṛttāḥ | tataḥ prabhṛty etat pañcatantrakaṃ nāma nīti-śāstraṃ bālāvabodhanārthaṃ bhūtale pravṛttam | kiṃ bahunā-<BR>
<BR>
adhīte ya idaṃ nityaṃ nīti-śāstraṃ śṛṇoti ca |<BR>
na parābhavam āpnoti śakrād api kadācana ||Panc_0.7||<BR>
<BR>
iti kathā-mukham |<BR>
<BR>
<BR>
***********************************************************************<BR>
<BR>
<BR>
mitra-bhedaḥ<BR>
<BR>
vardhamāna-vṛttāntaḥ<BR>
<BR>
athātaḥ prārabhyate mitra-bhedo nāma prathamaṃ tantram | yasyāyam ādimaḥ ślokaḥ-<BR>
<BR>
vardhamāno mahān snehaḥ siṃha-go-vṛṣayor vane |<BR>
piśunenātilubdhena jambukena vināśitaḥ ||Panc_1.1||<BR>
<BR>
tad yathānuśrūyate | asti dakṣiṇātye janapade mahilāropyaṃ nāma nagaram | tatra dharmopārjita-bhūri-vibhavo vardhamānako nāma vaṇik-putro babhūva | tasya kadācid rātrau śayyārūḍhasya cintā samutpannā | tat prabhūte'pi vitte'rthopāyāś cintanīyāḥ kartavyāś ceti | yata uktaṃ ca-<BR>
<BR>
nahi tad vidyate kiṃcid yad arthena na siddhyati |<BR>
yatnena matimāṃs tasmād artham ekaṃ prasādhayet ||Panc_1.2||<BR>
yasyāryas tasya mitrāṇi yasyārthās tasya bāndhavāḥ |<BR>
yasyārthāḥ sa pumāṃ loke yasyārthāḥ sa ca paṇḍitaḥ ||Panc_1.3||<BR>
na sā vidyā na tad dānaṃ na tac chilpaṃ na sā kalā |<BR>
na tat sthairyaṃ hi dhanināṃ yācakair yan na gīyate ||Panc_1.4||<BR>
iha loke hi dhanināṃ paro 'pi svajanāyate |<BR>
svajano 'pi daridrāṇāṃ sarvadā durjanāyate ||Panc_1.5||<BR>
arthebhyo 'pi hi vṛddhebhyaḥ saṃvṛttebhya itas tataḥ |<BR>
pravartante kriyāḥ sarvāḥ parvatebhya ivāpagāḥ ||Panc_1.6||<BR>
pūjyate yad apūjyo 'pi yad agamyo 'pi gamyate |<BR>
vandyate yad avandyo 'pi sa prabhāvo dhanasya ca ||Panc_1.7||<BR>
aśanād indriyāṇīva syuḥ kāryāṇy akhilāny api |<BR>
etasmāt kāraṇād vittaṃ sarva-sādhanam ucyate ||Panc_1.8||<BR>
arthārthī jīva-loko 'yaṃ śmaśānam api sevate |<BR>
tyaktvā janayitāraṃ svaṃ niḥsvaṃ yacchati dūrataḥ ||Panc_1.9||<BR>
gata-vayasām api puṃsāṃ yeṣām arthā bhavanti te taruṇāḥ |<BR>
arthe tu ye hīnā vṛddhās te yauvane'pi syuḥ ||Panc_1.10||<BR>
<BR>
sa cārthaḥ puruṣāṇāṃ ṣaḍbhr upāyair bhavati bhikṣāyā nṛpa-sevayā kṛṣi-karmaṇā vidyopārjanena vyavahāreṇa vaṇik-karmaṇā vā | sarveṣām api teṣāṃ vāṇijyenātiraskṛto 'rtha-lābhaḥ syāt | uktaṃ ca yataḥ-<BR>
<BR>
kṛtā bhikṣānekair vitarati nṛpo nocitam aho<BR>
kṛṣiḥ kliṣṭā vidyā guru-vinaya-vṛttyātiviṣamā |<BR>
kusīdād dāridryaṃ parakaragata-granthi-śamanān<BR>
na manye vāṇijyāt kim api paramaṃ vartanam iha ||Panc_1.11||<BR>
<BR>
upāyānāṃ ca sarveṣām upāyaḥ paṇya-saṃgrahaḥ |<BR>
dhanārthaṃ śasyate he ekas tad-anyaḥ saṃśayātmakaḥ ||Panc_1.12||<BR>
<BR>
tac ca vāṇijyaṃ sapta-vidham arthāgamāya syāt | tad yathā gāndhika-vyavahāraḥ, nikṣepa-praveśaḥ, goṣṭhika-karma, paricita-grāhakāgamaḥ, mithyā-kraya-kathanam, kūṭa-tulā-mānam, deśāntarād bhāṇḍānayanaṃ ceti | uktaṃ ca-<BR>
<BR>
paṇyānāṃ gāndhikaṃ paṇyaṃ kim anyaiḥ kāñcanādibhiḥ |<BR>
yatraikena ca yat krītaṃ tac chatena pradīyate ||Panc_1.13||<BR>
nikṣepe patite harmye śreṣṭhī stauti sva-devatām |<BR>
nikṣepī mriyate tubhyaṃ pradāsyāmy upayācitam ||Panc_1.14||<BR>
goṣṭhika-karma-niyuktaḥ śreṣṭhī cintayati cetasā hṛṣṭaḥ |<BR>
vasudhā vasu-sampūrṇā mayādya labdhā kim anyena ||Panc_1.15||<BR>
paricitam āgacchantaṃ grāhakam utkaṇṭhyā vilokayāsau |<BR>
hṛṣyati tad-dhana-labdho yadvat putreṇa jātena ||Panc_1.16||<BR>
<BR>
anyac ca-<BR>
pūrṇāpūrṇe māne paricita-jana-vañcanaṃ tathā nityam |<BR>
mithyā-krayasya kathanaṃ prakṛtir iyaṃ syāt kirātānām ||Panc_1.17||<BR>
dviguṇaṃ triguṇaṃ vittaṃ bhāṇḍa-kraya-vicakṣaṇāḥ |<BR>
prāpnuvanty udyamāl lokā dūra-deśāntaraṃ gatāḥ ||Panc_1.18||<BR>
<BR>
ity evaṃ sampradhārya mathurā-gāmīni bhāṇḍāny ādāya śubhāyāṃ tithau guru-janānujñātaḥ surathādhirūḍhaḥ prasthitaḥ | tasya ca maṅgala-vṛṣabha saṃjīvaka-nandaka-nāmānau gṛhotpannau dhūrvoḍhārau sthitau | tayor ekaḥ saṃjīvakābhidhāno yamunā-kaccham avatīrṇaḥ sampaṅka-pūram āsādya kalita-caraṇo yuga-bhaṅgaṃ vidhāya viṣasāda |<BR>
<BR>
atha taṃ tad-avastham ālokya vardhamānaḥ paraṃ viṣādam āgamat | tad arthaṃ ca snehārdra-hṛdayas tri-rātraṃ prayāṇa-bhaṅgam akarot | atha taṃ viṣaṇṇam ālokya sāṛthikair abhihitam- bhoḥ śreṣṭhin ! kim evaṃ vṛṣabhasya kṛte siṃha-vyāghra-samākule bahv-apāye'smin vane samasta-sārthas tvayā sandehe niyojitaḥ | uktaṃ ca-<BR>
<BR>
na svalpasya kṛte bhūri nāśayen matimān naraḥ |<BR>
etad evātra pāṇḍityaṃ yat svalpād bhūri-rakṣaṇam ||Panc_1.19||<BR>
<BR>
athāsau tad avadhārya saṃjīvakasya rakṣā-puruṣān nirūpyāśeṣa-sārthaṃ nītvā prasthitaḥ | atha rakṣā-puruṣā api bahv-apāyaṃ tad-vanaṃ viditvā saṃjīvakaṃ parityajya pṛṣṭhato gatvā'nyedyus taṃ sārthavāhaṃ mithyāhuḥ- svāmin, mṛto 'sau saṃjīvakaḥ | asmābhis tu sārthavāhasyābhīṣṭa iti matvā vahninā saṃskṛtaḥ iti | <BR>
<BR>
tac chrutvā sārthavāhaḥ kṛtajñatayā snehārdra-hṛdayas tasyaurdhva-dehika-kriyā vṛṣotsargādikāḥ sarvāś cakāra | saṃjīvako 'py āyuḥ-śeṣatayā yamunā-salila-miśraiḥ śiśirataravātair āpyāyita-śarīraḥ kathaṃcid apy utthāya yamunā-taṭam upapede | tatra marakata-sadṛśāni bāla-tṛṇāgrāṇi bhakṣayan katipayair ahobhir hara-vṛṣabha iva pīnaḥ kakudmān balavāṃś ca saṃvṛttaḥ | pratyahaṃ valmīka-śikharāgrāṇi śṛṅgābhyāṃ vidārayan garjamāna āste | sādhu cedam ucyate-<BR>
<BR>
arakṣitaṃ tiṣṭhati deva-rakṣitaṃ<BR>
surakṣitaṃ deva-hataṃ vinaśyati |<BR>
jīvaty anātho 'pi vane visarjitaḥ<BR>
kṛta-prayatno 'pi gṛhe vinaśyati ||Panc_1.20||<BR>
<BR>
atha kadācit piṅgalako nāma siṃhaḥ sarva-mṛga-parivṛtaḥ pipāsākula udaka-pānārthaṃ yamunā-taṭam avatīrṇaḥ saṃjīvakasya gambhīratara-rāvaṃ dūrād evāśṛṇot | tac chrutvā'tīva vyākula-hṛdayaḥ sasādhvasam ākāraṃ pracchādya baṭa-tale catur-maṇḍalāvasthānenāvasthitaḥ | caturmaṇḍalāvasthānaṃ tv idaṃ- siṃhaḥ siṃhānuyāyinaḥ kākaravāḥ kivṛttā iti | <BR>
<BR>
atha tasya karaṭaka-damanaka-nāmānau dvau śṛgālau mantri-putrau bhraṣṭādhikārau sadānuyāyināv āstām | tau ca parasparaṃ mantrayataḥ | tatra damanako 'bravīt- bhadra karaṭaka, ayaṃ tāvad asmat-svāmī piṅgalaka udaka-grahaṇārthaṃ yamunā-kaccham avatīrya sthitaḥ | sa kiṃ nimittaṃ pipāsākulo 'pi nivṛttya vyūha-racanāṃ vidhāya daurmanasyenābhibhūto 'tra baṭa-tale sthitaḥ | <BR>
<BR>
karaṭaka āha- bhadra kim āvayor anena vyāpāreṇa uktaṃ ca yataḥ-<BR>
<BR>
avyāpareṣu vyāpāraṃ yo naraḥ kartum icchati |<BR>
sa eva nidhanaṃ yāti kīlotpāṭīva vānaraḥ ||Panc_1.21||<BR>
<BR>
kathā 1<BR>
kīlotpāṭi-vānara-kathā <BR>
<BR>
kasmiṃścin nagarābhyāśe kenāpi vaṇik-putreṇa taru-khaṇḍa-madhye devatāyatanaṃ kartum ārabdham | tatra ca ye karmakarāḥ sthāpanādayaḥ | te madhyāhna-belāyām āhārārthaṃ nagara-madhye gacchanti | atha kadācit tatrānuṣaṅgikaṃ vānara-yūtham itaś cetaś ca paribhramad āgatam | tatraikasya kasyacic chilpino 'rdha-sphāṭito 'ñjana-vṛkṣa-dārumayaḥ stambhaḥ khadira-kīlakena madhya-nihitena tiṣṭhati | etasminn antare te vānarās taru-śikhara-prasāda-śṛṅga-dāru-paryanteṣu yathecchayā krīḍitum ārabdhāḥ | ekaś ca teṣāṃ pratyāsanna-mṛtyuś cāpalyāt tasminn ardha-sphoṭita-stambhe upaviśya pāṇibhyāṃ kīlakaṃ saṃgṛhya yāvad utpādayitum ārebhe tāvat tasya stambha-madhya-gata-vṛṣaṇasya sva-sthānāc calita-kīlakena yad vṛttaṃ tat prāg eva niveditam
| ato 'haṃ bravīmi- avyāpāreṣu iti | āvayor bhakṣita-śeṣa āhāro 'sty eva | tat kim anena vyāpāreṇa | damanaka āha tat kiṃ bhavān āhārārthī kevalam eva | tan na yuktam | uktaṃ ca-<BR>
<BR>
suhṛdām upakāraṇād dviṣatām apy apakāraṇāt |<BR>
nṛpa-saṃśraya iṣyate budhair jaṭharaṃ ko na bibharti kevalam ||Panc_1.22||<BR>
<BR>
kiṃ ca-<BR>
yasmiñ jīvanti jīvanti bahavaḥ so 'tra jīvatu |<BR>
vayāṃsi kiṃ na kurvanti cañcvā svodara-pūraṇam ||Panc_1.23||<BR>
tathā ca-<BR>
yaj jīvyate kṣaṇam api prathitaṃ manuṣyair<BR>
vijñāna-śaurya-vibhavārya-guṇaiḥ sametam |<BR>
tan nāma jīvitam iha pravadanti taj-jñāḥ<BR>
kāko 'pi jīvati cirāya baliṃ ca bhuṅkte ||Panc_1.24||<BR>
<BR>
yo nātmanā na ca pareṇa ca bandhu-varge<BR>
dīne dayāṃ na kurute na ca martya-varge |<BR>
kiṃ tasya jīvita-phalaṃ hi manuṣya-loke<BR>
kāko 'pi jīvati cirāya baliṃ ca bhuṅkte ||Panc_1.25||<BR>
<BR>
supūrā syāt kunadikā supūro mūṣikāñjaliḥ |<BR>
susaṃtuṣṭaḥ kāpuruṣaḥ svalpakenāpi tuṣyati ||Panc_1.26||<BR>
<BR>
kiṃ ca-<BR>
kiṃ tena jātu jātena māṭur yauvana-hāriṇā |<BR>
ārohati na yaḥ svasya vaṃśasyāgre dhvajo yathā ||Panc_1.27||<BR>
parivartini saṃsāre mṛtaḥ ko vā na jāyate |<BR>
jātas tu gaṇyate so 'tra yaḥ sphurec ca śriyādhikaḥ ||Panc_1.28||<BR>
<BR>
kiṃ ca-<BR>
jātasya nadī-tīre tasyāpi tṛṇasya janma-sāphalyam |<BR>
yat salila-majjanākula-jana-hastālambanaṃ bhavati ||Panc_1.29||<BR>
<BR>
tathā ca-<BR>
stimitonnata-sañcārā jana-santāpa-hāriṇaḥ |<BR>
jāyante viralā loke jaladā iva sajjanāḥ ||Panc_1.30||<BR>
<BR>
niratiśayaṃ garimāṇaṃ tena <BR>
jananyāḥ smaranti vidvāṃsaḥ |<BR>
yat kam api vahati garbhaṃ<BR>
mahatām api yo gurur bhavati ||Panc_1.31||<BR>
<BR>
aprakaṭīkṛta-śaktiḥ śakto 'pi janas tiraskriyāṃ labhate |<BR>
nivasann antar-dāruṇi laṅghyo vahnir na tu jvalitaḥ ||Panc_1.32||<BR>
<BR>
karaṭaka āha- āvāṃ tāvad apradhānau tat kim āvayor anena vyāpareṇa |<BR>
<BR>
uktaṃ ca-<BR>
apṛṣṭo 'trāpradhāno yo brūte rājñaḥ puraḥ kudhīḥ |<BR>
na kevalam asaṃmānaṃ labhate ca viḍambanam ||Panc_1.33||<BR>
<BR>
tathā ca-<BR>
vacas tatra prayoktavyaṃ yatroktaṃ labhate phalam |<BR>
sthāyī bhavati cātyantaṃ rāgaḥ śukla-paṭe yathā ||Panc_1.34||<BR>
<BR>
damaka āha- mā maivaṃ vada |<BR>
apradhānaḥ pradhānaḥ syāt sevate yadi pārthivam |<BR>
pradhāno 'py apradhānaḥ syād yadi sevā-vivarjitaḥ ||Panc_1.35||<BR>
<BR>
yata uktaṃ ca-<BR>
āsannam eva nṛpatir bhajate manuṣyaṃ <BR>
vidyā-vihīnam akulīnam asaṃskṛtaṃ vā |<BR>
prāyeṇa bhūmi-patayaḥ pramadā latāś ca<BR>
yat pārśvato bhavati tat pariveṣṭayanti ||Panc_1.36||<BR>
<BR>
tathā ca-<BR>
kopa-prasāda-vastūni ye vicinvanti sevakāḥ |<BR>
ārohanti śanaiḥ paścād dhunvantam api pārthivam ||Panc_1.37||<BR>
vidyāvatāṃ mahecchānāṃ śilpa-vikrama-śālinām |<BR>
sevā-vṛtti-vidāṃ caiva nāśrayaḥ pārthivaṃ vinā ||Panc_1.38||<BR>
ye jāty-ādi-mahotsāhān narendrān nopayānti ca |<BR>
teṣām āmaraṇaṃ bhikṣā prāyaścittaṃ vinirmitam ||Panc_1.39||<BR>
ye ca prāhur durātmāno durārādhyā mahībhujaḥ |<BR>
pramādālasya-jāḍyāni khyāpitāni nijāni taiḥ ||Panc_1.40||<BR>
sarpān vyāghrān gajān siṃhān dṛṣṭvopāyair vaśīkṛtān |<BR>
rājeti kiyatī mātrā dhīmatām apramādinām ||Panc_1.41||<BR>
rājānam eva saṃśritya vidvān yāti parāṃ gatim |<BR>
vinā malayam anyatra candanaṃ na prarohati ||Panc_1.42||<BR>
dhavalāny ātapatrāṇi vājinaś ca manoramāḥ |<BR>
sadā mattāś ca mātaṅgāḥ prasanne sati bhūpatau ||Panc_1.43||<BR>
karaṭaka āha- atha bhavān kiṃ kartumanāḥ ? <BR>
<BR>
so 'bravīt- adyāsmat-svāmī piṅgalako bhīto bhīta-parivāraś ca vartate | tadainaṃ gatvā bhaya-kāraṇaṃ vijñāya sandhi-vigraha-yāna-āsana-saṃśraya-dvaidhī-bhāvānām ekatamena saṃvidhāsye |<BR>
<BR>
karaṭaka āha- kathaṃ vetti bhavān yad bhayāviṣṭo 'yaṃ svāmī ?<BR>
<BR>
so 'bravīt- jñeyaṃ kim atra ? yata uktaṃ ca-<BR>
<BR>
udīrito 'rthaḥ paśunāpi gṛhate<BR>
hayāś ca nāgāś ca vahanti coditāḥ |<BR>
anuktam apy ūhati paṇḍito janaḥ<BR>
pareṅgita-jñāna-phjalā hi buddhayaḥ ||Panc_1.44||<BR>
<BR>
tathā ca manuḥ (8.26)-<BR>
<BR>
ākārair iṅgitair gatyā ceṣṭayā bhāṣaṇena ca |<BR>
netra-vaktra-vikāraiś ca lakṣyate'ntargataṃ manaḥ ||Panc_1.45||<BR>
<BR>
tad adyainaṃ bhayākulaṃ prāpya sva-buddhi-prabhāvena nirbhayaṃ kṛtvā vaśīkṛtya ca nijāṃ sācivya-padavīṃ samāsādayiṣyāmi |<BR>
<BR>
karaṭaka āha- anabhijño bhavān sevā-dharmasya | tat katham enaṃ vaśīkariṣyasi ? <BR>
<BR>
so 'bravīt- katham ahaṃ sevānabhijñaḥ ? mayā hi tātotsaṅge krīḍatābhyāgata-sādhūnāṃ nīti-śāstraṃ paṭhatā yac chrutaṃ sevā-dharmasya sāraṃ tad hṛdi sthāpitam | śrūyatāṃ tac cedam-<BR>
<BR>
suvarṇa-puṣpitāṃ pṛthvīṃ vicinvanti narās trayaḥ |<BR>
śūraś ca kṛta-vidyaś ca yaś ca jānāti sevitum ||Panc_1.46||<BR>
sā sevā yā prabhu-hitā grāhyā vākya-viśeṣataḥ |<BR>
āśrayet pārthivaṃ vidvāṃs tad-dvāreṇaiva nānyathā ||Panc_1.47||<BR>
yo na vetti guṇān yasya na taṃ seveta paṇḍitaḥ |<BR>
na hi tasmāt phalaṃ kiñcit sukṛṣṭād ūṣarād iva ||Panc_1.48||<BR>
dravya-kṛti-hīno 'pi sevyaḥ sevya-guṇānvitaḥ |<BR>
bhavaty ājīvanaṃ tasmāt phalaṃ kālāntarād api ||Panc_1.49||<BR>
api sthāṇuvad āsīnaḥ śuṣyan parigataḥ kṣudhā |<BR>
na tv ajñānātma-sampannād vṛttim īhate paṇḍitaḥ ||Panc_1.50||<BR>
sevakaḥ svāminaṃ dveṣṭi kṛpaṇaṃ paruṣākṣaram |<BR>
ātmānaṃ kiṃ sa na dveṣṭi sevyāsevyaṃ na vetti yaḥ ||Panc_1.51||<BR>
yasyāśritya viśrāmaṃ kṣudhārtā yānti sevakāḥ |<BR>
so 'rkavan nṛpatis tyājyaḥ sadā puṣpa-phalo 'pi san ||Panc_1.52||<BR>
rāja-mātari devyāṃ ca kumāre mukhya-mantriṇi |<BR>
purohite pratīhāre sadā varteta rājavat ||Panc_1.53||<BR>
jīveti prabruvan proktaḥ kṛtyākṛtya-vicakṣaṇaḥ |<BR>
karoti nirvikalpaṃ yaḥ sa bhaved rāja-vallabhaḥ ||Panc_1.54||<BR>
prabhu-prasādajaṃ vittaṃ suprāptaṃ yo nivedayet |<BR>
vastrādyaṃ ca dadhāty aṅge sa bhaved rāja-vallabhaḥ ||Panc_1.55||<BR>
antaḥ-pura-caraiḥ sārdhaṃ yo na mantraṃ samācaret |<BR>
na kalatrair narendrasya sa bhaved rāja-vallabhaḥ ||Panc_1.56||<BR>
dyūtaṃ yo yama-dūtābhaṃ hālāṃ hālāhalopamam |<BR>
paśyed dārān vṛthākārān sa bhaved rāja-vallabhaḥ ||Panc_1.57||<BR>
yuddha-kāle'graṇīr yaḥ syāt sadā pṛṣṭhānugaḥ pure |<BR>
prabhor dvārāśrito harmye sa bhaved rāja-vallabhaḥ ||Panc_1.58||<BR>
sammato 'haṃ vibhor nityam iti matvā vyatikramet |<BR>
kṛcchreṣv api na maryādāṃ sa bhaved rāja-vallabhaḥ ||Panc_1.59||<BR>
dveṣi-dveṣa-paro nityam iṣṭānām iṣṭa-karma-kṛt |<BR>
yo naro nara-nāthasya sa bhaved rāja-vallabhaḥ ||Panc_1.60||<BR>
proktaḥ pratyuttaraṃ nāha viruddhaṃ prabhunā na yaḥ |<BR>
na samīpe hasaty uccaiḥ sa bhaved rāja-vallabhaḥ ||Panc_1.61||<BR>
up raṇaṃ śaraṇaṃ tadvan manyate bhaya-varjitaḥ |<BR>
pravāsaṃ sva-purāvāsaṃ sa bhaved rāja-vallabhaḥ ||Panc_1.62||<BR>
na kuryān naranāthasya yoṣidbhiḥ saha saṃgatim |<BR>
na nindāṃ na vivādaṃ ca sa bhaved rāja-vallabhaḥ ||Panc_1.63||<BR>
<BR>
karaṭaka āha- atha bhavāṃs tatra gatvā kiṃ tāvat prathamaṃ vakṣyati tat tāvad ucyatām |<BR>
<BR>
damanaka āha- <BR>
uttarād uttaraṃ vākyaṃ vadatāṃ samprajāyate |<BR>
suvṛṣṭi-guṇa-sampannād bījād bījam ivāparam ||Panc_1.64||<BR>
<BR>
apāya-sandarśanajāṃ vipattim <BR>
upāya-sandarśanajāṃ ca siddhim |<BR>
medhāvino nīti-guṇa-prayuktāṃ <BR>
puraḥ sphurantīm iva varṇayanti ||Panc_1.65||<BR>
<BR>
ekeṣāṃ vāci śukavad anyeṣāṃ hṛdi mūkavat |<BR>
hṛdi vāci tathānyeṣāṃ valgu valgantiu sūktayaḥ ||Panc_1.66||<BR>
<BR>
na ca aham aprāpta-kālaṃ vakṣye | ākarṇitaṃ mayā nīti-sāraṃ pituḥ pūrvam utsaṅgaṃ hi niṣevatā |<BR>
<BR>
aprāpta-kālaṃ vacanaṃ bṛhaspatir api bruvan |<BR>
labhate bahv-avajñānam apamānaṃ ca puṣkalam ||Panc_1.67||<BR>
<BR>
karaṭaka āha-<BR>
durārādhyā hi rājānaḥ parvatā iva sarvadā |<BR>
vyālākīrṇāḥ suviṣamāḥ kaṭhinā duṣṭa-sevitāḥ ||Panc_1.68||<BR>
<BR>
tathā ca-<BR>
bhoginaḥ kañcukāviṣṭāḥ kuṭilāḥ krūra-ceṣṭitāḥ |<BR>
suduṣṭā mantra-sādhyāś ca rājānaḥ pannagā iva ||Panc_1.69||<BR>
dvi-jihvāḥ krūra-karmāṇo 'niṣṭhāś chidrānusāriṇaḥ |<BR>
dūrato 'pi hi paśyanti rājāno bhujagā iva ||Panc_1.70||<BR>
svalpam apy apakurvanti ye'bhīṣṭā hi mahīpateḥ |<BR>
te vahnāv iva dahyante pataṅgāḥ pāpa-cetasaḥ ||Panc_1.71||<BR>
durārohaṃ padaṃ rājñāṃ sarva-loka-namaskṛtam |<BR>
svalpenāpy apakāreṇa brāhmaṇyam iva duṣyati ||Panc_1.72||<BR>
durārādhyāḥ śriyo rājñāṃ durāpā duṣparigrahāḥ |<BR>
tiṣṭhanty āpa ivādhāre ciram ātmani saṃsthitāḥ ||Panc_1.73||<BR>
<BR>
damanaka āha- satyam etat param | kintu-<BR>
<BR>
yasya yasya hi yo bhāvas tena tena samācaret |<BR>
anupraviśya medhāvī kṣipram ātma-vaśaṃ nayet ||Panc_1.74||<BR>
bhartuś cittānuvartitvaṃ suvṛttaṃ cānujīvinām |<BR>
rākṣasāś cāpi gṛhyante nityaṃ chandānuvartibhiḥ ||Panc_1.75||<BR>
saruṣi nṛpe stuti-vacanaṃ tad-abhimate prema tad-dviṣi dveṣaḥ |<BR>
tad-dānasya ca śaṃsā amantra-tantraṃ vaśīkaraṇam ||Panc_1.76||<BR>
<BR>
karaṭaka āha- yady evam abhimataṃ tarhi śivās te panthānaḥ santu | yathābhilaṣitam anuṣṭhīyatām | so 'pi praṇamya piṅgalakābhimukhaṃ pratasthe |<BR>
<BR>
athāgacchantaṃ damanakam ālokya piṅgalako dvāstham abravīt- apasāryatāṃ vetra-latā | ayam asmākaṃ cirantano mantriputro damanako 'vyāhata-praveśaḥ | tat praveśyatāṃ dvitīya-maṇḍala-bhāgī | iti |<BR>
<BR>
sa āha- yathāvādīd bhavān iti |<BR>
<BR>
athopasṛtya damanako nirdiṣṭa āsane piṅgalakaṃ praṇamya prāptānujña upaviṣṭaḥ | sa tu tasya naka-kuliśālaṅkṛtaṃ dakṣiṇa-pāṇim upari dattvā māna-puraḥ-saram uvāca- api śivaṃ bhavataḥ | kasmāc cirād dṛṣṭo 'si ? <BR>
<BR>
damanaka āha- na kiṃcid deva-pādānām asmābhiḥ prayojanam | paraṃ bhavatāṃ prāpta-kālaṃ vaktavyam yata uttama-madhyamādhamaiḥ sarvair api rājñāṃ prayojanam | uktaṃ ca-<BR>
<BR>
dantasya niṣkoṣaṇakena nityaṃ <BR>
karṇasya kaṇḍūyanakena vāpi |<BR>
tṛṇena kāryaṃ bhavatīśvarāṇāṃ<BR>
kim āṅga vāggha-stavatā nareṇa ||Panc_1.77||<BR>
<BR>
tathā vayaṃ deva-pādānām anvayāgatā bhṛtyā āpatsv api pṛṣṭha-gāmino yadyapi svam adhikāraṃ na labhāmahe tathāpi deva-pādānām etad yuktaṃ na bhavati | uktaṃ ca-<BR>
<BR>
sthāneṣv eva niyoktavyā bhṛtyā ābharaṇāni ca |<BR>
na hi cūḍāmaṇiḥ pāde prabhavāmīti badhyate ||Panc_1.78||<BR>
<BR>
yataḥ-<BR>
anabhijño guṇānāṃ yo na bhṛtyair anugamyate |<BR>
dhanāḍhyo 'pi kulīno 'pi kramāYāto 'pi bhūpatiḥ ||Panc_1.79||<BR>
<BR>
uktaṃ ca-<BR>
asamaiḥ samīyamānaḥ samaiś ca <BR>
parihīyamāṇa-sat-kāraḥ |<BR>
dhuri yo na yujyamānas tribhir <BR>
artha-patiṃ tyajati bhṛtyaḥ ||Panc_1.80||<BR>
<BR>
yac cāvivekitayā rājñā bhṛtyānuttama-pada-yogyān hīnādhama-sthāne niyojayati, na te tatraiva sa bhūpater doṣo na teṣām | uktaṃ ca-<BR>
<BR>
kanaka-bhūṣaṇa-saṅgrahaṇocito<BR>
yadi maṇis trapuṇi pratibadhyate |<BR>
na sa virauti na cāpi sa śobhate<BR>
bhavati yojayitur vacanīyatā ||Panc_1.81||<BR>
<BR>
yac ca svāmy evaṃ vadati cirād dṛśyate | tad api śrūyatām-<BR>
<BR>
savya-dakṣiṇayor yatra viśeṣo nāsti hastayoḥ |<BR>
kas tatra kṣaṇam apyāryo vidyamāna-gatir bhavet ||Panc_1.82||<BR>
kāce maṇir maṇau kāco yeṣāṃ buddhir vikalpate |<BR>
na teṣāṃ sannidhau bhṛtyo nāma-mātro 'pi tiṣṭhati ||Panc_1.83||<BR>
<BR>
parīkṣakā yatra na santi deśe<BR>
nārghanti ratnāni samudrajāni |<BR>
ābhīra-deśe kila candrakāntaṃ<BR>
tribhir varāṭair vipaṇanti gopāḥ ||Panc_1.84||<BR>
<BR>
lohitākhyasya ca maṇeḥ padmarāgasya cāntaram |<BR>
yatra nāsti kathaṃ tatra kriyate ratna-vikrayaḥ ||Panc_1.85||<BR>
nirviśeṣaṃ yadā svāmī samaṃ bhṛtyeṣu vartate |<BR>
tatrodyama-samarthānām utsāhaḥ parihīyate ||Panc_1.86||<BR>
na vinā pārthivo bhṛtyair na bhṛtyāḥ pārthivaṃ vinā |<BR>
teṣāṃ ca vyavahāro 'yaṃ paraspara-nibandhanaḥ ||Panc_1.87||<BR>
bhṛtyair vinā svayaṃ rājā lokānugraha-kāribhiḥ |<BR>
mayūkhair iva dīptāṃśus tejasvy api na śobhate ||Panc_1.88||<BR>
araiḥ sandhāryate nābhir nābhau cārāḥ pratiṣṭhitāḥ |<BR>
svāmi-sevakayor evaṃ vṛtti-cakraṃ pravartate ||Panc_1.89||<BR>
śirasā vidhṛtā nityaṃ snehena paripālitāḥ |<BR>
keśā api virajyante niḥsnehāḥ kiṃ na sevakāḥ ||Panc_1.90||<BR>
rājā tuṣṭo hi bhṛtyānām artha-mātraṃ prayacchati |<BR>
te tu saṃmāna-mātreṇa prāṇair apy upakurvate ||Panc_1.91||<BR>
evaṃ jñātvā narendreṇa bhṛtyāḥ kāryā vicakṣaṇāḥ |<BR>
kulīnāḥ śaurya-saṃyuktāḥ śaktā bhaktāḥ kramāgatāḥ ||Panc_1.92||<BR>
yaḥ kṛtvā sukṛtaṃ rājño duṣkaraṃ hitam uttamam |<BR>
lajjayā vakti no kiñcit tena rājā sahāyavān ||Panc_1.93||<BR>
yasmin kṛtyaṃ samāveśya nirviśaṅkena cetasā |<BR>
āsyate sevakaḥ sa syāt kalatram iva cāparam ||Panc_1.94||<BR>
yo 'nāhūtaḥ samabhyeti dvāri tiṣṭhati sarvadā |<BR>
pṛṣṭhaḥ satyaṃ mitaṃ brūte sa bhṛtyo 'rho mahībhujām ||Panc_1.95||<BR>
anādiṣṭo 'pi bhūpasya dṛṣṭvā hānikaraṃ ca yaḥ |<BR>
yatate tasya nāśāya sa bhṛtyo 'rho mahībhujām ||Panc_1.96||<BR>
tāḍito 'pi durukto 'pi daṇḍito 'pi mahībhujā |<BR>
yo na cintayate pāpaṃ sa bhṛtyo 'rho mahībhujām ||Panc_1.97||<BR>
na garvaṃ kurute māne nāpamāne ca tapyate |<BR>
svākāraṃ rakṣayed yas tu sa bhṛtyo 'rho mahībhujām ||Panc_1.98||<BR>
na kṣudhā pīḍyate yas tu nidrayā na kadācana |<BR>
na ca śītātapādyaiś ca sa bhṛtyo 'rho mahībhujām ||Panc_1.99||<BR>
śrutvā sāṃgrāmikīṃ vārtāṃ bhaviṣyāṃ svāminaṃ prati |<BR>
prasannāsyo bhaved yas tu sa bhṛtyo 'rho mahībhujām ||Panc_1.100||<BR>
sīmā vṛddhiṃ samāyāti śukla-pakṣa ivoḍurāṭ |<BR>
niyoga-saṃsthite yasmin sa bhṛtyo 'rho mahībhujām ||Panc_1.101||<BR>
sīmā saṃkocam āyāti vahnau carma ivāhitam |<BR>
sthite yasmin sa tu tyājyo bhṛtyo rājyaṃ samīhatā ||Panc_1.102||<BR>
<BR>
tathā śṛgālo 'yam iti manyamānena mamopari svāminā yady avajñā kriyate tad apy ayuktam | uktaṃ ca yataḥ-<BR>
<BR>
kauśeyaṃ kṛmijaṃ suvarṇam upalād durvāpi goromataḥ<BR>
paṅkāt tāmarasaṃ śaśāṅka udadher indīvaraṃ gomayāt |<BR>
kāṣṭhād agnir aheḥ phaṇād api maṇir go-pittato rocanā<BR>
prākāśyaṃ sva-guṇodayena guṇino gacchanti kiṃ janmanā ||Panc_1.103||<BR>
<BR>
mūṣikā gṛha-jātāpi hantavyā svāpa-kāriṇī |<BR>
bhakṣya-pradānair jāro hitakṛt prāpyate janaiḥ ||Panc_1.104||<BR>
eraṇḍa-bhiṇḍārka-nalaiḥ prabhūtair api sañcitaiḥ |<BR>
dāru-kṛtyaṃ yathā nāsti tathaivājñaiḥ prayojanam ||Panc_1.105||<BR>
kiṃ bhaktenāsamarthena kiṃ śakternāpakāriṇā |<BR>
bhaktaṃ śaktaṃ ca māṃ rājan nāvajñātuṃ tvam arhasi ||Panc_1.106||<BR>
<BR>
piṅgalaka āha- bhavatv evaṃ tāvat | asamarthaḥ samartho vā cirantanas tvam asmākaṃ mantri-putraḥ | tad viśrabdhaṃ brūhi yat kiñcid vaktukāmaḥ |<BR>
<BR>
damanaka āha- deva jijñāpyaṃ kiñcid asti | <BR>
<BR>
piṅgalaka āha- tan nivedayābhipretam |<BR>
<BR>
so 'bravīt-<BR>
api svalpataraṃ kāryaṃ yad bhavet pṛthivī-pateḥ |<BR>
tan na vācyaṃ sabhā-madhye provācedaṃ bṛhaspatiḥ ||Panc_1.107||<BR>
<BR>
tad aikāntike mad-vijñāpyam ākarṇayantu deva-pādāḥ | yataḥ-<BR>
<BR>
ṣaṭ-karṇo bhidyate mantraś catuṣkarṇaḥ sthiro bhavet |<BR>
tasmāt sarva-prayatnena ṣaṭkarṇaṃ varjayet sudhīḥ ||Panc_1.108||<BR>
<BR>
atha piṅgalakābhiprāyajñā vyāghra-dvīpi-vṛka-puraḥsarā sarve'pi tad-vacaḥ samākarṇya saṃsadi tat-kṣaṇād eva dūrībhūtāḥ | tataś ca damanaka āha- udaka-grahaṇārthaṃ pravṛttasya svāminaḥ kim iha nivṛttyāvasthānam |<BR>
<BR>
piṅgalaka āha savilakṣa-smitam- na kiñcid api | <BR>
<BR>
so 'bravīt- deva yady anākhyeyaṃ tat tiṣṭhatu | uktaṃ ca-<BR>
<BR>
dariṣu kiñcit svajaneṣu kiñcid <BR>
gopyaṃ vayasyeṣu suteṣu kiñcit |<BR>
yuktaṃ na vā yuktam idaṃ vicintya<BR>
vaded vipaścin mahato 'nurodhāt ||Panc_1.[*100]<BR>
<BR>
tac chrutvā piṅgalakaś cintayāmāsa- yogyo 'yaṃ dṛśyate | tat kathayāmy etasyāgre ātmano 'bhiprāyam | uktaṃ ca-<BR>
<BR>
svāmini guṇāntarajñe guṇavati bhṛtye'nuvartini kalaye |<BR>
suhṛdi nirantara-citte nivedya duḥkhaṃ sukhī bhavati ||Panc_1.[*101]<BR>
<BR>
bho damanaka śṛṇoṣi śabdaṃ dūrān mahāntam | <BR>
<BR>
so 'bravīt- svāmin śṛṇomi | tat kim |<BR>
<BR>
piṅgalaka āha- bhadra aham asmād vanād gantum icchāmi | <BR>
damanaka āha- kasmāt |<BR>
<BR>
piṅgalaka āha - yato 'dyasmad-vane kim apy apūrvaṃ sattvaṃ praviṣṭaṃ yasyāyaṃ mahā-śabdaḥ śrūyate | tasya ca śabdānurūpeṇa parākrameṇa bhavitavyam iti | <BR>
<BR>
damanaka āha- yac-chabda-mātrād api bhayam upagataḥ svāmī tad apy ayuktam | uktaṃ ca-<BR>
ambhasā bhidyate setus tathā mantro 'py arakṣitaḥ |<BR>
paiśunyād bhidyate sneho bhidyate vāgbhir āturaḥ ||Panc_1.111||<BR>
<BR>
tan na yuktaṃ svāminaḥ pūrvopārjitaṃ vanaṃ tyaktum | yato bherī-veṇu-vīnā-mṛdaṅga-tāla-paṭaha-śaṅkha-kāhalādi-bhedena śabdā aneka-vidhā bhavanti | tan na kevalāc chabda-mātrād api bhetavyam | uktaṃ ca-<BR>
<BR>
atyutkaṭe ca raudre ca śatrau prāpte na hīyate |<BR>
dhairyaṃ yasya mahīnātho na sa yāti parābhavam ||Panc_1.112||<BR>
darśita-bhaye'pi dhātari dhairya-dhvaṃso bhaven na dhīrāṇām |<BR>
śoṣita-sarasi nidāghe nitarām evoddhataḥ sindhuḥ ||Panc_1.113||<BR>
<BR>
tathā ca-<BR>
yasya na vipadi viṣādaḥ sampadi harṣo raṇe na bhīrutvam |<BR>
taṃ bhuvana-traya-tilakaṃ janayati jananī sutaṃ viralam ||Panc_1.114||<BR>
<BR>
tathā ca-<BR>
śakti-vaikalya-namrasya niḥsāratvāl laghīyasaḥ |<BR>
jannimo mānahīnasya tṛṇasya ca samā gatiḥ ||Panc_1.115||<BR>
<BR>
api ca-<BR>
anya-pratāpam āsādya yo dṛḍhatvaṃ na gacchati |<BR>
jatujābharaṇasyeva rūpeṇāpi hi tasya kim ||Panc_1.116||<BR>
<BR>
tad evaṃ jñātvā svāminā dhairyāvaṣṭambhaḥ kāryaḥ | na śabda-mātrād bhetavyam | api ca-<BR>
<BR>
pūrvam eva mayā jñātaṃ pūrṇam etad dhi medasā |<BR>
anupraviśya vijñātaṃ yāvac carma ca dāru ca ||Panc_1.117||<BR>
<BR>
piṅgalaka āha- katham etat | <BR>
<BR>
so 'bravīt- <BR>
<BR>
kathā 2<BR>
śṛgāla-dundubhi-kathā <BR>
<BR>
kaścid gomāyur nāma śṛgālaḥ kṣutkṣāma-kaṇṭhaḥ itas tataḥ paribhraman vane sainya-dvaya-saṃgrāma-bhūmim apaśyat | tasyāṃ ca dundubheḥ patitasya vāyu-vaśād vallī-śākhāgrair hanyamānasya śabdam aśṛṇot | atha kṣubhita-hṛdayaś cintayāmāsa aho vinaṣṭo 'smi | tad yāvan nāsya proccārita-śabdasya dṛṣṭi-gocare gacchāmi tāvad anyato vrajāmi | athavā naitad yujyate sahasaiva |<BR>
<BR>
bhaye vā yadi vā harṣe samprāpte yo vimarśayet |<BR>
kṛtyaṃ na kurute vegān na sa santāpam āpnuyāt ||Panc_1.118||<BR>
<BR>
tat tāvaj jānāmi kasyāyaṃ śabdaḥ | dhairyam ālambya vimarśayan yāvan mandaṃ mandaṃ gacchati tāvad dundubhim apaśyat | sa ca taṃ parijñāya samīpaṃ gatvā svayam eva kautukād atāḍayat | bhūyaś ca harṣād acintayat- aho cirād etad asmākaṃ mahodbhojanam āpatitam | tan nūnaṃ māṃsa-medo 'sṛgbhiḥ paripūritaṃ bhaviṣyati | tataḥ paruṣa-carmāvaguṇṭhitaṃ tat katham api vidāryaikadeśe chidraṃ kṛtvā saṃhṛṣṭa-manā madhye praviṣṭaḥ | paraṃ carma-vidāraṇato daṃṣṭrābhaṅgaḥ samajani | atha nirāśībhūtas tad-dāru-śeṣam avalokya ślokam enam apaṭhat pūrvam eva mayā jñātam iti | ato na śabda-mātrād bhetavyam | <BR>
<BR>
piṅgalaka āha- bhoḥ paśyāyaṃ mama sarvo 'pi parigraho bhaya-vyākulita-manāḥ palāyitum icchati | tat katham ahaṃ dhairyād avaṣṭambhaṃ karomi | <BR>
<BR>
so 'bravīt- svāmin naiṣām eṣa doṣaḥ | yataḥ svāmi-sadṛśā evaṃ bhavanti bhṛtyāḥ | uktaṃ ca-<BR>
<BR>
aśvaḥ śastraṃ śāstraṃ vīṇā vāṇī naraś ca nārī ca |<BR>
puruṣa-viśeṣaṃ prāptā bhavanty ayogyāś ca yogyāś ca ||Panc_1.119||<BR>
<BR>
tat-pauruṣāvaṣṭaṃ kṛtvā tvaṃ tāvad atraiva pratipālaya yāvad aham etac chabda-svarūpaṃ jñātvāgacchāmi | tataḥ paścād yathocitaṃ kāryam iti |<BR>
<BR>
piṅgalaka āha- kiṃ tatra bhavān gantum utsahate | <BR>
<BR>
sa āha- kiṃ svāmy-ādeśāt sad-bhṛtya kṛtyākṛtyam asti | uktaṃ ca-<BR>
<BR>
svāmy-ādeśāt subhṛtyasya na bhoḥ sañjāyate kvacit |<BR>
praviśen mukham āheyaṃ dustaraṃ vā mahārṇavam ||Panc_1.120||<BR>
<BR>
tathā ca-<BR>
svāmy-ādiṣṭas tu yo bhṛtyaḥ samaṃ viṣamam eva ca |<BR>
manyate na sa sandhāryo bhūbhujā bhūtim icchatā ||Panc_1.121||<BR>
<BR>
piṅgalaka āha- bhadraṃ, yady evaṃ tad gaccha | śivās te panthānaḥ santu iti |<BR>
<BR>
damanako 'pi tam praṇamya saṃjīvaka-śabdānuṣarī pratasthe |<BR>
<BR>
atha damanake gate bhaya-vyākula-manāḥ piṅgalakaś cintayāmāsa- aho na śobhanaṃ kṛtaṃ mayā | yat tasya viśvāsaṃ gatvātmābhiprāyo niveditaḥ | kadācid damanako 'yam ubhaya-vetano bhūtvā mamopari duṣṭa-buddhiḥ syād bhraṣṭādhikāratvāt | uktaṃ ca-<BR>
<BR>
ye bhavanti mahīpasya sammānita-vimānitāḥ |<BR>
yatante tasya nāśāya kulīnā api sarvadā ||Panc_1.122||<BR>
<BR>
tat tāvad asya cikīrṣitaṃ vettum anyat sthānāntaraṃ gatvā pratipālayāmi | kadācid damanakas tam ādāya māṃ vyāpādayitum icchati | uktaṃ ca-<BR>
<BR>
na badhyante hy aviśvastā balibhir durbalā api |<BR>
viśvastās tv eva badhyante balavanto 'pi durbalaiḥ ||Panc_1.123||<BR>
bṛhaspater api prājño na viśvāse vrajen naraḥ |<BR>
ya icched ātmano vṛddhim āyuṣyaṃ ca sukhāni ca ||Panc_1.124||<BR>
śapathaiḥ sandhitasyāpi na viśvāse vrajed ripoḥ |<BR>
rājya-lābhodyato vṛtraḥ śakreṇa śapathair hataḥ ||Panc_1.125||<BR>
na viśvāsaṃ vinā śatrur devānām api siddhyati |<BR>
viśvāsāt tridaśendreṇa diter garbho vidāritaḥ ||Panc_1.126||<BR>
<BR>
evaṃ sampradhārya sthānāntaraṃ gatvā damanaka-mārgam avalokayann ekākī tasthau | damanako 'pi sañjīvaka-sakāśaṃ gatvā vṛṣabho 'yam iti parijñāya hṛṣṭa-manā vyacintayat- aho śobhanam āpatitam | anenaitasya sandhi-vigraha-dvāreṇa mama piṅgalako vaśyo bhaviṣyatīti | uktaṃ ca-<BR>
<BR>
na kaulīnyān na sauhārdān nṛpo vākye pravartate |<BR>
mantriṇāṃ vāvad abhyeti vyasanaṃ śokam eva ca ||Panc_1.127||<BR>
sadaivāpadgato rājā bhogyo bhavati mantriṇām |<BR>
ataeva hi vāñchanti mantriṇaḥ sāpadaṃ nṛpam ||Panc_1.128||<BR>
yathā necchati nīrogaḥ kadācit sucikitsakam |<BR>
tathāpad rahito rājā sacivaṃ nābhivāñchati ||Panc_1.129||<BR>
<BR>
evaṃ vicintayan piṅgalakābhimukhaḥ pratasthe | piṅgalako 'pi tam āyāntaṃ prekṣya svākāraṃ rakṣan yathā-pūrva-sthitaḥ damanako 'pi piṅgalaka-sakāśaṃ gatvā praṇamyopaviṣṭaḥ | piṅgalaka āha - kiṃ dṛṣṭaṃ bhavatā tat sattvam ? <BR>
<BR>
damanaka āha- dṛṣṭaṃ svāmi-prasādāt |<BR>
<BR>
piṅgalaka āha- api satyam |<BR>
<BR>
damanaka āha- kiṃ svāmi-pādānām agre'satyaṃ vijñāpyate | uktaṃ ca-<BR>
<BR>
api svalpam asatyaṃ yaḥ puro vadati bhūbhujām |<BR>
devānāṃ ca vinaśyate sa drutaṃ sumahān api ||Panc_1.130||<BR>
<BR>
tathā ca-<BR>
sarva-deva-mayo rājā manunā samprakīrtitaḥ |<BR>
tasmāt taṃ devavat paśyen na vyalīkena karhicit ||Panc_1.131||<BR>
sarva-devamayasyāpi viśeṣo nṛpater ayam |<BR>
śubhāśubha-phalaṃ sadyo nṛpād devād bhavāntare ||Panc_1.132||<BR>
<BR>
piṅgalaka āha- satyaṃ dṛṣṭaṃ bhaviṣyati bhavatā | na dīnipari mahāntaḥ kupyantīti na tvaṃ tena nipātitaḥ | yataḥ-<BR>
<BR>
tṛṇāni nonmūlayati prabhañjano <BR>
mrḍūni nīcaiḥ praṇatāni sarvataḥ |<BR>
svabhāva evonnata-cetasām ayaṃ <BR>
mahān mahatsv eva karoti vikramam ||Panc_1.133||<BR>
<BR>
api ca-<BR>
gaṇḍasthaleṣu mada-vāriṣu baddha-rāga-<BR>
matta-bhramad-bhramara-pāda-talāhato 'pi |<BR>
kopaṃ na gacchati nitānta-balo 'pi nāgas<BR>
tulye bale tu balavān parikopam eti ||Panc_1.134||<BR>
<BR>
damanaka āha- astv evaṃ sa mahātmā | vayaṃ kṛpaṇāḥ | tathāpi svāmī yadi kathayati tato bhṛtyatve niyojayāmi |<BR>
<BR>
piṅgalaka āha socchvāsam- kiṃ bhavān śaknoty evaṃ kartum |<BR>
<BR>
damanaka āha- kim asādhyaṃ buddher asti | uktaṃ ca-<BR>
<BR>
na tac chastrair na nāgendrair na hayair na padātibhiḥ |<BR>
kāryaṃ saṃsiddhim abhyeti yathā buddhyā prasādhitam ||Panc_1.135||<BR>
<BR>
piṅgalaka āha- yady evaṃ tarhy amātya-pade'dhyāropitas tvam | adya-prabhṛti prasāda-nigrahādikaṃ tvayeva kāryam iti niścayaḥ |<BR>
<BR>
atha damanakaḥ satvaraṃ gatvā sākṣepaṃ tam idam āha- ehy ehīto duṣṭa-vṛṣabha | svāmī piṅgalakas tvām ākārayati | kiṃ niḥśaṅko bhūtvā muhur muhur nadasi vṛthā iti | <BR>
<BR>
tac chrutvā sañjīvako 'bravīt- bhadra ko 'yaṃ piṅgalakaḥ |<BR>
<BR>
damanaka āha- kiṃ svāminaṃ piṅgalakam api na jānāsi ? tat-kṣaṇam pratipālaya | phalenaiva jñāsyasi | nanv ayaṃ sarva-mṛga-parivṛto baṭa-tale svāmī piṅgalaka-nāmā siṃhas tiṣṭhati | <BR>
<BR>
tac chrutvā gatāyuṣam ivātmānam manyamānaḥ sañjīvakaḥ paraṃ viṣādam agamat | āha ca- bhadra bhavān sādhu-samācāro vacana-paṭuś ca dṛśyate | tad yadi mām avaśyaṃ tatra nayasi tad-abhaya-pradānena svāminaḥ sakāśāt prasādaḥ kārayitavyaḥ | <BR>
<BR>
damanaka āha-bhoḥ satyam abhihitaṃ bhavatā | nītir eṣā yataḥ-<BR>
<BR>
paryanto labhyate bhūmeḥ samudrasya girer api |<BR>
na kathañcin mahīpasya cittāntaḥ kenacit kvacit ||Panc_1.136||<BR>
<BR>
tattvam atraiva tiṣṭha yāvad ahaṃ taṃ samaye dṛṣṭvā tataḥ paścāt tvām anayāmi iti | tathānuṣṭhite damanakaḥ piṅgalaka-sakāśaṃ gatvedam āha-svāmin na tat prākṛtaṃ sattvam | sa hi bhagavato maheśvarasya vāhana-bhūto vṛṣabha iti | mayā pṛṣṭa idam ūce | maheśvareṇa parituṣṭena kālindī-parisare śaṣpāgrāṇi bhakṣayituṃ samādiṣṭaḥ | kiṃ bahunā mama pradattaṃ bhagavatā krīḍārthaṃ vanam idam | <BR>
<BR>
piṅgalaka āha sabhayam-satyaṃ jñātaṃ mayādhunā | na devatā-prasādaṃ vinā śaṣpa-bhojino vyālākīrṇa evaṃvidhe vane niḥśaṅkā nandato bhramanti | tatas tvayā kim abhihitam | <BR>
<BR>
damanaka āha-svāmin etad abhihitaṃ mayā yad etad-vanaṃ caṇḍikā-vāhana-bhūtasya piṅgalakasya viṣayībhūtam | tad bhavān abhyāgataḥ priyo 'tithiḥ | tat tasya sakāśaṃ gatvā bhrātṛ-snehenaikatra bhakṣaṇa-pāna-viharaṇa-kriyābhir eka-sthānāśrayeṇa kālo neyaḥ iti | tatas tenāpi sarvam etat pratipannam | uktaṃ ca saharṣaṃ svāminaḥ sakāśād abhaya-dakṣiṇā dāpayitavyā iti | tad atra svāmī pramāṇam | <BR>
<BR>
tac chrutvā piṅgalaka āha-sādhu sumate sādhu | mantri śrotriya sādhu | mama hṛdayena saha saṃmantrya bhavaedam abhihitam | tad dattā mayā tasyābhaya-dakṣiṇā | paraṃ so 'pi mad-arthe'bhaya-dakṣiṇāṃ yācayitvā drutataram ānīyatām iti | atha sādhu cedam ucyate-<BR>
<BR>
antaḥ-sārair akuṭilair acchidraiḥ suparīkṣitaiḥ |<BR>
mantribhir dhāryate rājyaṃ sustambhair iva mandiram ||Panc_1.137||<BR>
<BR>
tathā ca-<BR>
mantriṇāṃ bhinna-sandhāne bhiṣajāṃ sānnipātike |<BR>
karmaṇi vyajyate prajñā svasthe ko vā na paṇḍitaḥ ||Panc_1.138||<BR>
<BR>
damanako 'pi taṃ praṇamya saṃjīvaka-sakāśa prasthitaḥ saharṣam acintayat- aho prasāda-saṃmukhī naḥ svāmī vacana-vaśagaś ca saṃvṛttaḥ | tan nāsti dhanyataro mama | uktaṃ ca-<BR>
<BR>
amṛtaṃ śiśire vahnir amṛtaṃ priya-darśanam |<BR>
amṛtaṃ rāja-saṃmānam amṛtaṃ kṣīra-bhojanam ||Panc_1.139||<BR>
<BR>
atha saṃjīvaka-sakāśam āsādya sa-praśrayam uvāca-bho mitra prārthito 'sau mayā bhavad-arthe svāmy-abhaya-pradānam | tad-viśrabdhaṃ gamyatām iti | paraṃ tvayā rāja-prasādam āsādya mayā saha samaya-dharmeṇa vartitavyam | na garvam āsādya sva-prabhutayā vicaraṇīyam | aham api tava saṅketena sarvā rājya-dhuram amātya-padavīm āśrityoddhariṣyāmi | evaṃ kṛte dvayor apy āvayo rāja-lakṣmī-bhāgyā bhaviṣyati | yataḥ-<BR>
<BR>
ākheṭakasya dharmeṇa vibhavāḥ syur vaśe nṝṇām |<BR>
nṛ-prajāḥ prerayaty eko hanty anyo 'tra mṛgān iva ||Panc_1.140 ||<BR>
<BR>
tathā ca-<BR>
yo na pūjayate garvād uttamādhama-madhyamān |<BR>
nṛpāsannān sa mānyo 'pi bhraśyate dantilo yathā ||Panc_1.141||<BR>
<BR>
saṃjīvaka āha-katham etat ? so 'bravīt-<BR>
<BR>
kathā 3<BR>
dantila-gorambha-kathā <BR>
<BR>
asty atra dharātale vardhamānaṃ nāma nagaram | tatra dantilo nāma nānā-bhāṇḍa-patiḥ sakala-pura-nāyakaḥ prativasati sma | tena pura-kāryaṃ nṛpa-kāryaṃ ca kurvatā tuṣṭiṃ nītās tat-pura-vāsino lokā nṛpatiś ca | kiṃ bahunā, na ko 'pi tādṛk kenāpi caturo dṛṣṭo śruto vā | athavā satyam etad uktam-<BR>
<BR>
narapati-hita-kartā dveṣyatāṃ yāti loke<BR>
janapada-hita-kartā tyajyate pārthivendraiḥ |<BR>
iti mahati virodhe vartamāne samāne <BR>
nṛpati-jana-padānāṃ durlabhaḥ kārya-kartā ||Panc_1.142||<BR>
<BR>
athaivaṃ gacchati kāle danitlasya kadācid vivāhaḥ sampravṛttaḥ | tatra tena sarve pura-nivāsino rāja-saṃnidhi-lokāś ca sammāna-puraḥsaram āmantrya bhojitā vastrādibhiḥ sat-kṛtāś ca | tato vivāhānantaraṃ rājā sāntaḥpuraḥ sva-gṛham ānīyābhyarcitaḥ | atha tasya nṛpater gṛha-sammārjana-kartā gorambho nāma rāja-sevako gṛhāyāto 'pi tenānucita-sthāna upaviṣṭo 'vajñāyārdha-candraṃ dattvā niḥsāritaḥ | so 'pi tataḥ prabhṛti niśvasann apamānān na rātrāv apy adhiśete | kathaṃ mayā tasya bhāṇḍapate rāja-prasāda-hāniḥ kartavyā iti cintayann āste | athavā kim anena vṛthā śarīra-śoṣaṇena | na kiṃcin mayā tasyāpakartuṃ śakyam iti | athavā sādhv idam ucyate-<BR>
<BR>
yo hy apakartum aśaktaḥ kupyati<BR>
kim asau naro 'tra nirlajjaḥ |<BR>
utpatito 'pi hi caṇakaḥ śaktaḥ<BR>
kiṃ bhrāṣṭrakaṃ bhaṅktum ||Panc_1.143||<BR>
<BR>
atha kadācit pratyūṣe yoga-nidrāṃ gatasya rājñaḥ śayyānte mārjanaṃ kurvann idam āha-aho dantilasya mahad dṛptatvaṃ yad rāja-mahiṣīm āliṅgati | <BR>
<BR>
tac chrutvā rājā sa-sambhramam utthāya tam uvāca-bho bho gorambha | satyam etat yat tvayā jalpitam | kiṃ dantilena samāliṅgitā iti | <BR>
<BR>
gorambhaḥ prāha-deva ! rātri-jāgaraṇena dyūtāsaktasya me balān nidrā samāyātā | tan na vedmi kiṃ mayābhihitam | rājā serṣyaṃ sva-gatam-eṣa tāvad asmad-gṛhe'pratihata-gatis tathā dantilo 'pi | tat kadācid anena devī samāliṅgyamānā dṛṣṭā bhaviṣyati | tenedam abhihitam | uktaṃ ca-<BR>
<BR>
yad vāñchati divā martyo vīkṣate vā karoti vā |<BR>
tat svapne'pi tad-abhyāsād brūte vātha karoti vā ||Panc_1.144||<BR>
<BR>
tathā ca-<BR>
śubhaṃ vā yadi pāpaṃ yan nṝṇāṃ hṛdi saṃsthitam |<BR>
sugūḍham api taj jñeyaṃ svapna-vākyāt tathā madāt ||Panc_1.145||<BR>
<BR>
athavā strīṇāṃ viṣaye ko 'tra sandehaḥ |<BR>
jalpanti sārdham anyena paśyanty anyaṃ sa-vibhramāḥ |<BR>
hṛd-gataṃ cintayanty anyaṃ priyaḥ ko nāma yoṣitām ||Panc_1.146||<BR>
<BR>
anyac ca-<BR>
ekena smita-pāṭalādhara-ruco jalpanty analpākṣaraṃ vīkṣante'nyam itaḥ sphuṭat-kumudinī-phullollasal-locanāḥ |<BR>
dūrodāra-caritra-citra-vibhavaṃ dhyāyanti cānyaṃ dhiyā kenetthaṃ paramārthato 'rthavad iva premāsti vāma-bhruvām ||Panc_1.147||<BR>
<BR>
tathā ca-<BR>
nāgnis tṛpyati kāṣṭhānāṃ nāpagānāṃ mahodadhiḥ |<BR>
nāntakaḥ sarva-bhūtānāṃ na puṃsāṃ vāma-locanā ||Panc_1.148||<BR>
raho nāsti kṣaṇo nāsti nāsti prārthayitā naraḥ |<BR>
tena nārada nārīṇāṃ satītvam upajāyate ||Panc_1.149||<BR>
yo mohān manyate mūḍho rakteyaṃ mama kāminī |<BR>
sa tasyā vaśago nityaṃ bhavet krīḍā-śakuntavat ||Panc_1.150||<BR>
tāsāṃ vākyāni kṛtyāni svalpāni sugurūṇy api |<BR>
karoti saḥ kṛtair loke laghutvaṃ yāti sarvataḥ ||Panc_1.151||<BR>
striyaṃ ca yaḥ prārthayate sannikarṣaṃ ca gacchati |<BR>
īṣac ca kurute sevāṃ tam evecchanti yoṣitaḥ ||Panc_1.152||<BR>
anarthitvān manuṣyāṇāṃ bhayāt parijanasya ca |<BR>
maryādāyām amaryādāḥ striyas tiṣṭhanti sarvadā ||Panc_1.153||<BR>
nāsāṃ kaścid agamyo 'sti nāsāṃ ca vayasi sthitiḥ |<BR>
virūpaṃ rūpavantaṃ vā pumān ity eva bhujyate ||Panc_1.154||<BR>
rakto hi jāyate bhogyo nārīṇāṃ śāṭikā yathā |<BR>
ghṛṣyante yo daśālambī nitambe viniveśitaḥ ||Panc_1.155||<BR>
alaktiko yathā rakto niṣpīḍya puruṣas tathā |<BR>
abalābhir balād raktaḥ pāda-mūle nipātyate ||Panc_1.156||<BR>
<BR>
evaṃ sa rājā bahuvidhaṃ vilapya tat-prabhṛti dantilasya prasāda-parāṅmukhaḥ saṃjātaḥ | kiṃ bahunā rāja-dvāra-praveśo 'pi tasya nivāritaḥ | dantilo 'py akasmād eva prasāda-parāṅmukham avanipatim avalokya cintayāmāsa-aho sādhu cedam ucyate-<BR>
<BR>
ko 'rthān prāpya na garvito viṣayiṇaḥ kasyāpado 'staṃ gatāḥ<BR>
strībhiḥ kasya na khaṇḍitaṃ bhuvi manaḥ ko nāmā rājñāṃ priyaḥ |<BR>
kaḥ kālasya na gocarāntara-gataḥ ko 'rthī gato gauravaṃ<BR>
ko vā durjana-vāgurāsu patitaḥ kṣemeṇa yātaḥ pumān ||Panc_1.157||<BR>
<BR>
tathā ca-<BR>
kāke śaucaṃ dyūta-kāreṣu satyaṃ sarpe kṣāntiḥ strīṣu kāmopaśāntiḥ |<BR>
klībe dhairyaṃ madyape tattva-cintā rājā mitraṃ kena dṛṣṭaṃ śrutaṃ vā ||Panc_1.158||<BR>
<BR>
aparaṃ mayāsya bhūpater athavānyasyāpi kasyacid rāja-sambandhinaḥ svapne'pi nāniṣṭaṃ kṛtam | tat kim etat-parāṅmukho māṃ prati bhūpatiḥ iti | <BR>
<BR>
evaṃ taṃ dantilaṃ kadācid rāja-dvāre viṣkambhitaṃ vilokya saṃmārjana-kartā gorambho vihasya dvārapālān idam ūce-bho bho dvārapālāḥ ! rāja-prasādādhiṣṭhito 'yaṃ dantilaḥ svayaṃ nigrahānugraha-kartā ca | tad anena nivāritena yathāhaṃ tathā yūyam apy ardha-candra-bhājino bhaviṣyatha | tac chrutvā dantilaś cintayāmāsa-nūnam idam asya gorambhasya ceṣṭitam | athavā sādhv idam ucyate-<BR>
akulīno 'pi mūrkho 'pi bhūpālaṃ yo 'tra sevate |<BR>
api saṃmānahīno 'pi sa sarvatra prapūjyate ||Panc_1.159||<BR>
api kāpuruṣo bhīruḥ syāc cen nṛpati-sevakaḥ |<BR>
tathāpi na parābhūtiṃ janād āpnoti mānavaḥ ||Panc_1.160||<BR>
<BR>
evaṃ sa bahu-vidhaṃ vilapya vilakṣa-manāḥ sodvego gata-prabhāvaḥ sva-gṛhaṃ niśāmukhe gorambham āhūya vastra-yugalena saṃmānyedam uvāca-bhadra ! mayā na tadā tvaṃ rāga-vaśān niḥsāritaḥ | yatas tvaṃ brāhmaṇānām agrato 'nucita-sthāne samupaviṣṭo dṛṣṭa ity apamānitaḥ | tat kṣamyatām |<BR>
<BR>
so 'pi svarga-rājyopamaṃ tad-vastra-yugalam āsādya paraṃ paritoṣaṃ gatvā tam uvāca-bhoḥ śreṣṭhin ! kṣāntaṃ mayā te tat | tad asya saṃmānasya kṛte paśya me buddhi-prabhāvaṃ rāja-prasādaṃ ca | evam uktvā saparitoṣaṃ niṣkrāntaḥ | sādhu cedam ucyate-<BR>
<BR>
stokenonnatim āyāti stokenāyāty adho-gatim |<BR>
aho sasadṛśo ceṣṭā tulāyaṣṭeḥ khalasya ca ||Panc_1.161||<BR>
<BR>
tataś cānye-dyuḥ sa gorambho rāja-kule gatvā yoga-nidrāṃ gatasya bhūpateḥ saṃmārjana-kriyāṃ kurvann idam āha-aho aviveko 'smad-bhūpateḥ | yat purīṣotsargam ācaraṃś carbhaṭī-bhakṣaṇaṃ karoti | <BR>
<BR>
tac chrutvā rājā sa-vismayaṃ tam uvāca-re re gorambha ! kim aprastutaṃ lapasi | gṛha-karmakaraṃ matvā tvāṃ na vyāpādayāmi | kiṃ tvayā kadācid aham evaṃvidhaṃ karma samācaran dṛṣṭaḥ ? <BR>
<BR>
so 'bravīt-dyūtāsaktasya rātri-jāgaraṇena saṃmārjanaṃ kurvāṇasya mama balān nidrā samāyātā | tayādhiṣṭhitena mayā kiṃcij jalpitam | tan na vedmi | tat prasādaṃ karotu svāmī nidrā-paravaśasya iti | <BR>
<BR>
evaṃ śrutvā rājā cintitavān-yan mayā janmāntare purīṣotsargaṃ kurvatā kadāpi cirbhaṭikā na bhakṣitā | tad yathāyaṃ vyatikaro 'sambhāvyo mamānena mūḍhena vyāhṛtaḥ | tathā dantilasyāpīti niścayaḥ | tan mayā na yuktaṃ kṛtaṃ yat sa varākaḥ saṃmānena viyojitaḥ | na tādṛk-puruṣāṇām evaṃvidhaṃ ceṣṭitaṃ sambhāvyate | tad-abhāvena rāja-kṛtyāni paura-kṛtyāni na sarvāṇi śithilatāṃ vrajanti | <BR>
<BR>
evam anekadhā vimṛśya dantilaṃ samāhūya nijāṅga-vastrābharaṇādibhiḥ saṃyojya svādhikāre niyojayāmāsa | ato 'haṃ bravīmi yo na pūjayate garvāt iti | <BR>
<BR>
saṃjīvaka āha-bhadra evam evaitat | yad bhavatābhihitaṃ tad eva mayā kartavyam iti | evam abhihite damanakas tam ādāya piṅgalaka-sakāśam agamat | āha ca-deva eṣa mayānītaḥ sa saṃjīvakaḥ | adhunā devaḥ pramāṇam | saṃjīvako 'pi taṃ sādaraṃ praṇamyāgrataḥ sa-vinayaṃ sthitaḥ | piṅgalako 'pi tasya pīnāyata-kakudmato nakha-kuliśālaṃkṛtaṃ dakṣiṇa-pāṇim upari dattvā māna-puraḥsaram uvāca-api śivaṃ bhavataḥ | kutas tvam asmin vane vijane samāyāto 'si ?<BR>
<BR>
tenāpy ātmaka-vṛttāntaḥ kathitaḥ | yathā vardhamānena  saha viyogaḥ saṃjātas tathā sarvaṃ niveditam | tac chrutvā piṅgalakaḥ sādarataraṃ tam uvāca-vayasya na bhetavyam | mad-bhuja-pañjara-parirakṣitena yathecchaṃ tvayādhunā vartitavyam | anyac ca nityaṃ mat-samīpa-vartinā bhāvyam | yataḥ kāraṇād bahv-apāyaṃ raudra-sattva-niṣevitaṃ vanaṃ gurūṇām api sattvānām asevyam | kutaḥ śaṣpa-bhojinām | <BR>
<BR>
evam uktvā sakala-mṛga-parivṛto yamunā-kaccham avatīryodaka-grahaṇaṃ kṛtvā svecchayā tad eva vanaṃ praviṣṭaḥ | tataś ca karakaṭa-damanaka-nikṣipta-rājya-bhāraḥ saṃjīvikena saha subhāṣita-goṣṭhīm anubhavann āste | athavā sādhv idam ucyate-<BR>
<BR>
yadṛcchayāpy upanataṃ sakṛt sajjana-saṅgatam |<BR>
bhavaty ajaram atyantaṃ nābhyāsa-kramam īkṣate ||Panc_1.162||<BR>
<BR>
saṃjīvakenāpy aneka-śāstrāvagāhanād utpanna-buddhi-prāgalbhyena stokair evāhobhir mūḍha-matiḥ piṅgalako dhīmāṃs tathā kṛto yathāraṇya-dharmād viyojya grāmya-dharmeṣu niyojitaḥ | kiṃ bahunā pratyahaṃ piṅgalaka-saṃjīvakāv eva kevalaṃ rahasi mantrayataḥ | śeṣaḥ sarvo 'pi mṛga-jano dūrībhūtas tiṣṭhati | karaṭaka-damanakāv api praveśaṃ na labhete | anyac ca siṃha-parākramābhāvāt sarvo 'pi mṛga-janas tau ca śṛgālau kṣudhā-vyādhi-bādhitā ekāṃ diśam āśritya sthitāḥ |<BR>
<BR>
uktaṃ ca-<BR>
phala-hīnaṃ nṛpaṃ bhṛtyāḥ kulīnam api connatam |<BR>
santy ajyāny atra gacchanti śuṣkaṃ vṛkṣam ivāṇḍajāḥ ||Panc_1.163||<BR>
tathā ca-<BR>
api saṃmāna-saṃyuktāḥ kulīnā bhakti-tat-parāḥ |<BR>
vṛtti-bhaṅgān mahīpālaṃ tyajanty eva hi sevakāḥ ||Panc_1.164||<BR>
anyac ca-<BR>
kālātikramaṇaṃ vṛtteryo na kurvīta bhūpatiḥ |<BR>
kadācit taṃ na muñcanti bhartsitā api sevakāḥ ||Panc_1.165||<BR>
<BR>
tathā ca kevalaṃ sevakā itthambhūtā yāvat samastam apy etaj jagat parasparaṃ bhakṣaṇārthaṃ sāmādibhir upāyais tiṣṭhati | tad yathā-<BR>
<BR>
deśānām upari kṣmābhṛd āturāṇāṃ cikitsakāḥ |<BR>
vaṇijo grāhakāṇāṃ ca mūrkhāṇām api paṇḍitāḥ ||Panc_1.166||<BR>
pramādināṃ tathā caurā bhikṣukā gṛha-medhinām |<BR>
gaṇikāḥ kāmināṃ caiva sarva-lokasya śilpinaḥ ||Panc_1.167||<BR>
sāmādi-sajjitaiḥ pāśaiḥ pratīkṣante divā-niśam |<BR>
upajīvanti śaktyā hi jalajā jaladān iva ||Panc_1.168||<BR>
<BR>
athavā sādhv idam ucyate-<BR>
sarpāṇāṃ ca khalānāṃ ca para-dravyāpahāriṇām |<BR>
abhiprāyā na sidhyanti tenedaṃ vartate jagat ||Panc_1.169|| <BR>
attuṃ vāñchati śāmbhavo gaṇapater ākhuṃ kṣudhārtaḥ phaṇī<BR>
taṃ ca krauñca-ripoḥ śikhī giri-sutā-siṃho 'pi nāgāśanam |<BR>
itthaṃ yatra parigrahasya ghaṭanā śambhor api syād gṛhe<BR>
tatrāpy asya kathaṃ na bhāvi jagato yasmāt svarūpaṃ hi tat ||Panc_1.170||<BR>
<BR>
tataḥ svāmi-prasāda-rahitau kṣut-kṣāma-kaṇṭhau parasparaṃ karaṭaka-damanakau mantrayete | tatra damanako brūte-ārya karaṭaka | āvāṃ tāvad apradhānatāṃ gatau | eṣa piṅgalakaḥ saṃjīvakānuraktaḥ sva-vyāpāra-parāṅmukhaḥ saṃjātaḥ | sarvo 'pi parijano gataḥ | tat kiṃ kriyate | <BR>
<BR>
karaṭaka āha-yadyapi tvadīya-vacanaṃ na karoti tathāpi svāmī sva-doṣa-nāśāya vācyaḥ | uktaṃ ca-<BR>
<BR>
aśṛnvann api boddhavyo mantribhiḥ pṛthivī-patiḥ |<BR>
yathā sva-doṣa-nāśāya vidureṇāmbikāsutaḥ ||Panc_1.171||<BR>
<BR>
tathā ca-<BR>
madonmattasya bhūpasya kuñjarasya ca gacchataḥ |<BR>
unmārgaṃ vācyatāṃ yānti mahāmātrāḥ samīpagāḥ ||Panc_1.172||<BR>
<BR>
tat tvayaiṣa śaṣpa-bhojī svāminaḥ sakāśam ānītaḥ | tat svahastenāṅgārāḥ karṣitāḥ | <BR>
<BR>
damanaka āha-satyam etat | mamāyaṃ doṣaḥ | na svāminaḥ | uktaṃ ca-<BR>
<BR>
jambūko huḍu-yuddhena vayaṃ cāṣāḍha-bhūtinā |<BR>
dūtikā para-kāryeṇa trayo doṣāḥ svayaṃ kṛtāḥ ||Panc_1.173||<BR>
<BR>
karaṭaka āha-katham etat ?<BR>
<BR>
so 'bravīt-<BR>
kathā 4<BR>
devaśarma-parivrājaka-kathā<BR>
<BR>
asti kasmiṃścid vivikta-pradeśe maṭhāyatanam | tatra deva-śarmā nāma parivrājakaḥ partivasati sma | tasyāneka-sādhu-jana-datta-sūkṣma-vastra-vikraya-vaśāt kālena mahatī vitta-mātrā sañjātā | tataḥ sa na kasyacid viśvasiti | naktaṃ dinaṃ kakṣāntarāt tāṃ mātrāṃ na muñcati | athavā sādhu cedam ucyate-<BR>
<BR>
arthānām arjane duḥkham arjitānāṃ ca rakṣaṇe |<BR>
nāśe duḥkhaṃ vyaye duḥkhaṃ dhig arthāḥ kaṣṭa-saṃśrayāḥ ||Panc_1.174||<BR>
<BR>
athāṣāḍha-bhūtir nāma para-vittāpahārī dhūrtas tām artha-mātrāṃ tasya kakṣāntara-gatāṃ lakṣayitvā vyacintayat-kathaṃ mayāsyeyam artha-mātrā hartavyā iti | <BR>
<BR>
tad atra maṭhe tāvad dṛḍha-śilā-sañcaya-vaśād bhitti-bhedo na bhavati | uccaistaratvāc ca dvāre praveśo na syāt | tad enaṃ māyā-vacanair viśvāsyāhaṃ chātratāṃ vrajāmi yena sa viśvastaḥ kadācid viśvāsam eti | uktaṃ ca-<BR>
<BR>
nispṛho nādhikārī syān nākāmī maṇḍana-priyaḥ |<BR>
nāvidagdhaḥ priyaṃ brūyāt sphuṭa-vaktā na vañcakaḥ ||Panc_1.175||<BR>
<BR>
evaṃ niścitya tasyāntikam upagamya-oṃ namaḥ śivāya-iti proccārya sāṣṭāṅgaṃ praṇamya ca sa-praśrayam uvāca-bhagavan asāraḥ saṃsāro 'yam | giri-nadī-vegopamaṃ yauvanam | tṛṇāgni-samaṃ jīvitam | śarad-abhra-cchāyā-sadṛśā bhogāḥ svapna-sadṛśo mitra-putra-kalatra-bhṛtya-varga-sambandhaḥ | evaṃ mayā samyak parijñātam | tat kiṃ kurvato me saṃsāra-samudrottaraṇaṃ bhaviṣyati | <BR>
<BR>
tac chrutvā deva-śarmā sādaram āha-vatsa ! dhanyo 'si yat prathame vayasy evaṃ viraktī-bhāvaḥ | uktaṃ ca-<BR>
<BR>
pūrvaṃ vayasi yaḥ śāntaḥ sa śānta iti me matiḥ |<BR>
dhātuṣu kṣīyamāṇeṣu śamaḥ kasya na jāyate ||Panc_1.176||<BR>
ādau citte tataḥ kāye satāṃ saṃjāyate jarā |<BR>
asatāṃ ca punaḥ kāye naiva citte kadācana ||Panc_1.177||<BR>
<BR>
yac ca māṃ saṃsāra-sāgarottaraṇopāyaṃ pṛcchasi | tac chrūyatām-<BR>
<BR>
śūdro vā yadi vānyo 'pi caṇḍālo 'pi jaṭādharaḥ |<BR>
dīkṣitaḥ śiva-mantreṇa sa bhasmāṅgī śivo bhavet ||Panc_1.178||<BR>
ṣaḍ-akṣareṇa mantreṇa puṣpam ekam api svayam |<BR>
liṅgasya mūrdhni yo dadyān na sa bhūyo 'bhijāyate ||Panc_1.179||<BR>
<BR>
tac chrutvāṣāḍha-bhūtis tat-pādau gṛhītvā sa-praśrayam idam āha-bhagavan, tarhi dīkṣayā me'nugrahaṃ kuru | <BR>
<BR>
devaśarmā āha-vatsa anugrahaṃ te kariṣyāmi | parantu rātrau tvayā maṭha-madhye na praveṣṭavyam | yat-kāraṇaṃ niḥsaṅgatā yatīnāṃ praśasyate tava ca mamāpi ca | uktaṃ ca-<BR>
<BR>
durmantrān nṛpatir vinaśyati yatiḥ saṅgāt suto lālasād<BR>
vipro 'nadhyayanāt kulaṃ kutanayāc chīlaṃ khalopāsanāt |<BR>
maitrī cāpraṇayāt samṛddhir anayāt snehaḥ pravāsāśrayāt<BR>
strī garvād anavekṣaṇād api kṛṣis tyāgāt pramādād dhanam ||Panc_1.180||<BR>
<BR>
tat tvayā vrata-grahaṇānantaraṃ maṭha-dvāre tṛṇa-kuṭīrake śayitavyam iti | <BR>
<BR>
sa āha-bhagavan ! bhavad-ādeśaḥ pramāṇam | paratra hi tena me prayojanam |<BR>
<BR>
atha kṛta-śayana-samayaṃ devaśarma-nigrahaṃ kṛtvā śāstrokta-vidhinā śiṣyatām anayat | so 'pi hasta-pādāvamardanādi-paricaryayā taṃ paritoṣam anayat | punas tathāpi muniḥ kakṣāntarān mātrāṃ na muñcati | athaivaṃ gacchati kāle āṣāḍha-bhūtiś cintayāmāsa-aho, na kathañcid eṣa me viśvāsam āgacchati | tat kiṃ divāpi śastreṇa mārayāmi, kiṃ vā viṣaṃ prayacchāmi ? kiṃ vā paśu-dharmeṇa vyāpādayāmi ? iti |<BR>
<BR>
evaṃ cintayatas tasya devaśarmaṇo 'pi śiṣya-putraḥ kaścid grāmād āmantraṇārthaṃ samāyātaḥ | prāha ca-bhagavan, pavitrāropaṇa-kṛte mama gṛham āgamyatām iti | <BR>
<BR>
tac chrutvā devaśarmāṣāḍhabhūtinā saha prahṛṣṭa-manāḥ prasthitaḥ | athaivaṃ tasya gacchato 'gre kācin nadī samāyātā | tāṃ dṛṣṭvā mātrāṃ kakṣāntarād avatārya kanthā-madhye suguptāṃ nidhāya snātvā devārcanaṃ vidhāya tad-anantaram āṣāḍhabhūtim idam āha-bho āṣāḍhabhūte ! yāvad ahaṃ purīṣotsargaṃ kṛtvā samāgacchāmi, tāvad eṣā kanthā yogeśvarasya svāvadhānatayā rakṣaṇīyā | ity uktvā gataḥ |<BR>
<BR>
āṣāḍhabhūtir api tasminn adarśanī-bhūte mātrām ādāya satvaraṃ prasthitaḥ | devaśarmāpi chātra-guṇānurañjita-manāḥ suviśvasto yāvad upaviṣṭas tiṣṭhati tāvat suvarṇa-roma-deha-yūtha-madhye huḍu-yuddham apaśyat | atha roṣa-vaśād dhuḍu-yugalasya dūram apasaraṇaṃ kṛtvā bhūyo 'pi samupetya  lālaṭa-paṭṭābhyāṃ praharato bhūri rudhiraṃ patati | tac ca jambūko jihvā-laulyena raṅga-bhūmiṃ prāveśyāsvādayati | devaśarmāpi tad ālokya vyacintayat-aho manda-matir ayaṃ jambūkaḥ | yadi katham apy anayoḥ saṅghaṭṭe patiṣyati tan nūnaṃ mṛtyum avāpsyatīti vitarkayāmi |<BR>
<BR>
kṣaṇāntare ca tathaiva raktāsvādana-laulyān madhye praviśaṃs tayoḥ śiraḥ-sampāte patiot mṛtaś ca śṛgālaḥ | devaśarmāpi taṃ śocamāno mātrām uddiśya śanaiḥ śanaiḥ prasthito yāvad āṣāḍhabhūtiṃ na paśyati tataś cautsukyena śaucaṃ vidhāya yāvat kanthām ālokayati tāvan mātrāṃ na paśyati | tataś ca-hā hā muṣito 'smi iti jalpan pṛthivī-tale mūrcchayā nipapāta | tataḥ kṣaṇāc cetanāṃ labdhvā bhūyo 'pi samutthāya phūtkartum ārabdhaḥ-bho āṣāḍhabhūte ! kva māṃ vañcayitvā gato 'si ? tad dehi me prativacanam |<BR>
<BR>
evaṃ bahu vilapya tasya pada-paddhatim anveṣayan śanaiḥ śanaiḥ prasthitaḥ | athaiva gacchan sāyantana-samaye kañcid grāmam āsasāda | atha tasmād grāmāt kaścit kaulikaḥ sabhārhyo madya-pāna-kṛte samīpa-vartini nagare prasthitaḥ | devaśarmāpi tam ālokya provāca-bho bhadra vayaṃ sūryoḍhā atithayas tavāntikaṃ prāptāḥ | na kam apy atra grāme jānīmaḥ | tad gṛhyatām atithi-dharmaḥ | uktaṃ ca-<BR>
<BR>
samprāpto yo 'tithiḥ sāyaṃ sūryoḍhe gṛha-medhinām |<BR>
pūjayā tasya devatvaṃ prayānti gṛha-medhinaḥ ||Panc_1.181||<BR>
<BR>
tathā ca-<BR>
tṛṇāni bhūmir udakaṃ vāk-caturthī ca sūnṛtā |<BR>
satām etāni harmyeṣu nocchidyante kadācana ||Panc_1.182||<BR>
svāgatenāgnayas tṛptā āsanena śatakratuḥ |<BR>
pāda-śaucena pitaraḥ arghāc chambhus tathātitheḥ ||Panc_1.183||<BR>
<BR>
kauliko 'pi tac chrutvā bhāryām āha-priye, gaccha tv atithim ādāya gṛhaṃ prati pāda-śauca-bhojana-śayanādibhiḥ satkṛtya tvaṃ tatraiva tiṣṭha | ahaṃ tava kṛte prabhūta-madyam āneṣyāmi | evam uktvā prasthitaḥ | sāpi bhāryā puṃścalī tam ādāya prahasita-vadanā devadattaṃ manasi  dhyāyantī gṛhaṃ prati pratasthe | athavā sādhu cedam ucyate-<BR>
<BR>
durdivase ghana-timire duḥsañcārāsu nagara-vīthīṣu |<BR>
patyur videśa-gamane parama-sukhaṃ jaghana-capalāyāḥ ||Panc_1.184||<BR>
<BR>
tathā ca-<BR>
paryaṅkeṣv āstaraṇaṃ patim anukūlaṃ manoharaṃ śayanam |<BR>
tṛṇam iva laghu manyante kāminyaś caurya-rata-lubdhāḥ ||Panc_1.185||<BR>
<BR>
tathā ca-<BR>
keliṃ pradahati lajjā śṛṅgāro 'sthīni cāṭavaḥ kaṭavaḥ |<BR>
vandha-trayāḥ paritoṣo na kiṃcid iṣṭaṃ bhavet patyau ||Panc_1.186||<BR>
kula-patanaṃ jana-garhāṃ bandhanam api jīvitavya-sandeham |<BR>
aṅgīkaroti kulaṭā satataṃ para-puruṣa-saṃsaktā ||Panc_1.187||<BR>
<BR>
atha kaulika-bhāryā gṛhaṃ gatvā deva-śarmaṇe gatāstaraṇaṃ bhagnāṃ ca khaṭvāṃ samarpyedam āha-bho bhagavan ! yāvad ahaṃ sva-sakhīṃ grāmād abhyāgatāṃ  sambhāvya drutam āgacchāmi tāvat tvayā mad-gṛhe'pramattena bhāvyam |<BR>
<BR>
evam abhidhāya śṛṅgāra-vidhiṃ vidhāya yāvad-devadattam uddiśya vrajati tāvat tad-bhartā saṃmukho mada-vihvalāṅgo mukta-keśaḥ pade pade praskhalan gṛhīta-madya-bhāṇḍaḥ samabhyeti | taṃ ca dṛṣṭvā sā drutataraṃ vyāghuṭya sva-gṛhaṃ praviśya nukta-śṛṅgāra-veśā yathā-pūrvam abhavat | kauliko 'pi tāṃ palāyamānāṃ kṛtādbhuta-śṛṅgārāṃ vilokya prāg eva karṇa-paramparayā tasyāḥ śrutāvapavāda-kṣubhita-hṛdayaḥ svākāraṃ nigūhamānaḥ sadaivāste | tataś ca tathāvidhaṃ ceṣṭitam avalokya dṛṣṭa-pratyayaḥ krodha-vaśago gṛhaṃ praviśya tām uvāca-āḥ pāpe puṃścali ! kva prasthitāsi ?<BR>
<BR>
sā provāca-ahaṃ tvat-sakāśād āgatā na kutracid api nirgatā | tat kathaṃ madya-pāna-vaśād aprastutaṃ vadasi ? athavā sādhv idam ucyate-<BR>
<BR>
vaikalyaṃ dharaṇī-pātam ayathocita-jalpanam |<BR>
saṃnipātasya cihnāni madyaṃ sarvāṇi darśayet ||Panc_1.188||<BR>
kara-spando 'mbara-tyāgas tejo-hāniḥ sarāgatā |<BR>
vāruṇī-saṅgajāvasthā bhānunāpy anubhūyate ||Panc_1.189||<BR>
<BR>
so 'pi tac chrutvā pratikūla-vacanaṃ veśa-viparyayaṃ cāvalokya tam āha-puṃścali ! cira-kālaṃ śruto mayā tavāpavādaḥ | tad adya svayaṃ sañjāta-pratyayas tava yathocitaṃ nigrahaṃ karomi | ity abhidhāya laguḍa-prahārais tāṃ jarjarita-dehāṃ vidhāya sthūṇayā saha dṛḍha-bandhanena baddhvā so 'pi mada-vihvalo vijñāya tāṃ gatvedam āha-sakhi ! sa devadattas tasmin sthāne tvāṃ pratīkṣate | tac chīghram āgamyatām iti | <BR>
<BR>
sā cāha-paśya mamāvasthām | tat kathaṃ gacchāmi ? tad gatvā brūhi taṃ kāminaṃ yad asyāṃ rātrau na tvayā saha samāgamaḥ |<BR>
<BR>
nāpitī prāha-sakhi, mā maivaṃ vada | nāyaṃ kulaṭā-dharmaḥ | uktaṃ ca-<BR>
<BR>
viṣama-stha-svādu-phala-grahaṇa-vyavasāya-niścayo yeṣām |<BR>
uṣṭrāṇām iva teṣāṃ manye'haṃ śaṃsitaṃ janma ||Panc_1.190||<BR>
<BR>
tathā ca-<BR>
sandigdhe para-loke janāpavāde ca jagati bahu-citre |<BR>
svādhīne para-ramaṇe dhanyās tāruṇya-phala-bhājaḥ ||Panc_1.191||<BR>
anyac ca-<BR>
yadi bhavati deva-yogāt pumān virūpo 'pi bandhako rahasi |<BR>
na tu kṛcchrād api bhadraṃ nija-kāntaṃ sā bhajaty eva ||Panc_1.192||<BR>
<BR>
sābravīt-yady evaṃ tarhi kathaya kathaṃ dṛḍha-bandhana-baddhā satī tatra gacchāmi | sannihitaś cāyaṃ pāpātmā mat-patiḥ | <BR>
<BR>
nāpity āha-sakhi, mada-vihvalo 'yaṃ sūrya-kara-spṛṣṭaḥ prabodhaṃ yāsyati | tad ahaṃ tvam unmocayāmi | mām ātma-sthāne baddhvā drutataraṃ deva-dattaṃ sambhāvyāgaccha |<BR>
<BR>
sābravīt-evam astu iti |<BR>
<BR>
tad anu sā nāpitī tāṃ sva-sakhīṃ bandhanād vimocya tasyāḥ sthāne yathā-pūrvam ātmānaṃ baddhvā tāṃ devadatta-sakāśe  saṅketa-sthānaṃ preṣitavatī | tathānuṣṭhite kaulikaḥ kasmiṃścit kṣaṇe samutthāya kiṃcid gata-kopo vimadas tām āha-he paruṣa-vādini ! yad adya-prabhṛti gṛhān niṣkramaṇaṃ na karoṣi, na ca paruṣaṃ vadasi, tatas tvām unmocayāmi |<BR>
<BR>
nāpity api svara-bheda-bhayād yāvan na kiṃcid ūce, tāvat so 'pi bhūyo bhūyas tāṃ tad evāha | atha sā yāvat pratyuttaraṃ kim api na dadau, tāvat sa prakupitas tīkṣṇa-śastram ādāya nāsikām acchinat | āha ca-re puṃścali ! tiṣṭhedānīm | tvāṃ bhūyas toṣayiṣyāmi | iti jalpan punar api nidrā-vaśam agāt | <BR>
<BR>
devaśarmāpi vitta-nāśāt kṣutkṣāma-kaṇṭho naṣṭa-nidras tat sarvaṃ strī-caritram apaśyat | sāpi kaulika-bhāryā yathecchayā devadattena saha surata-sukham anubhūya kasmiṃścit kṣaṇe sva-gṛham āgataya tāṃ nāpitīm idam āha-ayi ! śivaṃ bhavatyāḥ | nāyaṃ pāpātmā mama gatāyā utthitaḥ | <BR>
<BR>
nāpity āha-śivaṃ nāsikayā vinā śeṣasya śarīrasya | tad drutaṃ tāṃ mocaya bandhanād yāvan nāyaṃ māṃ paśyati, yena sva-gṛhaṃ gacchāmi | <BR>
<BR>
tathānuṣṭhite  bhūyo 'pi kaulika utthāya tām āha-puṃścali ! kim adyāpi na vadasi ? kiṃ bhūyo 'py ato duṣṭataraṃ nigrahaṃ karṇa-cchedena karomi ? <BR>
<BR>
atha sā sa-kopaṃ sādhikṣepam idam āha-dhiṅ mahā-mūḍha ! ko māṃ mahā-satīṃ dharṣayituṃ vyaṅgayituṃ vā samarthaḥ ? tac chṛṇvantu sarve'pi loka-pālāḥ |<BR>
<BR>
āditya-candra-hari-śaṃkara-vāsavādyāḥ <BR>
śaktā na jetum atiduḥkha-karāṇi yāni |<BR>
tānīndriyāṇi balavanti sudurjayāni <BR>
ye nirjayanti bhuvane balinas ta eke ||Panc_1.193||<BR>
<BR>
tad yadi mama satītvam asti, manasāpi para-puruṣo nābhilaṣitaḥ, tato devā bhūyo 'pi me nāsikāṃ tādṛg-rūpākṣatāṃ kurvantu | athavā yadi mama citte para-puruṣasya bhrāntir api bhavati, māṃ bhasmasān nayantu | evam uktvā bhūyo 'pi tam āha-bho durātman ! paśya me satītva-prabhāveṇa tādṛśy eva nāsikā saṃvṛttā |<BR>
<BR>
athāsāv ulmukam ādāya yāvat paśyati, tāvat tad-rūpāṃ nāsikāṃ ca bhūtale rakta-pravāhaṃ ca mahāntam apaśyat | atha sa vismita-manās tāṃ bandhanād vimucya śayyāyām āropya ca cāṭu-śataiḥ paryatoṣayat | devaśarmāpi taṃ sarva-vṛttāntam ālokya vismita-manā idam āha-<BR>
<BR>
śambarasya ca yā māyā yā māyā namucer api |<BR>
baleḥ kumbhīnasaś caiva sarvās tā yoṣito viduḥ ||Panc_1.194||<BR>
hasantaṃ prahasanty etā rudantaṃ prarudanty api |<BR>
apriyaṃ priya-vākyaiś ca gṛhṇanti kāla-yogataḥ ||Panc_1.195||<BR>
uśanā veda yac chāstraṃ yac ca veda bṛhaspatiḥ |<BR>
strī-buddhyā na viśiṣyete tāḥ sma rakṣyāḥ kathaṃ naraiḥ ||Panc_1.196||<BR>
anṛtaṃ satyam ity āhuḥ satyaṃ cāpi tathānṛtam |<BR>
iti yās tāḥ kathaṃ vīra saṃrakṣyāḥ puruṣair iha ||Panc_1.197||<BR>
<BR>
anyatrāpy uktam-<BR>
nātiprasaṅgaḥ pramadāsu kāryo<BR>
necched balaṃ strīṣu vivardhamānam |<BR>
atiprasaktaiḥ puruṣair yatas tāḥ <BR>
krīḍanti kākair iva lūna-pakṣaiḥ ||Panc_1.198||<BR>
sumukhena vadanti vagunā praharanty eva śitena cetasā |<BR>
madhu tiṣṭhati vāci yoṣitāṃ hṛdaye hālāhalaṃ mahad-viṣam ||Panc_1.199||<BR>
ata eva nipīyate'dharo hṛdayaṃ muṣṭibhir eva tāḍyate |<BR>
puruṣaiḥ sukha-leśa-vañcitair madhu-lubdhaiḥ kamalaṃ yathālibhiḥ ||Panc_1.200||<BR>
<BR>
api ca-<BR>
āvartaḥ saṃśayānām avinaya-bhavanaṃ pattanaṃ sāhasānāṃ doṣāṇāṃ saṃnidhānaṃ kapaṭa-śata-mayaṃ kṣetram apratyayānām |<BR>
svarga-dvārasya vighnaṃ naraka-pura-mukhaṃ sarva-māyā-karaṇḍaṃ strī-yantraṃ kena sṛṣṭaṃ viṣam amṛta-mayaṃ prāṇi-lokasya pāśaḥ ||Panc_1.201||<BR>
<BR>
kārkaśyaṃ stanayor dṛśos taralatālīkaṃ mukhe ślāghyate kauṭilyaṃ kaca-saṃcaye ca vacane māndyaṃ trike sthūlatā |<BR>
bhīrutvaṃ hṛdaye sadaiva kathitaṃ māyā-prayogaḥ priye yāsāṃ doṣa-gaṇo guṇo mṛga-dṛśāṃ tāḥ syur narāṇāṃ priyāḥ ||Panc_1.202||<BR>
<BR>
etā hasanti ca rudanti ca kārya-hetor <BR>
viśvāsayanti ca paraṃ na ca viśvasanti |<BR>
tasmān nareṇa kula-śīla-samanvitena nāryaḥ śmaśāna-ghaṭikā iva varjanīyāḥ ||Panc_1.203||<BR>
<BR>
tasmān nareṇa kulaśīlavatā sadaiva<BR>
nāryaḥ śmaśāna-vaṭikā iva varjanīyāḥ |<BR>
vyakīrṇa-kesara-karāla-mukhā mṛgendrā<BR>
nāgāś ca bhūri-mada-rāja-virājamānāḥ ||Panc_1.204||<BR>
<BR>
kurvanti tāvat prathamaṃ priyāṇi<BR>
yāvan na jānanti naraṃ prasaktam |<BR>
jñātvā ca taṃ manmatha-pāśa-baddhaṃ<BR>
grastāmiṣaṃ mīnam ivoddharanti ||Panc_1.205||<BR>
<BR>
samudra-vīcīva cala-svabhāvāḥ<BR>
sandhyābhra-rekheva muhūrta-rāgāḥ |<BR>
striyaḥ kṛtārthāḥ puruṣaṃ nirarthaṃ<BR>
niṣpīḍotālaktakavat tyajanti ||Panc_1.206||<BR>
<BR>
anṛtaṃ sāhasaṃ māyā mūrkhatvam atilubdhatā |<BR>
aśaucaṃ nirdayatvaṃ ca strīṇāṃ doṣāḥ svabhāvajāḥ ||Panc_1.207||<BR>
<BR>
sammohayantimadayanti viḍambayanti<BR>
nirbharstayanti ramayanti viṣādayanti |<BR>
etāḥ praviśya saralaṃ hṛdayaṃ narāṇāṃ<BR>
kiṃ vā na vāma-nayanā na samācaranti ||Panc_1.208||<BR>
<BR>
antar-viṣa-mayā hy etā bahiś caiva manoramāḥ |<BR>
guñjā-phala-samākārā yoṣitaḥ kena nirmitāḥ ||Panc_1.209||<BR>
<BR>
evaṃ cintayatas tasya parivrājakasya sā niśā mahatā kṛcchreṇāticakrāma | sā ca dūtikā chinna-nāsikā sva-gṛhaṃ gatvā cintayāmāsa-kim idānīṃ kartavyam ? katham etan mahac-chidraṃ sthagayitavyam ? <BR>
<BR>
atha tasyā evaṃ vicintayantyā bhartā kārya-vaśād rāja-kule paryuṣitaḥ pratyūṣe ca sva-gṛham abhyupetya dvāra-deśa-stho vividha-paura-kṛtyotsukatayā tām āha-bhadre śīghram ānīyatāṃ kṣura-bhāṇḍaṃ yena kṣaura-karma-karaṇāya gacchāmi |<BR>
<BR>
sāpi chinnanāsikā gṛha-madhya-sthitaiva kārya-karaṇāpekṣayā kṣura-bhāṇḍāt kṣuram ekaṃ samākṛṣya tasyābhimukhaṃ preṣayāmāsa | nāpito 'py utsukatayā tam ekaṃ kṣuram avalokya kopāviṣṭaḥ san tad-abhimukham eva taṃ kṣuraṃ prāhiṇot | etasminn antare sā duṣṭordhva-bāhū vidhāya phutakartu-manā gṛhān niścakrāma | aho paśyata pāpenānena mama sad-ācāra-vartinyāḥ nāsikā-cchedo vihitaḥ | tat-paritrāyatāṃ paritrāyatām |<BR>
<BR>
atrāntare rāja-puruṣāḥ samabhyetya taṃ nāpitaṃ laguḍa-prahārair jarjarīkṛtya dṛḍha-bandhanair baddhvā tayā chinnanāsikayā saha dharmādhikaraṇa-sthānaṃ nītvā sabhyān ūcuḥ-śṛṇvantu bhavantaḥ sabhāsadaḥ | anena nāpitenāparādhaṃ vinā strī-ratnam etad vyaṅgitam | tad asya yad yujyate tat kriyatām |<BR>
<BR>
ity abhihite sabhyā ūcuḥ-re nāpita ! kim-arthaṃ tvayā bhāryā vyaṅgitā | kim anayā para-puruṣo 'bhilaṣitaḥ | unta svit prāṇa-drohaḥ kṛtaḥ, kiṃ vā caurya-karmācaritam | tat kathyatām asyā aparādhaḥ ? <BR>
<BR>
nāpito 'pi prahāra-pīḍita-tanur vaktuṃ na śaśāka | atha taṃ tūṣṇīṃbhūtaṃ dṛṣṭvā punar ūcuḥ-aho, satyam etad rāja-puruṣāṇāṃ vacaḥ | pāpātmāyam | aneneyaṃ nirdoṣā varākī dūṣitā | uktaṃ ca-<BR>
<BR>
bhinna-svara-mukha-varṇaḥ śaṅkita-dṛṣṭiḥ samutpatita-tejāḥ |<BR>
bhavati hi pāpaṃ kṛtvā sva-karma-santrāsitaḥ puruṣaḥ ||Panc_1.210||<BR>
<BR>
tathā ca-<BR>
āyāti skhalitaiḥ pādair mukha-vaivarṇya-saṃyutaḥ |<BR>
lalāṭa-sveda-bhāg bhūri-gadgadaṃ bhāṣate vacaḥ ||Panc_1.211||<BR>
adho-dṛṣṭir vadet kṛtvā pāpaṃ prāptaḥ sabhāṃ naraḥ |<BR>
tasmād yatnāt parijñeyāś cihnair etair vicakṣaṇaiḥ ||Panc_1.212||<BR>
<BR>
anyac ca-<BR>
prasanna-vadano dṛṣṭaḥ spaṣṭa-vākyaḥ saroṣa-dṛk |<BR>
sabhāyāṃ vakti sāmarṣaṃ sāvaṣṭambho naraḥ śuciḥ ||Panc_1.213||<BR>
<BR>
tad eṣa duṣṭa-caritra-lakṣaṇo dṛśyate | strī-dharsaṇād vadhya iti | tac chūlīyām āropyatām iti | <BR>
<BR>
atha vadhya-sthāne nīyamānaṃ tam avalokya deva-śarmā tān dharmādhikṛtān gatvā provāca-bho bhoḥ, anyānyenaiṣa varāko vadhyate nāpitaḥ | sādhu-samācāra eṣaḥ | tac chrūyatāṃ me vākyam-jambūko huḍu-yuddhena iti |<BR>
<BR>
atha te sabhyā ūcuḥ-bho bhagavan ! katham etat ? <BR>
<BR>
tato devaśarmā teṣāṃ trayāṇām api vṛttāntaṃ vistareṇākathayat | tad ākarṇya suvismita-manasas te nāpitaṃ vimocya mithaḥ procuḥ-aho !<BR>
<BR>
avadhyā brāhmaṇā gāvo striyo bālāś ca jñātayaḥ |<BR>
yeṣāṃ cānnāni bhuñjīta ye ca syuḥ śaraṇāgatāḥ ||Panc_1.214||<BR>
<BR>
tad asyā nāsikā-cchedaḥ sva-karmaṇā hi saṃvṛttaḥ | tato rāja-nigrahas tu karṇa-cchedaḥ kāryaḥ | tathānuṣṭhite devaśarmāpi vitta-nāśa-samudbhūta-śoka-rahitaḥ punar api svakīyaṃ maṭhāyatanaṃ jagāma | ato 'haṃ bravīmi-jambūko huḍu-yuddhena (1.174) iti |<BR>
<BR>
karaṭaka āha-evaṃ-vidhe vyatikare kiṃ kartavyam āvayoḥ ?<BR>
<BR>
damanako 'bravīt-evaṃ-vidhe'pi samaye mama buddhi-sphuraṇaṃ bhaviṣyati, yena sañjīvakaṃ prabhor viśleṣayiṣyāmi | uktaṃ ca, yataḥ-<BR>
<BR>
ekaṃ hanyān na vā hanyād iṣuḥ kṣipto dhanuṣmatā |<BR>
prājñena tu matiḥ kṣiptā hanyād garbha-gatān api ||Panc_1.215||<BR>
<BR>
tad ahaṃ māyā-prapañcena guptam āśritya taṃ sphoṭayiṣyāmi |<BR>
<BR>
karaṭaka āha-bhadra, yadi katham api tava māyā-praveśaṃ piṅgalako jñāsyati, sañjīvako vā tadā nūnaṃ vighāta eva |<BR>
<BR>
so 'bravīt-tāta, maivaṃ vada | gūḍha-buddhibhir āpat-kāle vidhure'pi daive buddhiḥ prayoktavyā | nodyamas tyājyaḥ | kadācid ghuṇākṣara-nyāyena buddheḥ sāmrājyaṃ bhavati | uktaṃ ca-<BR>
<BR>
tyājyaṃ na dhairyaṃ vidhure'pi daive <BR>
dhairyāt kadācit sthitm āpnuyāt saḥ |<BR>
yāte samudre'pi hi pota-bhaṅge<BR>
sāṃyātriko vāñchati karma eva ||Panc_1.216||<BR>
<BR>
tathā ca-<BR>
udyoginaṃ satatam atra sameti lakṣmīr <BR>
daivaṃ hi daivam iti kāpuruṣā vadanti |<BR>
daivaṃ nihatya kuru pauruṣam ātma-śaktyā yatne kṛte yadi na sidhyati ko 'tra doṣaḥ ||Panc_1.217||<BR>
<BR>
tad evaṃ jñātvā sugūḍha-buddhi-prabhāveṇa yathā tau dvāv api na jñāsyataḥ, tathā mitho viyojayiṣyāmi | uktaṃ ca-<BR>
<BR>
suprayuktasya dambhasya brahmāpy antaṃ na gacchati |<BR>
kauliko viṣṇu-rūpeṇa rāja-kanyāṃ niṣevate ||Panc_1.218||<BR>
<BR>
karaṭaka āha-katham etat ? <BR>
<BR>
so 'bravīt-<BR>
kathā 5<BR>
kaulika-rathakāra-kathā<BR>
<BR>
kasmiṃścid adhiṣṭhāne kaulika-rathakārau mitre prativasataḥ sma | tatra ca bālyāt-prabhṛti sahacāriṇau parasparam atīva sneha-parau sadaika-sthāna-vihāriṇau kālaṃ nayataḥ | atha kadācit tatrādhiṣṭhāne kasmiṃścid devāyatane yātrā-mahotsavaḥ saṃvṛttaḥ | tatra ca naṭa-nartaka-cāraṇa-saṅkule nānā-deśāgata-janāvṛte tau sahacarau bhramantau kāñcid rāja-kanyāṃ kareṇukārūḍhāṃ sarva-lakṣaṇa-sanāthāṃ kañcuki-varṣa-dhara-parivāritāṃ devatā-darśanārthaṃ samāyātāṃ dṛṣṭavantau | athāsau kaulikas tāṃ  dṛṣṭvā viṣārdita iva duṣṭa-graha-gṛhīta iiva kāma-śarair hanyamānaḥ sahasā bhūtale nipapāta | atha taṃ tad-avastham avalokya rathakāras tad-duḥkha-duḥkhita āpta-puruṣais taṃ samutkṣipya sva-gṛham ānāyayat | tatra
ca vividhaiḥ śītopacāraiś cikitsakopadiṣṭair mantra-vādibhir upacaryamāṇaiś cirāt kathaṃcit sa-cetano babhūva |<BR>
<BR>
tato rathakāreṇa pṛṣṭaḥ-bho mitra ! kim evaṃ tvam akasmād vicetanaḥ sañjātaḥ ? tat kathyatām ātma-svarūpam ?<BR>
<BR>
sa āha-vayasya ! yady evaṃ tac chṛṇu me rahasyaṃ yena sarvām ātma-vedanāṃ te vadāmi | yadi tvaṃ māṃ suhṛdaṃ manyase tataḥ kāṣṭha-pradānena prasādaḥ kriyatām | kṣamyatāṃ yad vā kiñcit praṇay>atirekād ayuktaṃ tava mayānuṣṭhitam |<BR>
<BR>
so 'pi tad ākarṇya bāṣpa-pihita-nayanaḥ sa-gadgadam uvāca-vayasya, yat kiñcid duḥkha-kāraṇaṃ tad vada yena pratīkāraḥ kriyate, yadi śakyate kartum | uktaṃ ca-<BR>
<BR>
auṣadhārtha-sumantrāṇāṃ buddheś caiva mahātmanām |<BR>
asādhyaṃ nāsti loke'tra yad brahmāṇḍasya madhyagam ||Panc_1.219||<BR>
<BR>
tad eṣāṃ caturṇāṃ yadi sādhyaṃ bhaviṣyati tadāhaṃ sādhayiṣyāmi | <BR>
<BR>
kaulika āha-vayasya, eteṣām anyeṣām api sahasrāṇām upāyānām asādhyaṃ tan me duḥkham | tasmān mama maraṇe mā kāla-kṣepaṃ kuru |<BR>
<BR>
rathakāra āha-bho mitra ! yadyapy asādhyaṃ tathāpi nivedaya yenāham api tad asādhyaṃ matvā tvayā samaṃ vahnau praviśāmi | na kṣaṇam api tvad-viyogaṃ sahiṣye | eṣa me niścayaḥ | <BR>
<BR>
kaulika āha-vayasya, yāsau rāja-kanyā kareṇum ārūḍhā tatrotsave dṛṣṭā, tasyā darśanānantaraṃ makara-dhvajena mameyam avasthā vihitā | tan na śaknomi tad-vedanāṃ soḍhum | tathā coktam-<BR>
<BR>
mattebha-kumbha-pariṇāhini kuṅkumārdre<BR>
tasyāḥ payodhara-yuge rati-kheda-khinnaḥ |<BR>
vakṣo nidhāya bhuja-pañjara-madhya-vartī <BR>
svapsye kadā kṣaṇam avāpya tadīya-saṅgam ||Panc_1.220||<BR>
<BR>
tathā ca-<BR>
rāgī bimbādharo 'sau stana-kalaśa-yugaṃ yauvanārūḍha-garvaṃ<BR>
nīcā nābhiḥ prakṛtyā kuṭilakam alakaṃ svalpakaṃ cāpi madhyam |<BR>
kurvatv etāni nāma prasabham iha manaś cintitāny āśu khedaṃ<BR>
yan māṃ tasyāḥ kapolau dahata iti muhuḥ svacchakau tan na yuktam ||Panc_1.221||<BR>
<BR>
rathakāro 'py evaṃ sa-kāmaṃ tad-vacanam ākarṇya sa-smitam idam āha-vayasya ! yady evaṃ tarhi diṣṭyā siddhaṃ naḥ prayojanam | tad adyaiva tayā saha samāgamaḥ kriyatām iti |<BR>
<BR>
kaulika āha-vayasya, yatra kanyāntaḥpure vāyuṃ muktvā nānyasya praveśo 'sti tatra rakṣā-puruṣādhiṣṭhite kathaṃ mama tasyā saha samāgamaḥ ? tat kiṃ mām asatya-vacanena viḍambayasi ? <BR>
<BR>
rathakāra āha-mitra, paśya me buddhi-balam |<BR>
<BR>
evam abhidhāya tat-kṣaṇāt kīla-sañcāriṇaṃ vainateyaṃ bāhu-yugalaṃ vāyuja-vṛkṣa-dāruṇā śaṅkha-cakra-gadā-padmānvitaṃ sa-kirīṭa-kaustubham aghaṭayan | tatas tasmin kaulikaṃ samāropya viṣṇu-cihnitaṃ kṛtvā kīla-sañcaraṇa-vijñānaṃ ca darśayitvā provāca-vayasya, anena viṣṇu-rūpeṇa gatvā kanyāntaḥpure niśīthe tāṃ rājakanyām ekākinīṃ sapta-bhūmika-prāsāda-prānta-gatāṃ mugdha-svabhāvāṃ tvāṃ vāsudevaṃ manyamānāṃ svakīya-mithyā-vakroktibhī rañjayitvā vātsyāyanokta-vidhinā bhaja | <BR>
<BR>
kauliko 'pi tad ākarṇya tathā-rūpas tatra gatvā tām āha-rāja-putri, suptā kiṃ vā jāgarṣi ? ahaṃ tava kṛte samudrāt sānurāgo lakṣmīṃ vihāyaivāgataḥ | tat kriyatāṃ mayā saha samāgamaḥ iti |<BR>
<BR>
sāpi garuḍārūḍhaṃ caturbhujaṃ sāyudhaṃ kaustubhopetam avalokya sa-vismayā śayanād utthāya provāca-bhagavan ! ahaṃ mānuṣī kīṭikāśuciḥ | bhagavāṃs trailokya-pāvano vandanīyaś ca | tat katham etad yujyate |<BR>
<BR>
kaulika āha-subhage, satyam abhihitaṃ bhavatyā | paraṃ kiṃ tu rādhā nāma me bhāryā gopa-kula-prasūtā  prathama āsīt | sā tvam atrāvatīrṇā | tenāham atrāyātaḥ | <BR>
<BR>
ity uktā sā prāha-bhagavan, yady evaṃ tan me tātaṃ prārthaya | so 'py avikalpaṃ māṃ tubhyaṃ prayacchati |<BR>
<BR>
kaulika āha-subhage, nāhaṃ darśana-pathaṃ mānuṣāṇāṃ gacchāmi | kiṃ punar ālāpa-karaṇam | tvaṃ gāndharveṇa vivhāneātmānaṃ prayaccha | no cec chāpaṃ dattvā sānvayaṃ te pitaraṃ bhasmasāt kariṣyāmi iti | evam abhidhāya garuḍād avatīrya savye pāṇau gṛhītvā tāṃ sabhayāṃ salajjāṃ vepamānāṃ śayyāyām ānayat | tataś ca rātri-śeṣaṃ yāvad vātsyāyanokta-vidhinā niṣevya pratyūṣe sva-gṛham alakṣito jagāma | <BR>
<BR>
evaṃ tasya tāṃ nityaṃ sevamānasya kālo yāti | atha kadācit kañcukinas tasyā adharoṣṭha-pravāla-khaṇḍanaṃ dṛṣṭvā mithaḥ procuḥ-aho ! paśyatāsyā rāja-kanyāyāḥ puruṣopabhuktāyā iva śarīrāvayavā vibhāvyante | tat katham ayaṃ surakṣite'py asmin gṛha evaṃvidho vyavahāraḥ | tad rājñe nivedayāmaḥ |<BR>
<BR>
evaṃ niścitya sarve sametya rājānaṃ procuḥ-deva ! vayaṃ na vidmaḥ | paraṃ surakṣite'pi kanyāntaḥ-pure kaścit praviśati |  tad devaḥ pramāṇam iti | tac chrutvā rājātīva vyākulita-citto vyacintayat-<BR>
<BR>
putrīti jātā mahatīha cintā <BR>
kasmai pradeyeti mahān vitarkaḥ |<BR>
dattvā sukhaṃ prāpsyati vā na veti <BR>
kanyā-pitṛtvaṃ khalu nāma kaṣṭam ||Panc_1.222||<BR>
<BR>
nadyaś ca nāryaś ca sadṛk-prabhāvās<BR>
tulyāni kūlāni kulāni tāsām |<BR>
toyaiś ca doṣaiś ca nipātayanti<BR>
nadyo hi kūlāni kulāni nāryaḥ ||Panc_1.223||<BR>
<BR>
jananī-mano harati jātavatī <BR>
parivardhate saha śucā suhṛdām |<BR>
para-sātkṛtāpi kurute malinaṃ <BR>
durita-kramā duhitaro vipadaḥ ||Panc_1.224||<BR>
<BR>
evaṃ bahu-vidhaṃ vicintya devīṃ rahaḥ-sthāṃ provāca-devi, jñāyatāṃ kim ete kañcukino vadanti ? tasya kṛtāntaḥ kupito yenaitad evaṃ kriyate | <BR>
<BR>
devy api tad ākarṇya vyākulī-bhūtā  satvaraṃ kanyāntaḥpure gatvā tāṃ khaṇḍitādharāṃ nakha-vilikhita-śarīrāvayavāṃ duhitaram apaśyat | āha ca-āḥ pāpe ! kula-kalaṅka-kāriṇi ! kim eva śīla-khaṇḍanaṃ kṛtam | ko 'yaṃ kṛtāntāvalokitas tvat-sakāśam abhyeti  | tat kathyatāṃ mamāgre satyam |<BR>
<BR>
iti kopāṭopa-visaṅkaṭaṃ vadatyāṃ mātari rāja-putrī bhaya-lajjānatānanaṃ provāca-amba, sākṣān nārāyaṇaḥ pratyahaṃ garuḍārūḍho niśi samāyāti | ced asatyaṃ mama vākyam, tat sva-cakṣuṣā vilokayatu niguḍhatarā niśīthe bhagavantaṃ ramā-kāntam | <BR>
<BR>
tac chrutvā sāpi prahasita-vadanā pulakāṅkita-sarvāṅgī satvaraṃ rājānam ūce-deva, diṣṭyā vardhase | nityam eva niśīthe bhagavān nārāyaṇaḥ kanyakā-pārśve'bhyeti | tena gāndharva-vivāhena sā vivāhitā | tad adya tvayā mayā ca rātrau vātāyana-gatābhyāṃ niśīthe draṣṭavyaḥ | yato na sa mānuṣaiḥ sahālāpaṃ karoti | <BR>
<BR>
tac chrutvā harṣitasya rājñas tad dinaṃ varṣa-śata-prāyam iva kathañcij jagāma | tatas tu rātrau nibhṛto bhūtvā rājñī-sahito rājā vātāyanas-stho gaganāsakta-dṛṣṭir yāvat tiṣṭhati, tāvat tasmin samaye garuḍārūḍhaṃ taṃ śaṅka-cakra-gadā-padma-hastaṃ yathokta-cihnāṅkitaṃ  vyomno 'vatarantaṃ nārāyaṇam apaśyat | tataḥ sudhā-pūra-plāvitam ivātmānaṃ manyamānas tām uvāca-priye ! nāsty anyo dhanyataro loke mattas tvattaś ca | tat prasūtiṃ nārāyaṇo bhajate | tat-siddhāḥ sarve'smākaṃ manorathāḥ | adhunā jāmātṛ-prabhāveṇa sakalām api vasumatīṃ vaśyāṃ kariṣyāmi | <BR>
<BR>
evaṃ niścitya sarvaiḥ sīmādhipaiḥ saha maryādā-vyatikramam akarot | te ca taṃ maryādā-vyatikrameṇa vartamānam ālokya sarve sametya tena saha vigrahaṃ cakruḥ |<BR>
<BR>
atrāntare sa rājā devī-mukhena tāṃ duhitaram uvāca-putri, tvayi duhitari vartamānāyāṃ nārāyaṇe bhagavati jāmātari sthite tat kim evaṃ yujyate yat sarve pārthivā mayā saha vigrahaṃ kurvanti | tat sambodhyo 'dya tvayā nija-bhartā, yathā mama śatrūn vyāpādayati | <BR>
<BR>
tatas tayā sa kauliko rātrau sa-vinayam abhihitaḥ-bhagavan, tvayi jāmātari sthite mama tāto yac chatrubhiḥ paribhūyate tan na yuktam | tat prasādaṃ kṛtvā sarvāṃs tān śatrūn vyāpādaya | <BR>
<BR>
kaulika āha-subhage ! kiyan-mātrās tv ete tava pituḥ śatravaḥ | tad-viśvastā bhava | kṣaṇenāpi sudarśana-cakreṇa sarvāṃs tilaśaḥ khaṇḍayiṣyāmi |<BR>
<BR>
atha gacchatā kālena sarva-deśaṃ śatrubhir udvāsya sa rājā prākāra-śeṣaḥ kṛtaḥ | tathāpi vāsudeva-rūpa-dharaṃ kaulikam ajānan rāja nityam eva viśeṣataḥ karpūrāguru-kastūrikādi-parimala-viśeṣān nānā-prakāra-vastra-puṣpa-bhakṣya-peyāṃś ca preṣayan duhitṛ-mukhena tam ūce-bhagavan, prabhāte nūnaṃ sthāna-bhaṅgo bhaviṣyati | yato yavasendhana-kṣayaḥ sañjātas tathā sarvo 'pi janaḥ prahārair jarjarita-dehaḥ saṃvṛtto yoddhum akṣamaḥ pracuro mṛtaś ca | tad evaṃ jñātvātra kāle yad ucitaṃ bhavati tad vidheyam iti |<BR>
<BR>
tac chrutvā kauliko 'py acintayat-sthāna-bhaṅge jāte mamānayā saha viyogo bhaviṣyati æ tasmād garuḍam āruhya sāyudham ātmānam ākāśe darśayāmi | kadācin māṃ vāsudevaṃ manyamānās te sāśaṅkā rājño yoddhṛbhir hanyate | uktaṃ ca-<BR>
<BR>
nirviṣeṇāpi sarpeṇa kartavyā mahatī phaṇā |<BR>
viṣaṃ bhavatu vā mābhūt phaṇāṭopo bhayaṅkaraḥ ||Panc_1.225||<BR>
<BR>
atha yadi mama sthānārtham udyatasya mṛtyur bhaviṣyati tad api sundarataram | uktaṃ ca-<BR>
<BR>
gavām arthe brāhmaṇārthe svāmy-arthe svīkṛte'thavā |<BR>
sthānārthe yas tyajet prāṇāṃs tasya lokāḥ sanātanāḥ ||Panc_1.226||<BR>
candre maṇḍala-saṃsthe vigṛhyate rāhuṇā dinādhīśaḥ |<BR>
śaraṇāgatena sārdhaṃ vipad api tejasvinā ślāghyā ||Panc_1.227||<BR>
<BR>
evaṃ niścitya pratyūṣe danta-dhāvanaṃ kṛtvā tāṃ provāca-subhage ! samastaiḥ śatrubhir hatair annaṃ pānaṃ cāsvādayiṣyāmi | kiṃ bahunā, tvayāpi saha saṅgamaṃ tataḥ kariṣyāmi | paraṃ vācyas tvayātma-pitā yat prabhāte prabhūtena sainyena saha nagarān niṣkramya yoddhavyam | ahaṃ cākāśa-sthita eva sarvāṃs tān nistejasaḥ kariṣyāmi | paścāt sukhena bhavatā hantavyāḥ yadi punar ahaṃ tān svayam eva sūdayāmi tat teṣāṃ pāpātmanāṃ vaikuṇṭhīyā gatiḥ syāt | tasmāt te tathā kartavyā yathā palāyanto hanyamānāḥ svargaṃ na gacchanti | <BR>
<BR>
sāpi tad ākarṇya pituḥ samīpaṃ gatvā sarvaṃ vṛttāntaṃ nyavedayat | rājāpi tasyā vākyaṃ śraddadhānaḥ pratyūṣe samutthāya samunnaddha-sainyo yuddhārthaṃ niścakrāma | kauliko 'pi maraṇe kṛta-niścayaś cāpa-pāṇir gagana-gatir garuḍārūḍho yuddhāya prasthitaḥ | <BR>
<BR>
atrāntare bhagavatā nārāyaṇenātītānāgata-vartamāna-vedinā, smṛta-mātro vainateyaḥ samprāpto vihasya proktaḥ-bho garutman ! jānāsi tvaṃ yan mama rūpeṇa kauliko dāru-maya-garuḍe samārūḍho rāja-kanyāṃ kāmayate |<BR>
<BR>
so 'bravīt-deva, sarvaṃ jñāyate tac ceṣṭitam | tat kiṃ kurmaḥ sāmpratam ? <BR>
<BR>
śrī-bhagavān āha-adya kauliko maraṇe kṛta-niścayo vihita-niyamo yuddhārthe vinirgataḥ sa nūnaṃ pradhāna-kṣatriyair militvā vāsudevo garuḍaś ca nipātitaḥ | tataḥ paraṃ loko 'yam āvayoḥ pūjāṃ na kariṣyati | tatas tvaṃ drutataraṃ tatra dāru-maya-garuḍe saṅkramaṇaṃ kuru | aham api kaulika-śarīre praveśaṃ kariṣyāmi | yena sa śatrūn vyāpādayati | tataś ca śatru-vadhād āvayor māhātmya-vṛddhiḥ syāt |<BR>
<BR>
atha garuḍe tatheti pratipanne śrī-bhagavan-nārāyaṇas tac-charīre saṅkramaṇam akarot | tato bhagavan-māhātmyena gagana-sthaḥ sa kaulikaḥ śaṅkha-cakra-gadā-cāpa-cihnitaḥ kṣaṇād eva līlayaiva samastān api pradhāna-kṣatriyān nistejasaś cakārar | tatas tena rājñā sva-sainya-parivṛtena saṅgrāme jitā nihatāś ca te sarve'pi śatravaḥ | jātaś ca loka-madhye pravādo, yathā-anena viṣṇu-jāmātṛ-prabhāveṇa sarve śatravo nihatā iti |<BR>
<BR>
kauliko 'pi tān hatān dṛṣṭvā pramudita-manā gaganād avatīrṇaḥ san, yāvad rājāmātya-paura-lokās taṃ nagara-vāstavyaṃ kaulikaṃ paśyanti tataḥ pṛṣṭaḥ kim etad iti | tataḥ so 'pi mūlād ārabhya sarvaṃ prāg-vṛttāntaṃ nyavedayat | tataś ca kaulika-sāhasānurañjita-manasā śatru-vadhād avāpta-tejasā rājñā sā rāja-kanyā sakala-jana-pratyakṣaṃ vivāha-vidhinā tasmai samarpitā deśaś ca pradattaḥ | kauliko 'pi tayā sārdhaṃ pañca-prakāraṃ jīva-loka-sāraṃ viṣaya-sukham anubhavan kālaṃ nināya | atas tūcyate suprayuktasya dambhasya (218) iti |<BR>
<BR>
<BR>
***********************************************************************<BR>
<BR>
<BR>
tac chrutvā karaṭaka āha-bhadra, asty evam | paraṃ tathāpi mahan me bhayam | yato buddhimān sañjīvako raudraś ca siṃhaḥ | yadyapi te buddhi-prāgalbhyaṃ tathāpi tvaṃ piṅgalakāt taṃ viyojayitum asamartha eva |<BR>
<BR>
damanaka āha-bhrātaḥ ! asamartho 'pi samartha eva | uktaṃ ca-<BR>
<BR>
upāyena hi yac chakyaṃ na tac chakyaṃ parākramaiḥ |<BR>
kākī kanaka-sūtreṇa kṛṣṇa-sarpam aghātayat ||Panc_1.228||<BR>
<BR>
karaṭaka āha-katham etat ?<BR>
<BR>
so 'bravīt-<BR>
kathā 6<BR>
vāyasa-dampati-kathā <BR>
<BR>
asti kasmiṃścit pradeśe mahān nyagrodha-pādapaḥ | tatra vāyasa-dampatī prativasataḥ sma | atha tayoḥ prasava-kāle vṛkṣa-vivarān niṣkramya kṛṣṇa-sarpaḥ sadaiva tad-apatyāni bhakṣayati | tatas tau nirvedād anya-vṛkṣa-mūla-nivāsinaṃ priya-suhṛdaṃ śṛgālaṃ gatvocatuḥ-bhadra ! kim evaṃvidhe sañjāta āvayoḥ kartavyaṃ bhavati | evaṃ tāvad duṣṭātmā kṛṣṇa-sarpo vṛkṣa-vivarān nirgatyāvayor bālakān bhakṣayati | tat kathyatāṃ tad-rakṣārthaṃ kaścid upāyaḥ |<BR>
<BR>
yasya kṣetraṃ nadī-tīre bhāryā ca para-saṅgatā |<BR>
sa-sarpe ca gṛhe vāsaḥ kathaṃ syāt tasya nirvṛtiḥ ||Panc_1.229||<BR>
<BR>
anyac ca-<BR>
sarpa-yukte gṛhe vāso mṛtyur eva na saṃśayaḥ |<BR>
yad grāmānte vaset sarpas tasya syāt prāṇa-saṃśayaḥ ||Panc_1.230||<BR>
<BR>
asmākam api tatra-sthitānāṃ pratidinaṃ prāṇa-saṃśayaḥ |<BR>
<BR>
sa āha-nātra viṣaye svalpo 'pi viṣādaḥ kāryaḥ | nūnaṃ sa lubdho nopāyam antareṇa vadhyaḥ syāt | <BR>
upāyena jayo yādṛg ripos tādṛṅ na hetibhiḥ |<BR>
upāya-jño 'lpa-kāyo 'pi na śūraiḥ paribhūyate ||Panc_1.231||<BR>
<BR>
tathā ca-<BR>
bhakṣayitvā bahūn matsyān uttamādhama-madhyamān |<BR>
atilaulyād bakaḥ kaścin mṛtaḥ karkaṭaka-grahāt ||Panc_1.232||<BR>
<BR>
tāv ūcatuḥ-katham etat ?<BR>
<BR>
so 'bravīt-<BR>
kathā 7<BR>
baka-kulīraka-kathā<BR>
<BR>
asti kasmiṃścid vana-pradeśe nānā-jala-cara-sanāthaṃ mahat saraḥ | tatra ca kṛtāśrayo baka eko vṛddha-bhāvam upāgato matsyān vyāpādayitum asamarthaḥ | tataś ca kṣutkṣāma-kaṇṭhaḥ saras-tīre upaviṣṭo muktā-phala-prakara-sadṛśair aśru-pravāhair dharā-talam abhiṣiñcan ruroda | ekaḥ kulīrako nānā-jala-cara-sametaḥ sametya tasya duḥkhena duḥkhitaḥ sādaram idam ūce-māma ! kim adya tvayā nāhāra-vṛttir anuṣṭhīyate ? kevalam aśru-pūrṇa-netrābhyāṃ sa-niḥśvāsena sthīyate |<BR>
<BR>
sa āha-vatsa ! satyam upalakṣitaṃ bhavatā | mayā hi matsyādanaṃ prati parama-vairāgyatayā sāmprataṃ prāyopaveśanaṃ kṛtam | tenāhaṃ samīpāgatān api matsyān na bhakṣayāmi |<BR>
<BR>
kulīrakas tac chrutvā prāha-māma, kiṃ tad vairāgya-kāraṇam ?<BR>
<BR>
sa prāha-vatsa, aham asmin sarasi jāto vṛddhiṃ gataś ca | tan mayaitac chrutaṃ yad dvādaśa-varṣikyānāvṛṣṭiḥ sampadyate lagnā | <BR>
<BR>
kulīraka āha-kasmāt tac chrutam ? <BR>
<BR>
baka āha-daivajña-mukhād eṣa śanaiścaro hi rohiṇī-śakaṭaṃ bhittvā bhaumaṃ śakraṃ ca prayāsyati | uktaṃ ca varāha-mihireṇa-<BR>
<BR>
yadi bhinte sūrya-suto rohiṇyāḥ śakaṭam iha loke |<BR>
dvādaśa varṣāṇi tadā nahi varṣati vāsavau bhūmau ||Panc_1.233||<BR>
<BR>
tathā ca-<BR>
prājāpatye śakaṭe bhinne kṛtvaiva pātakaṃ vasudhā |<BR>
bhasmāsthi-śakalākīrṇā kāpālikam iva vrataṃ dhatte ||Panc_1.234||<BR>
<BR>
tathā ca-<BR>
rohiṇī-śakaṭam arka-nandanaś ced<BR>
bhinnatti rudhiro 'thavā śaśī |<BR>
kiṃ vadāmi tad-aniṣṭa-sāgare<BR>
sarva-lokam upayāti saṅkṣayaḥ ||Panc_1.235||<BR>
<BR>
rohiṇī-śakaṭa-madhya-saṃsthite <BR>
candram asya śaraṇī-kṛtā janāḥ |<BR>
kvāpi yānti śiśupācitāśanāḥ<BR>
sūrya-tapta-bhidurāmbu-pāyinaḥ ||Panc_1.236||<BR>
<BR>
tad etat saraḥ svalpa-toyaṃ vartate | śīghraṃ śoṣaṃ yāsyati | asmin śuṣke yaiḥ sahāhaṃ vṛddhiṃ gataḥ, sadaiva krīḍitaś ca, te sarve toyābhāvān nāśaṃ yāsyanti | tat teṣāṃ viyogaṃ draṣṭum aham asamarthaḥ | tenaitat prāyopaveśanaṃ kṛtam | sāmprataṃ sarveṣāṃ svalpa-jalāśayānāṃ jalacarā guru-jalāśayeṣu sva-svajanair nīyante | kecic ca makara-godhā-śiśumāra-jalahasti-prabhṛtayaḥ svayam eva gacchanti | atra punaḥ sarasi ye jalacarās te niścintāḥ santi, tenāhaṃ viśeṣād rodimi yad bīja-śesa-mātram apy atra noddhariṣyati | <BR>
<BR>
tataḥ sa tad ākarṇyānyeṣām api jalacarāṇāṃ tat tasya vacanaṃ nivedayāmāsa | atha te sarve bhaya-trasta-manaso matsya-kacchapa-prabhṛtayas tam abhyupetya papracchuḥ-māma ! asti kaścid upāyo yenāsmākaṃ rakṣā bhavati ?<BR>
<BR>
baka āha-asty asya jalāśayasya nātidūre prabhūta-jala-sanāthaṃ saraḥ padminī-khaṇḍa-maṇḍitaṃ yac caturviṃśaty api varṣāṇām avṛṣṭyā na śoṣam eṣyati | tad yadi mama pṛṣṭhaṃ kaścid ārohati, tad ahaṃ taṃ tatra nayāmi |<BR>
<BR>
atha te tatra viśvāsam āpannāḥ, tāta mātula bhrātaḥ iti bruvāṇāḥ ahaṃ pūrvam ahaṃ pūrvam iti samantāt paritasthuḥ | so 'pi duṣṭāśayaḥ krameṇa tān pṛṣṭha āropya jalāśayasya nātidūre śilāṃ samāsādya tasyām ākṣipya  svecchayā bhakṣayitvā bhūyo 'pi jalāśayaṃ samāsādya jalacarṇāṇāṃ mithyā-vārtā-sandeśakair manāṃsi rañjayan nityam evāhāra-vṛttim akarot |<BR>
<BR>
anyasmin dine ca kulīrakeṇoktaḥ-māma ! mayā saha te prathamaḥ sneha-sambhāṣaḥ sañjātaḥ  | tat kiṃ māṃ parityajyānyān nayasi ? tasmād adya me prāṇa-trāṇaṃ kuru | <BR>
<BR>
tad ākarṇya so 'pi duṣṭāśayaś cintitavān-nirviṇṇo 'haṃ matsya-māṃsādanena tad adyainaṃ kulīrakaṃ vyañjana-sthāne karomi | iti vicintya taṃ pṛṣṭe samāropya tāṃ vadhya-śilām uddiśya prasthitaḥ | kulīrako 'pi dūrād evāsthi-parvataṃ śilāśrayam avalokya mastyāsthīni parijñāya tam apṛcchat-māma, kiyad dūre sa jalāśayaḥ ? madīya-bhāreṇātiśrāntas tvam | tat kathaya |<BR>
<BR>
so 'pi manda-dhīr jalacaro 'yam iti matvā sthale na prabhavatīti sa-smitam idam āha-kulīraka, kuto 'nyo jalāśayaḥ ? mama prāṇa-yātreyam | tasmāt smaryatām ātmano 'bhīṣṭa-devatā | tvām apy anyāṃ śilāyāṃ nikṣipya bhakṣayiṣyāmi | ity uktavati tasmin sva-vadana-daṃśa-dvayena mṛṇāla-nāla-dhavalāyāṃ mṛdu-grīvāyāṃ gṛhīto mṛtaś ca | <BR>
<BR>
atha sa tāṃ baka-grīvāṃ samādāya śanaiḥ śanais taj jalāśayam āsasāda | tataḥ sarvair eva jalacaraiḥ pṛṣṭaḥ-bhoḥ kulīraka ! kiṃ nivṛttas tvam ? sa mātulo 'pi nāyātaḥ | tat kiṃ cirayati ? vayaṃ sarve sotksukāḥ kṛta-kṣaṇās tiṣṭhāmaḥ | <BR>
<BR>
evaṃ tair abhihite kulīrako 'pi vihasyovāca-mūrkhāḥ ! sarve jalacarās tena mithyā-vādinā vañcayitvā nātidūre śilā-tale prakṣipya bhakṣitāḥ | tan mamāyuḥ-śeṣatayā tasya viśvāsa-ghātakasyābhiprāyaṃ jñātvā grīveyam ānītā | tad alaṃ sambhrameṇa | adhunā sarva-jala-carāṇāṃ kṣemaṃ bhaviṣyati | <BR>
<BR>
ato 'haṃ bravīmi-bhakṣayitvā bahūn matsyān iti |<BR>
<BR>
vāyasa āha-bhadra ! tat kathaya kathaṃ sa duṣṭa-sarpo vadham upaiṣyati | <BR>
<BR>
śṛgāla āha-gacchatu bhavān kañcin nagaraṃ rājādhiṣṭhānam | tatra kasyāpi dhanino rājāmātyādeḥ pramādinaḥ kanaka-sūtraṃ hāraṃ vā gṛhītvā tat-koṭare prakṣipa, yena sarpas tad-grahaṇena vadhyate |<BR>
<BR>
tat-kṣaṇāt kākaḥ kākī ca tad ākarṇyātmecchayotpatitau | tataś ca kākī kiñcit saraḥ prāpya yāvat paśyati, tāvat tan-madhye kasyacid rājño 'ntaḥpuraṃ jalāsannaṃ nyasta-kanaka-sūtraṃ mukta-muktāhāra-vastrābharaṇaṃ jala-krīḍāṃ kurute | atha sā vāyasī kanaka-sūtram ekam ādāya sva-gṛhābhimukhaṃ pratasthe | tataś ca kañcukino varṣa-varāś ca tan-nīyamānam upalakṣya gṛhīta-laguḍāḥ satvaram anuyayuḥ | kāky api sarpa-koṭare tat-kanaka-sūtraṃ prakṣipya sudūram avasthitā | <BR>
<BR>
atha yāvad rāja-puruṣās taṃ vṛkṣam āruhya tat-koṭaram avalokayanti, tāvat kṛṣṇa-sarpaḥ prasārita-bhogas tiṣṭhati | tatas taṃ laguḍa-prahāreṇa hatvā kanaka-sūtram ādāya yathābhilaṣitaṃ sthānaṃ gatāḥ | vāyasa-dampatī api tataḥ paraṃ sukhena vasataḥ | ato 'haṃ bravīmi-upāyena hi yat kuryāt iti | <BR>
<BR>
<BR>
***********************************************************************<BR>
<BR>
<BR>
tan na kiṃcid iha buddhimatām asādhyam asti | uktaṃ ca-<BR>
<BR>
yasya buddhir balaṃ tasya nirbuddhes tu kuto balam |<BR>
vane siṃho madonmattaḥ śaśakena nipātitaḥ ||Panc_1.237||<BR>
<BR>
karaṭaka āha-katham etat ?<BR>
<BR>
sa āha-<BR>
<BR>
kathā 8<BR>
bhāsurakākhya-siṃha-kathā <BR>
<BR>
kasmiṃścid vane bhāsurako nāma siṃhaḥ prativasati sma | athāsau vīryātirekān nityam evānekān mṛga-śaśakādīn vyāpādayan nopararāma | athānyedyus tad-vanajāḥ sarve sāraṅga-varāha-mahiṣa-śaśakādayo militvā tam abhyupetya procuḥ-svāmin ! kim anena sakala-mṛga-vadhena nityam eva, yatas tavaikenāpi mṛgeṇa tṛptir bhavati tat kriyatām asmābhiḥ saha samaya-dharmaḥ | adya-prabhṛti tavātropaviṣṭasya jāti-krameṇa pratidinam eko mṛgo bhakṣaṇārthaṃ sameṣyati | evaṃ kṛte tava tāvat prāṇa-yātrā kleśaṃ vināpi bhaviṣyati | asmākaṃ ca punaḥ sarvocchedanaṃ na syāt | tad eṣa rāja-dharmo 'nuṣṭhīyatām | uktaṃ ca-<BR>
<BR>
śanaiḥ śanaiś ca yo rājyam upabhuṅkte yathā-balam |<BR>
rasāyanam iva prājñaḥ sa puṣṭiṃ paramāṃ vrajet ||Panc_1.238||<BR>
vidhinā mantra-yuktena rūkṣāpi mathitāpi ca |<BR>
prayacchati phalaṃ bhūmir araṇīva hutāśanam ||Panc_1.239||<BR>
prajānāṃ pālanaṃ śasyaṃ svarga-kośasya vardhanam |<BR>
pīḍanaṃ dharma-nāśāya pāpāyāyaśase sthitam ||Panc_1.240||<BR>
gopālena prajādhenor vitta-dugdhaṃ śanaiḥ śanaiḥ |<BR>
pālanāt poṣaṇād grāhyaṃ nyāyyāṃ vṛttiṃ samācaret ||Panc_1.241||<BR>
ajām iva prajāṃ mohād yo hanyāt pṛthivī-patim |<BR>
tasyaikā jāyate tṛptir na dvitīyā kathañcana ||Panc_1.242||<BR>
phalārthī nṛpatir lokān pālayed yatnam āsthitaḥ |<BR>
dāna-mānādi-toyena mālākāro 'ṅkurān iva ||Panc_1.243||<BR>
nṛpa-dīpo dhana-snehaṃ prajābhyaḥ saṃharann api |<BR>
āntara-sthair guṇaiḥ śubhrair lakṣyate naiva kenacit ||Panc_1.244||<BR>
yathā gaur duhyate kāle pālyate ca tathā prajāḥ |<BR>
sicyate cīyate caiva latā puṣpa-phala-pradā ||Panc_1.245||<BR>
yathā bījāṅkuraḥ sūkṣmaḥ prayatnenābhirakṣitaḥ |<BR>
phala-prado bhavet kāle tadval lokaḥ surakṣitaḥ ||Panc_1.246||<BR>
hiraṇya-dhānya-ratnāni yānāni vividhāni ca |<BR>
tathānyad api yat kiñcit prajābhyaḥ syān mahīpateḥ ||Panc_1.247||<BR>
lokānugraha-kartāraḥ pravardhante nareśvarāḥ |<BR>
lokānāṃ saṅkṣayāc caiva kṣayaṃ yānti na saṃśayaḥ ||Panc_1.248||<BR>
<BR>
atha teṣāṃ tad-vacanam ākarṇya bhāsuraka āha-aho satyam abhihitaṃ bhavadbhiḥ | paraṃ yadi mamopaviṣṭasyātra nityam eva naikaḥ śvāpadaḥ samāgamiṣyati | tan nūnaṃ sarvān api bhakṣayiṣyāmi | atha te tathaiva pratijñāya nirvṛti-bhājas tatraiva vane nirbhayāḥ paryaṭanti | ekaś ca pratidinaṃ krameṇa yāti | vṛddho vā, vairāgya-yukto vā, śoka-grasto vā, putra-kalatra-nāśa-bhīto vā, teṣāṃ madhyāt tasya bhojanārthaṃ madhyāhna-samaya upatiṣṭhate |<BR>
<BR>
atha kadācij jāti-kramāc chaśakasyāvasaraḥ samāyātaḥ | sa samasta-mṛgaiḥ prerito 'nicchann api mandaṃ mandaṃ gatvā tasya vadhopāyaṃ cintayan velātikramaṃ kṛtvāvyākulita-hṛdayo yāvad gacchati tāvan-mārge gacchatā kūpaḥ sandṛṣṭaḥ | yāvat kūpopari pāti tāvat kūpa-madhya ātmanaḥ pratibimbaṃ dadarśa | dṛṣṭvā ca tena hṛdaye cintitam-yad bhāvya upāyo 'sti | ahaṃ bhāsurakaṃ prakopya sva-buddhyāsmin kūpe pātayiṣyāmi | <BR>
<BR>
athāsau dina-śeṣe bhāsuraka-samīpaṃ prāptaḥ | siṃho 'pi velātikrameṇa kṣutkṣāma-kaṇṭhaḥ kopāviṣṭaḥ sṛkkaṇī parilelihad vyacintayat-aho ! pratār-āhārāya niḥsattvaṃ vanaṃ mayā kartavyam | evaṃ cintayatas tasya śaśako mandaṃ mandaṃ gatvā praṇamya tasyāgre sthitaḥ | atha taṃ prajvalitātmā bhāsurako bhartsayann āha-re śaśakādhama ekas tāvat tvaṃ laghuḥ prāpto 'parato velātikrameṇa | tad asmād aparādhāt tvāṃ nipātya prātaḥ sakalāny api mṛga-kulāny ucchedayiṣyāmi |<BR>
<BR>
atha śaśakaḥ sa-vinayaṃ provāca-svāmin ! nāparādho mama | na ca sattvānām | tac chyrūtāṃ kāraṇam |<BR>
<BR>
siṃha āha-satvaraṃ nivedaya yāvan mama daṃṣṭrāntargato na bhavān bhaviṣyati iti | <BR>
<BR>
śaśaka āha-svāmin, samasta-mṛgair adya jāti-krameṇa mama laghutarasya prastāvaṃ vijñāya tato 'haṃ pañca-śaśakaiḥ samaṃ preṣitaḥ | tataś cāham āgacchenn antarāle mahatā kenacid apareṇa siṃhena vivarān nirgatyābhihitaḥ-abhīṣṭa-devatāṃ smarata |<BR>
<BR>
tato mayābhihitam-vayaṃ svāminon bhāsuraka-siṃhasya sakāśam āhārārthaṃ samaya-dharmeṇa gacchāmaḥ | <BR>
<BR>
tatas tenābhihitam-yady evaṃ tarhi madīyam etad-vanam | mayā saha samaya-dharmeṇa samastair api śvāpadair vartitavyam | cora-rūpī sa bhāsurakaḥ | atha yadi so 'tra rājā | viśvāsa-sthāne caturaḥ śaśakān atra dhṛtvā tam āhūya drutataram āgaccha | yena yaḥ kaścid āvayor madhyāt parākrameṇa rājā bhaviṣyati sa sarvān etān bhakṣayiṣyati iti |<BR>
<BR>
tato 'haṃ tenādiṣṭaḥ svāmi-sakāśam abhyāgataḥ | etad velā vyatikrama-kāraṇam | tad atra svāmī pramāṇam |<BR>
<BR>
tac chrutvā bhāsuraka āha-bhadra, yady evaṃ tat satvaraṃ darśaya me taṃ caura-siṃhaḥ yenāhaṃ mṛga-kopaṃ tasyopari kṣiptvā svastho bhavāmi | uktaṃ ca-<BR>
<BR>
bhūmir mitraṃ hiraṇyaṃ ca vigrahasya phala-trayam |<BR>
nāsty ekam api yady eṣāṃ na taṃ kuryāt kathañcana ||Panc_1.249||<BR>
yatra na syāt phalaṃ bhūri yatra casyāt parābhavaḥ |<BR>
na tatra matimān yuddhaṃ samutpādya samācaret ||Panc_1.250||<BR>
<BR>
śaśāka āha-svāmin ! satyam idam | sva-bhūmi-hetoḥ paribhavāc ca yudhyante kṣatriyāḥ | paraṃ sa durgāśrayaḥ durgān niṣkramya vayaṃ tena viṣkambhitāḥ | tato durgastho duḥsadhyo bhavati ripuḥ | uktaṃ ca-<BR>
<BR>
na gajānāṃ sahasreṇa na ca lakṣeṇa vājinām | yat kṛtyaṃ sidhyati rājñāṃ durgeṇaikena vigrahe ||Panc_1.251|| śatam eko 'pi saṃdhatte prākārastho dhanurdharaḥ | tasmād durgaṃ praśaṃsanti nītiśāstravicakṣaṇāḥ ||Panc_1.252|| purā guroḥ samādeśādd hiraṇyakaśipor bhayāt | śakreṇa vihitaṃ durgaṃ prabhāvād viśvakarmaṇaḥ ||Panc_1.253|| tenāpi ca varo datto yasya durgaṃ sa bhūpatiḥ | vijayī syāt tato bhūmau durgāṇi syuḥ sahasraśaḥ ||Panc_1.254|| daṃṣṭrāvirahito nāgo madahīno yathā gajaḥ | sarveṣāṃ jāyate vaśyo durgahīnas tathā nṛpaḥ ||Panc_1.255||<BR>
<BR>
tac chrutvā bhāsuraka āha | bhadra durgastham api darśaya taṃ caura-siṃhaṃ yena vyāpādayāmi | uktaṃ ca-<BR>
<BR>
jāta-mātraṃ na yaḥ śatruṃ rogaṃ ca praśamaṃ nayet | mahābalo 'pi tenaiva vṛddhiṃ prāpya sa hanyate ||Panc_1.256|| <BR>
tathā ca-<BR>
uttiṣṭhamānas tu paro nopekṣyaḥ pathyam icchatā | samau hi śiṣṭair āmnātau vartsyantāv āmayaḥ sa ca ||Panc_1.257|| <BR>
api ca-<BR>
upekṣitaḥ kṣīṇa-balo 'pi śatruḥ pramāda-doṣāt puruṣair madāndhaiḥ | sādhyo 'pi bhūtvā prathamaṃ tato 'sāv <BR>
asādhyatāṃ vyādhir iva prayāti ||Panc_1.258|| <BR>
tathā ca-<BR>
ātmanaḥ śaktim udvīkṣya manotsāhaṃ ca yo vrajet | bahūn hanti sa eko 'pi kṣatriyān bhārgavo yathā ||Panc_1.259|| <BR>
śaśaka āha-asty etat | tathāpi balavān sa mayā dṛṣṭaḥ | tan na yujyate svāminas tasya tasya sāmarthyam aviditvā gantum | uktaṃ ca- <BR>
aviditvātmanaḥ śaktiṃ parasya ca samutsukaḥ | gacchann abhimukho vahnau nāśaṃ yāti pataṅgavat ||Panc_1.260|| yo balāt pronnataṃ yāti nihantuṃ sabalo 'py arim | vimadaḥ sa nivarteta śīrṇa-danto gajo yathā ||Panc_1.261|| <BR>
bhāsuraka āha-bhoḥ kiṃ tavānena vyāpāreṇa | darśaya me taṃ durgastham api | <BR>
<BR>
atha śaśaka āha-yady evaṃ tarhy āgacchatu svāmī | evam uktvāgre vyavasthitaḥ |<BR>
<BR>
tataś ca tenāgacchatā yaḥ kūpo dṛṣṭo 'bhūt tam eva kūpam āsādya bhāsurakam āha-svāmin kas te pratāpaṃ soḍhuṃ samarthaḥ ? tvāṃ dṛṣṭvā dūrato 'pi caura-siṃhaḥ praviṣṭaḥ svaṃ durgam | tad āgaccha yathā darśayāmīti |  bhāsuraka āha-darśaya me durgam | tad anu darśitas tena kūpaḥ | tataḥ so 'pi mūrkhaḥ siṃhaḥ kūpa-madhya ātma-pratibimbaṃ jala-madhya-gataṃ dṛṣṭvā siṃha-nādaṃ mumoca | tataḥ pratiśabdena kūpa-madhyād dvi-guṇataro nādaḥ samutthitaḥ |<BR>
<BR>
atha tena taṃ śatruṃ matvātmānaṃ tasyopari prakṣipya prāṇāḥ parityaktāḥ | śaśako 'pi hṛṣṭa-manāḥ sarva-mṛgān ānandya taiḥ saha praśasyamāno yathā-sukhaṃ tatra vane nivasati sma | ato 'haṃ bravīmi-yasya buddhir balaṃ tasya iti | <BR>
<BR>
<BR>
***********************************************************************<BR>
<BR>
<BR>
tad yadi bhavān kathayati tat tatraiva gatvā tayoḥ sva-buddhi-prabhāveṇa maitrī-bhedaṃ karomi | <BR>
<BR>
karaṭaka āha-bhadra ! yady evaṃ tarhi gaccha | śivās te panthānaḥ santu | yathābhipretam anuṣṭhīyatām |<BR>
<BR>
atha damanakaḥ sañjīvaka-viyuktaṃ piṅgalakam avalokya tatrāntare praṇamyāgre samupaviṣṭaḥ | piṅgalako 'pi tam āha-bhadra, kiṃ cirād dṛṣṭaḥ ?<BR>
<BR>
damanaka āha-na kañcid deva-pādānām asmābhiḥ prayojanam | tenāhaṃ nāgacchāmi | tathāpi rāja-prayojana-vināśam avalokya sandahyamāna-hṛdayo vyākulatayā svayam evābhyāgato vaktum | uktaṃ ca-<BR>
<BR>
priyaṃ vā yadi vā dveṣyaṃ śubhaṃ vā yadi vāśubham |<BR>
apṛṣṭo 'pi hitaṃ vakṣyed yasya necchet parābhavam ||Panc_1.262||<BR>
<BR>
atha tasya sābhiprāyaṃ vacanam ākarṇya piṅgalaka āha-kiṃ vaktu-manā bhavān ? tat kathyatāṃ yat kathanīyam asti |<BR>
<BR>
sa prāha-deva sañjīvako yuṣmat-pādānām upari droha-buddhir iti | viśvāsa-gatasya mama vijane idam āha-bho damanaka ! dṛṣṭā mayāsya piṅgalakasya sārāsāratā | tad aham enaṃ hatvā sakala-mṛgādhipatyaṃ tvat-sācivya-padavī-samanvitaṃ kariṣyāmi | piṅgalako 'pi tad-vajra-sāra-prahāra-sadṛśaṃ dāruṇaṃ vacaḥ samākarṇya moham upagato na kiñcid apy uktavān | damanako 'pi tasya tam ākāram ālokya cintitavān-ayaṃ tāvat sañjīvaka-nibaddha-rāgaḥ | tan nūnam anena mantriṇā rājā vināśam avāpsyati iti | uktaṃ ca-<BR>
<BR>
ekaṃ bhūmi-patiḥ karoti sacivaṃ rājye pramāṇaṃ yadā taṃ mohāc chrayate madaḥ sa ca madād dāsyena nirvidyate |<BR>
nirviṇṇasya padaṃ karoti hṛdaye tasya svatantra-spṛhā- svātantrya-spṛhayā tataḥ sa nṛpateḥ prāṇān abhidruhyati ||Panc_1.263|| <BR>
tat kim atra yuktam iti | piṅgalako 'pi cetanāṃ samāsādya katham api tam āha-sañjīvakas tāvat prāṇa-samo bhṛtyaḥ | sa kathaṃ mamopari droha-buddhiṃ karoti | <BR>
<BR>
damanaka āha-deva, bhṛtyo 'bhṛtya ity anekāntikam etat | uktaṃ ca-<BR>
<BR>
na so 'sti puruṣo rājñāṃ yo na kāmayate śriyam |<BR>
aśaktā eva sarvatra narendraṃ paryupāsate ||Panc_1.264||<BR>
<BR>
piṅgalaka āha-bhadra, tathāpi mama tasyopari citta-vṛttir na vikṛtiṃ yāti | athavā sādhv idam ucyate-<BR>
<BR>
aneka-doṣa-duṣṭasya kāyaḥ kasya na vallabhaḥ |<BR>
kurvann api vyalīkāni yaḥ priyaḥ priya eva saḥ ||Panc_1.265||<BR>
<BR>
damanaka āha-ata evāyaṃ doṣaḥ | uktaṃ ca-<BR>
<BR>
yasminn evādhikaṃ cakṣur āropayati pārthivaḥ |<BR>
akulīnaḥ kulīno vā sa śriyā bhājanaṃ naraḥ ||Panc_1.266||<BR>
<BR>
aparaṃ kena gaṇa-viśeṣeṇa svāmī sañjīvakaṃ nirguṇakam api nikaṭe dhārayati | atha deva, yady evaṃ cintayasi mahā-kāyo 'yam | anena ripūn vyāpādayiṣyāmi | tad asmān na sidhyati, yato 'yaṃ śaṣpa-bhojī | deva-pādānāṃ punaḥ śatravo māṃsāśinaḥ | tad-ripu-sādhanam asya sāhāyyena na bhavati | tasmād enaṃ dūṣayitvā hanyatām iti | <BR>
<BR>
piṅgalaka āha-<BR>
ukto bhavati yaḥ pūrvaṃ guṇavān iti saṃsadi |<BR>
tasya doṣo na vaktavyaḥ pratijñā-bhaṅga-bhīruṇā ||Panc_1.267|| <BR>
<BR>
anyac ca | mayāsya tava vacanenābhaya-pradānaṃ dattam | tat kathaṃ svayam eva vyāpādayāmi | sarvathā sañjīvako 'yaṃ suhṛd asmākam | na taṃ prati kaścin manyur iti | uktaṃ ca-<BR>
<BR>
itaḥ sa daityaḥ prāpta-śrīr neta evārhati kṣayam |<BR>
viṣa-vṛkṣo 'pi saṃvardhya svayaṃ chettum asāmpratam ||Panc_1.268||<BR>
<BR>
ādau na vā praṇayināṃ praṇayo vidheyo <BR>
datto 'thavā pratidinaṃ paripoṣaṇīyaḥ |<BR>
utkṣipya yat kṣipati tat prakaroti lajjāṃ <BR>
bhūmau sthitasya patanād bhayam eva nāsti ||Panc_1.269||<BR>
<BR>
upakāriṣu yaḥ sādhuḥ sādhutve tasya ko guṇaḥ |<BR>
apakāriṣu yaḥ sādhuḥ sa sādhuḥ sadbhir ucyate ||Panc_1.270||<BR>
<BR>
tad-droha-buddher api mayāsya na viruddham ācaraṇīyam | <BR>
<BR>
damanaka āha-svāmin ! naiṣa rāja-dharmo yad droha-buddhir api kṣamyate | uktaṃ ca-<BR>
<BR>
tulyārthaṃ tulya-sāmarthyaṃ marmajñaṃ vyavasāyinam |<BR>
ardha-rājya-haraṃ bhṛtyaṃ yo na hanyāt sa hanyate ||Panc_1.271||<BR>
<BR>
aparaṃ tvayāsya sakhitvāt sarvo 'pi rāja-dharmaḥ parityaktaḥ rāja-dharmābhāvāt sarvo 'pi parijano viraktiṃ gataḥ | yaḥ sañjīvakaḥ śaṣpa-bhojī | bhavān māṃsādaḥ | tava prakṛtayaś ca yat tavāvadhyavyasāya-bāhyaṃ kutas tāsāṃ māṃsāśanam | yad-rahitās tvāṃ tyaktvā yāsyanti | tato 'pi tvaṃ vinaṣṭa eva | asya saṅgatyā punas te na kadācid ākheṭake matir bhaviṣyati | uktaṃ ca-<BR>
yādṛśaiḥ sevyate bhṛtyair yādṛśāṃś copasevate |<BR>
kadācin nātra sandehas tādṛg bhavati pūruṣaḥ ||Panc_1.272||<BR>
<BR>
tathā ca-<BR>
santaptāyasi saṃsthitasya payaso nāmāpi na jñāyate <BR>
mukta-kāratayā tad eva nalinī-patra-sthitaṃ rājate |<BR>
svātau sāgara-śukti-kukṣi-patitaṃ taj jāyate mauktikaṃ<BR>
prāyeṇādhama-madhyamottama-guṇaḥ saṃvāsato jāyate ||Panc_1.273||<BR>
<BR>
tathā ca-<BR>
asatāṃ saṅga-doṣeṇa satī yāti matir bhramam |<BR>
eka-rātri-pravāsena kāṣṭhaṃ muñje pralambitam ||Panc_1.274||<BR>
<BR>
ata eva santo nīca-saṅgaṃ varjayanti | uktaṃ ca-<BR>
<BR>
na hy avijñāta-śīlasya pradātavyaḥ pratiśrayaḥ |<BR>
mat-kuṇasya ca doṣeṇa hatā manda-visarpiṇī ||Panc_1.275||<BR>
<BR>
piṅgalaka āha--katham etat ?<BR>
<BR>
so 'bravīt-<BR>
kathā 9<BR>
manda-visarpiṇī-nāma-yūkā-kathā<BR>
<BR>
asti kasyacin mahīpater manoramaṃ śayana-sthānam | tatra śvetatara-paṭa-yugala-madhya-saṃsthitā manda-visarpiṇī yūkā prativasati sma | sā ca tasya mahīpate raktam āsvādayantī sukhena kālaṃ nayamānā tiṣṭhati | anye-dyuś ca tatra śayane kvacid bhrāmyann agnimukho nāma matkuṇaḥ samāyātaḥ | atha taṃ dṛṣṭvā sā viṣaṇṇa-vadanā provāca | bho 'gnimukha kutas tvam atrānucita-sthāne samāyātaḥ | tad yāvan na kaścid vetti tāvac chīghraṃ gamyatām iti | <BR>
sa āha-bhagavati gṛhāgatasyāsādhor api naitad yujyate vaktum | uktaṃ ca- <BR>
ehy āgaccha samāviśāsanam idaṃ kasmāc cirād dṛśyase kā vārteti sudurbalo 'si kuśalaṃ prīto 'smi te darśanāt |<BR>
evaṃ ye samupāgatān praṇayinaḥ pratyālapanty ādarāt teṣāṃ yuktam aśaṅkitena manasā harmyāṇi gantuṃ sadā ||Panc_1.276||<BR>
<BR>
aparaṃ mayāneka-mānuṣāṇām aneka-vidhāni rudhirāṇy āsvāditāny āhāra-doṣāt kaṭu-tikta-kaṣāyāmla-rasāsvādāni na ca kadācin madhura-raktaṃ samāsvāditam | tad yadi tvaṃ prasādaṃ karoṣi tad asya nṛpater vividha-vyañjanānna-pāna-coṣya-lehya-svādv-āhāra-vaśād asya śarīre yan miṣṭaṃ raktaṃ saṃjātaṃ tad-āsvādanena saukhyaṃ sampādayāmi jihvāyā iti | uktaṃ ca- <BR>
raṅkasya nṛpater vāpi jihvā-saukhyaṃ samaṃ smṛtam | tan-mātraṃ ca smṛtaṃ sāraṃ tad-arthaṃ yatate janaḥ ||Panc_1.277||<BR>
yady eva na bhavel loke karma jihvā-pratuṣṭidam | tan na bhṛtyo bhavet kaścit kasyacid vaśago 'tha vā ||Panc_1.278|| yad asatyaṃ vaden martyo yad vāsevyaṃ ca sevate | yad gacchati videśaṃ ca tat sarvam udarārthataḥ ||Panc_1.279||<BR>
 tan mayā gṛhāgatena bubhukṣayā pīḍyamānenāpi tvat-sakāśād bhojanam arthanīyam | tan na tvayaikākinyāsya bhūpate rakta-bhojanaṃ kartuṃ yujyate | <BR>
<BR>
tac chrutvā mandavisarpiṇy āha-bho matkuṇa ! asya nṛpater nidrā-vaśaṃ gatasya raktam āsvādayāmi | <BR>
<BR>
punas tvam agnimukhaś capalaś ca-tad yadi mayā saha rakta-pānaṃ karoṣi tat tiṣṭha | abhīṣṭatara-raktam āsvādaya | <BR>
so 'bravīt-bhagavaty evaṃ kariṣyāmi | yāvat tvaṃ nāsvādayasi prathamaṃ nṛpa-raktaṃ tāvan mama deva-guru-kṛtaḥ śapathaḥ syād yadi tad āsvādayāmi |<BR>
 evaṃ tayoḥ parasparaṃ vadatoḥ sa rājā tac-chayanam āsādya prasuptaḥ | athāsau matkuṇo jihvā-laulyotkṛṣṭautsukyāj jāgratam api taṃ mahī-patim adaśat | atha vā sādhv idam ucyate | <BR>
svabhāvo nopadeśena śakyate kartum anyathā | sutaptam api pānīyaṃ punar gacchati śītatām ||Panc_1.280|| yadi syāc chītalo vahniḥ śītāṃśur dahanātmakaḥ | na svabhāvo 'tra martyānāṃ śakyate kartum anyathā ||Panc_1.281|| <BR>
athāsau mahīpatiḥ sūcy-agra-viddha iva tac-chayanaṃ tyaktvā tat-kṣaṇād evotthitaḥ | aho jñāyatām atra pracchādana-paṭe matkuṇo yūkā vā nūnaṃ tiṣṭhati yenāhaṃ daṣṭa iti | atha ye kañcukinas tatra sthitās te satvaraṃ pracchādana-paṭaṃ gṛhītvā sūkṣma-dṛṣṭyā vīkṣāṃ cakruḥ | atrāntare sa matkuṇaś cāpalyāt khaṭvāntaṃ praviṣṭaḥ sā mandavisarpiṇy api vastra-sandhy-antar-gatā tair dṛṣṭā vyāpāditā ca | ato 'haṃ bravīmi-na hy avijñāta-śīlasya iti |<BR>
<BR>
<BR>
***********************************************************************<BR>
<BR>
<BR>
evaṃ jñātvā tvayiṣa vadhyaḥ | no cet tvāṃ vyāpādayiṣyatīti | uktaṃ ca-<BR>
<BR>
tyaktāś cābhyantarā yena bāhyāś cābhyantarīkṛtāḥ |<BR>
sa eva mṛtyum āpnoti yathā rājā kakud-drumaḥ ||Panc_1.282||<BR>
<BR>
piṅgalaka āha--katham etat ?<BR>
<BR>
so 'bravīt-<BR>
kathā 10<BR>
caṇḍarava-nāma-śṛgāla-kathā<BR>
<BR>
asti kasmiṃścid vanoddeśe caṇḍaravo nāma śṛgālaḥ prativasati sma | sa kadācit kṣudhāviṣṭo jihvā-laulyān nagara-madhye praviṣṭaḥ | atha taṃ nagara-vāsinaḥ sārameyā avalokya sarvataḥ śabdāyamānāḥ paridhāvya tīkṣṇa-daṃṣṭṛāgrair bhakṣitum ārabdhāḥ | so 'pi tair bhakṣyamāṇaḥ prāṇa-bhayāt pratyāsanna-rajaka-gṛhaṃ praviṣṭaḥ | tatra nīlī-rasa-paripūrṇaṃ mahā-bhāṇḍam sajjīkṛtam āsīt | tatra sārameyair ākrānto bhāṇḍa-madhye patitaḥ | atha yāvan niṣkrāntas tāvan nīlī-varṇaḥ sañjātaḥ | tatrāpare sārameyās taṃ śṛgālam ajānanto yathābhīṣṭa-diśaṃ jagmuḥ | caṇḍaravo 'pi dūrataraṃ pradeśam āsādya kānanābhimukhaṃ pratasthe | na ca nīla-varṇena kadācin nija-raṅgas tyajyate | uktaṃ
ca-<BR>
<BR>
vajra-lepasya mūrkhasya nārīṇāṃ karkaṭasya ca | eko grahas tu mīnānāṃ nīlīmadyapayor yathā ||Panc_1.283|| <BR>
atha taṃ hara-gala-garala-tamāla-sama-prabham apūrvaṃ sattvam avalokya sarve siṃha-vyāghra-dvīpi-vṛka-prabhṛtayo 'raṇya-nivāsino bhaya-vyākulita-cittāḥ samantāt palāyana-kriyāṃ kurvanti | kathayanti ca-na jñāyate'sya kīdṛg viceṣṭitaṃ pauruṣaṃ ca | tad dūrataraṃ gacchāmaḥ | uktaṃ ca-<BR>
<BR>
na yasya ceṣṭitaṃ vidyān na kulaṃ na parākramam |<BR>
na tasya viśvaset prājño yadīcchec chriyam ātmanaḥ ||Panc_1.284|| <BR>
caṇḍaravo 'pi bhaya-vyākulitān vijñāyedam āha-bho bhoḥ śvāpadāḥ ! kiṃ yūyaṃ māṃ dṛṣṭvaiva saṃtrastā vrajatha | tan na bhetavyam | ahaṃ brahmaṇādya svayam eva sṛṣṭvābhihitaḥ-yac chvāpadānāṃ kaścid rājā nāsti, tat tvaṃ mayādya sarva-śvāpada-prabhutve'bhiṣiktaḥ kakud-drumābhidhaḥ | tato gatvā kṣiti-tale tān sarvān paripālayeti | tato 'ham atrāgataḥ | tan mama cchatra-cchāyāyāṃ sarvair api śvāpadair vartitavyam | ahaṃ kakuddrumo nāma rājā trailokye'pi sañjātaḥ | <BR>
<BR>
tac chrutvā siṃha-vyāghra-puraḥ-sarāḥ śvāpadāḥ svāmin prabho samādiśeti vadantas taṃ parivavruḥ | atha tena siṃhasyāmātya-padavī pradattā | vyāghrasya śayyā-pālakatvam | dvīpinas tāmbūlādhikāraḥ | vṛkasya dvāra-pālakatvam | ye cātmīyāḥ śṛgālās taiḥ sahālāpa-mātram api na karoti | śṛgālāḥ sarve'py adharma-candraṃ dattvā niḥsāritāḥ | evaṃ tasya rājya-kriyayāṃ vartamānasya te siṃhādayo mṛgān vyāpādya tat-purataḥ prakṣipanti | so 'pi prabhu-dharmeṇa sarveṣāṃ tān pravibhajya prayacchati | <BR>
<BR>
evaṃ gacchati kāle kadācit tena samāgatena dūra-deśe śabdāyamānasya śṛgāla-vṛndasya kolāhalo 'śrāvi | taṃ śabdaṃ śrutvā pulakita-tanur ānandāśru-pūrṇa-nayana utthāya  tāra-svareṇa virotum ārabdhavān | atha te siṃhādayas taṃ tāra-svaram ākarṇya śṛgālo 'yam iti matvā lajjāyādho-mukhāḥ kṣaṇaṃ sthitvā procuḥ-bhoḥ ! vāhitā vayam anena kṣudra-śṛgālena | tad vadhyatām iti | <BR>
<BR>
so 'pi tad ākarṇya palāyitum icchaṃs tatra sthāna eva siṃhādibhiḥ khaṇḍaśaḥ kṛto mṛtaś ca |<BR>
<BR>
ato 'haṃ bravīmi-tyaktāś cābhyantarā yena iti |<BR>
<BR>
<BR>
***********************************************************************<BR>
<BR>
<BR>
tad ākarṇya piṅgalaka āha-bho damanaka ! kaḥ pratyayo 'tra viṣaye yat sa mamopari duṣṭa-buddhiḥ |<BR>
<BR>
sa āha-yad adya mamāgre tena niścayaḥ kṛto yat prabhāte piṅgalakaṃ vadhiṣyāmi | tad atraiva pratyayaḥ | prabhāte'vasara-velāyām ārakta-mukha-nayanaḥ sphuritādharo diśo 'valokayann anucita-sthānopaviṣṭas tvāṃ krūra-dṛṣṭyā vilokayiṣyati | evaṃ jñātvā yad ucitaṃ tat kartavyam | iti kathayitvā sañjīvaka-sakāśaṃ gatas taṃ praṇamyopaviṣṭaḥ | sañjīvako 'pi sodvegākāraṃ manda-gatyā samāyāntaṃ tam udvīkṣya sādarataram uvāca-bho mitra ! svāgatam | cirād dṛṣṭo 'si | api śivaṃ bhavataḥ | tat kathaya yenādeyam api tubhyaṃ gṛhāgatāya prayacchāmi | uktaṃ ca-<BR>
<BR>
te dhanyās te viveka-jñās te sabhyā iha bhūtale |<BR>
āgacchanti gṛhe yeṣāṃ kāryārthaṃ suhṛdo janāḥ ||Panc_1.285||<BR>
<BR>
damanaka āha-bhoḥ ! kathaṃ śivaṃ sevaka-janasya |<BR>
<BR>
sampattayaḥ parāyattāḥ sadā cittam anirvṛtam |<BR>
sva-jīvite'py aviśvāsas teṣāṃ ye rāja-sevakāḥ ||Panc_1.286||<BR>
<BR>
tathā ca-<BR>
sevayā dhanam icchadbhiḥ sevakaiḥ paśya yat kṛtam |<BR>
svātantryaṃ yac charīrasya mūḍhais tad api hāritam ||Panc_1.287||<BR>
tāvaj janmāti-duḥkhāya tato durgatatā sadā |<BR>
tatrāpi sevayā vṛttir aho duḥkha-paramparā ||Panc_1.288||<BR>
jīvanto 'pi mṛtāḥ pañca śrūyante kila bhārate |<BR>
daridro vyādhito mūrkhaḥ pravāsī nitya-sevakaḥ ||Panc_1.289||<BR>
nāśnāti svacchayotsukyād vinidro na prabudhyate |<BR>
na niḥśaṅkaṃ vaco brūte sevako 'py atra jīvati ||Panc_1.290||<BR>
sevā śva-vṛttir ākhyātā yais tair mithyā prajalpitam |<BR>
svacchandaṃ carati svātra sevakaḥ para-śāsanāt ||Panc_1.291||<BR>
bhū-śayyā brahmacaryaṃ ca kṛśatvaṃ laghu-bhojanam |<BR>
sevakasya yater yadvad viśeṣaḥ pāpa-dharmajaḥ ||Panc_1.292||<BR>
śītātapādi-kaṣṭāni sahate yāni sevakaḥ |<BR>
dhanāya tāni cālpāni yadi dharmān na mucyate ||Panc_1.293||<BR>
mṛdunāpi suvṛttena suśliṣṭenāpi hāriṇā |<BR>
modakenāpi kiṃ tena niṣpattir yasya sevayā ||Panc_1.294||<BR>
<BR>
sañjīvaka āha-atha bhavān kiṃ vaktu-manāḥ ? <BR>
<BR>
so 'bravīt-mitra, sacivānāṃ mantra-bhedaṃ na yujyate | uktaṃ ca-<BR>
<BR>
yo mantraṃ svāmino bhidyāt sācivye san-niyojitaḥ |<BR>
sa hatvā nṛpa-kāryaṃ tat svayaṃ ca narakaṃ vrajet ||Panc_1.295||<BR>
yena yasya kṛto bhedaḥ sacivena mahīpateḥ |<BR>
tenāśastra-vadhas tasya kṛta ity āha nāradaḥ ||Panc_1.296||<BR>
<BR>
tathāpi mayā tava sneha-pāśa-baddhena mantra-bhedaḥ kṛtaḥ | yatas tvaṃ mama vacanenātra rāja-kule viśvastaḥ praviṣṭaś ca | uktaṃ ca-<BR>
<BR>
viśrambhād yasya yo mṛtyum avāpnoti kathañcana |<BR>
tasya hatyā tad-utthā sā prāhedaṃ vacanaṃ manuḥ ||Panc_1.297||<BR>
<BR>
tat tavopari piṅgalako 'yaṃ duṣṭa-buddhiḥ kathitaṃ cādyānena mat-purataś catuṣkarṇatayā-yat prabhāte sañjīvakaṃ hatvā samasta-mṛga-parivāraṃ cirāt tṛptiṃ neṣyāmi |<BR>
<BR>
tataḥ sa mayoktaḥ-svāmin ! na yuktam idaṃ yan mitra-droheṇa jīvanaṃ kriyate | uktaṃ ca-<BR>
api brahma-vadhaṃ kṛtvā prāyaścittena śudhyati |<BR>
tad-arthena vicīrṇena na kathañcit suhṛd-druhaḥ ||Panc_1.298||<BR>
<BR>
tatas tenāhaṃ samarṣeṇoktaḥ-bho duṣṭa-buddhe, sañjīvakas tāvac chaṣpa-bhojī, vayaṃ māṃsāśinaḥ | tad asmākaṃ svābhāvikaṃ vairam iti kathaṃ ripur upekṣyate ? tasmāt sāmādibhir upāyair hanyate | na ca hate tasmin doṣaḥ syāt | uktaṃ ca-<BR>
<BR>
dattvāpi kanyakāṃ vairī nihantavyo vipaścitā |<BR>
anyopāyair aśakyo yo hate doṣo na vidyate ||Panc_1.299||<BR>
kṛtyākṛtyaṃ na manyeta kṣatriyo yudhi saṅgataḥ |<BR>
prasupto droṇa-putreṇa dhṛṣṭadyumnaḥ purā hataḥ ||Panc_1.300||<BR>
<BR>
tad ahaṃ tasya niścayaṃ jñātvā tvat-sakāśam ihāgataḥ | sāmprataṃ me nāsti viśvāsa-ghātaka-doṣaḥ | mayā sugupta-mantras tava niveditaḥ | atha yat te pratibhāti tat kuruṣva iti | atha sañjīvakas tasya tadvajra-pāta-dāruṇaṃ vacanaṃ śrutvā moham upagataḥ | atha cetanāṃ labdhvā sa-vairāgyam idam āha-bho sādhv idam ucyate-<BR>
<BR>
durjana-gamyā nāryaḥ prāyeṇāsnehavān bhavati rājā |<BR>
kṛpaṇānusāri ca dhanaṃ megho giri-durga-varṣī ca ||Panc_1.301||<BR>
ahaṃ hi saṃmato rājño ya evaṃ manyate kudhīḥ |<BR>
balīvardaḥ sa vijñeyo viṣāṇa-parivarjitaḥ ||Panc_1.302||<BR>
varaṃ vanaṃ varaṃ bhaikṣaṃ varaṃ bhāropajīvanam |<BR>
varaṃ vyādhir manuṣyāṇāṃ nādhikāreṇa sampadaḥ ||Panc_1.303||<BR>
<BR>
tad yuktaṃ mayā kṛtaṃ tad anena saha maitrī vihitā | uktaṃ ca-<BR>
<BR>
yayor eva samaṃ vittaṃ yayor eva samaṃ kulam |<BR>
tayor maitrī vivāhaś ca na tu puṣṭa-vipuṣṭayoḥ ||Panc_1.304||<BR>
<BR>
tathā ca-<BR>
mṛgā mṛgaiḥ saṅgam anuvrajanti <BR>
gāvaś ca gobhis turagās turagaiḥ |<BR>
mūrkhāś ca mūrkhaiḥ sudhiyaḥ<BR>
sudhībhiḥ samāna-śīla-vyasanena sakhyam ||Panc_1.305||<BR>
<BR>
tad yadi gatvā taṃ prasādayāmi, tathāpi na prasādaṃ yāsyati | uktaṃ ca-<BR>
<BR>
nimittam uddiśya hi yaḥ prakupyati<BR>
dhruvaṃ sa tasyāpagame praśāmyati |<BR>
akāraṇa-dveṣa-paro hi yo bhavet<BR>
kathaṃ naras taṃ paritoṣayati ||Panc_1.306||<BR>
<BR>
aho sādhu cedam ucyate-<BR>
bhaktānām upakāriṇāṃ para-hita-vyāpāra-yuktātmanāṃ<BR>
sevā-saṃvyavahāra-tattva-viduṣāṃ droha-cyutānām api |<BR>
vyāpattiḥ skhalitāntareṣu niyatā siddhir bhaved vā na vā<BR>
tasmād ambupater ivāvani-pateḥ sevā sadā śaṅkinī ||Panc_1.307||<BR>
<BR>
tathā ca-<BR>
bhāva-snigdhair upakṛtam api dveṣyatāṃ yāti loke<BR>
sākṣād anyair apakṛtam api prītaye copayāti |<BR>
durgrāhyatvān nṛpati-manasāṃ naika-bhāvāśrayāṇāṃ<BR>
sevā-dharmaḥ parama-gahano yoginām apy agamyaḥ ||Panc_1.308||<BR>
<BR>
tat parijñātaṃ mayā mat-prasādam asahamānaiḥ samīpavartibhir eṣa piṅgalakaḥ prakopitaḥ | tenāyaṃ mamādoṣasyāpy evaṃ vadati | uktaṃ ca-<BR>
<BR>
prabhoḥ prasādam anyasya na sahantīha sevakāḥ |<BR>
sapatnya iva saṅkruddhāḥ sapatnyāḥ sukṛtair api ||Panc_1.309||<BR>
<BR>
bhavati caivaṃ yad guṇavatsu samīpa-vartiṣu guṇa-hīnānāṃ na prasādo bhavati | uktaṃ ca-<BR>
<BR>
guṇavattara-pātreṇa chādyante guṇināṃ guṇāḥ |<BR>
rātrau dīpa-śikhā-kāntir na bhānāv udite sati ||Panc_1.310||<BR>
<BR>
damanaka āha-bho mitra ! yady evaṃ tan nāsti te bhayam | prakopito 'pi sa durjanais tava vacana-racanayā prasādaṃ yāsyati | <BR>
<BR>
sa āha-bhoḥ ! na yuktam uktaṃ bhavatā | laghūnām api durjanānāṃ madhye vastuṃ na śakyate | upāyāntaraṃ vidhāya te nūnaṃ ghnanti | uktaṃ ca-<BR>
<BR>
bahavaḥ paṇḍitāḥ kṣudrāḥ sarve māyopajīvinaḥ |<BR>
kuryuḥ kṛtyam akṛtyaṃ vā uṣṭre kākādayo yathā ||Panc_1.311||<BR>
<BR>
damaka āha--katham etat ?<BR>
<BR>
so 'bravīt-<BR>
kathā 11<BR>
madotkaṭa-siṃha-kathā<BR>
<BR>
asti kasmiṃścid vanoddeśe madotkaṭo nāma siṃhaḥ prativasa ti sma | tasya cānucarā anye dvīpi-vāyasa-gomāyavaḥ santi | atha kadācit tair itas tato bhramadbhiḥ sārthād bhraṣṭaḥ krathanako nāmoṣtro dṛṣṭaḥ | atha siṃha āha-aho apūrvam idaṃ sattvam | taj jñāyatāṃ kim etad āraṇyakaṃ grāmyaṃ veti | <BR>
<BR>
tac chrutvā vāyasa āha-bhoḥ svāmin ! grāmyo 'yam uṣṭra-nāmā jīva-viśeṣas tava bhojyaḥ | tad vyāpādyatām | <BR>
 siṃha āha-nāhaṃ gṛham āgataṃ hanmi | uktaṃ ca- <BR>
gṛhaṃ śatrum api prāptaṃ viśvastam akutobhayam | yo hanyāt tasya pāpaṃ syāc chatabrāhmaṇaghātajam ||Panc_1.312|| <BR>
tad abhaya-pradānaṃ dattvā mat-sakāśam ānīyatāṃ yenāsyāgama-kāraṇaṃ pṛcchāmi |<BR>
<BR>
athāsau sarvair api viśvāsyābhaya-pradānaṃ dattvā madotkaṭa-sakāśam ānītaḥ praṇamyopaviṣṭaś ca | tatas tasya pṛcchatas tenātma-vṛttāntaḥ sārtha-bhraṃśa-samudbhavo niveditaḥ | tataḥ siṃhenoktam-bhoḥ krathanaka ! mā tvaṃ grāmaṃ gatvā bhūyo 'pi bhārodvahana-kaṣṭa-bhāgī bhūyāḥ | tad atraivāraṇye nirviśaṅko marakata-sadṛśāni śaṣpāgrāṇi bhakṣayan mayā saha sadaiva vasa | so 'pi tathety uktvā teṣāṃ madhye vicaran na kuto 'pi bhayam iti sukhenāste | <BR>
<BR>
tathānyedyur madotkaṭasya mahā-gajenāraṇya-cāriṇā saha yuddham abhavat | tatas tasya danta-musala-prahārair vyathā sañjātā | vyathitaḥ katham api prāṇair na viyuktaḥ | atha śarīrāsāmarthyān na kutracit padam api calituṃ śaknoti | te sarve kākādayo 'py aprabhutvena kṣudhāviṣṭāḥ paraṃ duḥkhaṃ bhejuḥ |  <BR>
atha tān siṃhaḥ prāha-bhoḥ ! anviṣyatāṃ kutracit kiṃcit sattvaṃ yenāham etām api daśāṃ prāptas tad dhatvā yuṣmad-bhojanaṃ sampādayāmi | <BR>
<BR>
atha te catvāro 'pi bhramitum ārabdhā yāvan na kiṃcit sattvaṃ paśyanti tāvad vāyasa-śṛgālau parasparaṃ mantrayataḥ | śṛgāla āha-bho vāyasa ! kiṃ prabhūta-bhrāntena | ayam asmākaṃ prabhoḥ krathanako viśvastas tiṣṭhati | tad enaṃ hatvā prāṇa-yātrāṃ kurmaḥ | <BR>
vāyasa āha-yuktam uktaṃ bhavatā | paraṃ svāminā tasyābhaya-pradānaṃ dattam āste na vadhyo 'yam iti | <BR>
<BR>
śṛgāla āha-bho vāyasa ! ahaṃ svāminaṃ vijñāpya tathā kariṣye yathā svāmī vadhaṃ kariṣyati | tat tiṣṭhantu bhavanto 'traiva, yāvad ahaṃ gṛhaṃ gatvā prabhor ājñāṃ gṛhītvā cāgacchāmi | <BR>
<BR>
evam abhidhāya satvaraṃ siṃham uddiśya prasthitaḥ | atha siṃham āsādyedam āha-svāmin ! samastaṃ vanaṃ bhrāntvā vayam āgatāḥ | na kiṃcit sattvam āsāditam | tat kiṃ kurmo vayam | samprati vayaṃ bubhukṣayā padam ekam api pracalituṃ na śaknumaḥ | devo 'pi pathyāśī vartate | tad yadi devādeśo bhavati tat krathanaka-piśitenādya pathya-kriyā kriyate | <BR>
<BR>
atha siṃhas tasya tad dāruṇaṃ vacanam ākarṇya sa-kopam idam āha-dhik pāpādhama ! yady evaṃ bhūyo 'pi vadasi | tatas tvāṃ tat-kṣaṇam eva vadhiṣyāmi | tato mayā tasyābhayaṃ pradattam | tat kathaṃ vyāpādayāmi | uktaṃ ca-<BR>
<BR>
na go-pradānaṃ na mahī-pradānaṃ <BR>
na cānna-dānaṃ hi tathā pradhānam | yathā vadantīha budhāḥ pradhānaṃ <BR>
sarva-pradāneṣv abhaya-pradānam ||Panc_1.313|| <BR>
tac chrutvā śṛgāla āha-svāmin yady abhayapradānaṃ dattvā vadhaḥ kriyate tad eṣa doṣo bhavati | punar yadi devapādānāṃ bhaktyā sātmano jīvitavyaṃ prayacchati tan na doṣaḥ |  <BR>
tato yadi sa svayam evātmānaṃ vadhāya niyojayati tad vadhyo 'nyathāsmākaṃ madhyād ekatamo vadhya iti yato devapādāḥ pathyāśinaḥ kṣunnirodhād antyāṃ daśāṃ yāsyanti |  <BR>
tat kim etaiḥ prāṇair asmākaṃ ye svāmyarthe na yāsyanti | aparaṃ paścād apy asmābhir vahni-praveśaḥ kāryo yadi svāmi-pādānāṃ kiṃcid aniṣṭaṃ bhaviṣyati | uktaṃ ca-<BR>
 yasmin kule yaḥ puruṣaḥ pradhānaḥ <BR>
sa sarva-yatnaiḥ parirakṣaṇīyaḥ | tasmin vinaṣṭe sva-kulaṃ vinaṣṭaṃ <BR>
na nābhi-bhaṅge hy arakā vahanti ||Panc_1.314||<BR>
<BR>
tad ākarṇya madotkaṭa āha-yady evaṃ tat kuruṣva yad rocate | <BR>
<BR>
tac chrutvā sa satvaraṃ gatvā tān āha-bhoḥ ! svāmino mahaty avasthā vartate | tat kiṃ paryaṭitena ? tena vinā ko 'trāsmān rakṣayiṣyati ? tad gatvā tasya kṣud-rogāt para-lokaṃ prasthitasyātma-śarīra-dānaṃ kurmo yena svāmi-prasādasya anṛṇatāṃ gacchāmaḥ | uktaṃ ca-<BR>
āpadaṃ prāpnuyāt svāmī yasya bhṛtyasya paśyataḥ |<BR>
prāṇeṣu vidyamāneṣu sa bhṛtyo narakaṃ vrajet ||Panc_1.315||<BR>
 <BR>
tad-anantaraṃ te sarve bāṣpa-pūrita-dṛśo madotkaṭaṃ praṇamyopaviṣṭāḥ | tān dṛṣṭvā madotkaṭa āha-bhoḥ ! prāptaṃ dṛṣṭaṃ vā kiṃcit sattvam |  <BR>
atha teṣāṃ madhyāt kākaḥ provāca-svāmin ! vayaṃ tāvat sarvatra paryaṭitāḥ paraṃ na kiṃcit sattvam āsāditaṃ dṛṣṭaṃ vā | tad adya māṃ bhakṣayitvā prāṇān dhārayatu svāmī, yena devasyāśvāsanaṃ bhavati mama punaḥ svarga-prāptir iti | uktaṃ ca-<BR>
<BR>
svāmy-arthe yas tyajet prāṇān bhṛtyo bhakti-samanvitaḥ | sa paraṃ padam āpnoti jarā-maraṇa-varjitam ||Panc_1.316||<BR>
 tac chrutvā śṛgāla āha-bhoḥ ! svalpa-kāyo bhavān | tava bhakṣaṇāt svāminas tāvat prāṇa-yātrā na bhavati | aparo doṣaś ca tāvat samutpadyate | uktaṃ ca- <BR>
kāka-māṃsaṃ tathocchiṣṭaṃ stokaṃ tad api durbalam |<BR>
bhakṣitenāpi kiṃ tena yena tṛptir na jāyate ||Panc_1.317||<BR>
<BR>
tad darṣitā svāmi-bhaktir bhavatā gataṃ ca ānṛṇyaṃ bhartṛ-piṇḍasya prāptaś cobhaya-loke sādhu-vādaḥ | tad apasarāgrataḥ | ahaṃ svāminaṃ vijñāpayāmi | tathānuṣṭhite śṛgālaḥ sādaraṃ praṇamyopaviṣṭaḥ prāha-svāmin ! māṃ bhakṣayitvādya prāṇa-yātrāṃ vidhāya mamobhaya-loka-prāptiṃ kuru | uktaṃ ca-<BR>
<BR>
svāmy-āyattāḥ sadā prāṇā bhṛtyānām arjitā dhanaiḥ | yatas tato na doṣo 'sti teṣāṃ grahaṇa-sambhavaḥ ||Panc_1.318|| <BR>
atha tac chrutvā dvīpy āha-bhoḥ sādhūktaṃ bhavatā punar bhavān api svalpa-kāyaḥ sva-jātiś ca nakhāyudhatvād abhakṣya eva | uktaṃ ca-<BR>
nābhakṣyaṃ bhakṣayet prājñaḥ prāṇaiḥ kaṇṭha-gatair api | viśeṣāt tad api stokaṃ loka-dvaya-vināśakam ||Panc_1.319|| <BR>
tad darśitaṃ tvayātmanaḥ kaulīnyam | atha vā sādhu cedam ucyate-<BR>
  etad-arthaṃ kulīnānāṃ nṛpāḥ kurvanti saṅgraham | ādi-madhyāvasāneṣu na te gacchanti vikriyām ||Panc_1.320||<BR>
 tad apasarāgrataḥ, yenāhaṃ svāminaṃ vijñāpayāmi | tathānuṣṭhite dvīpī praṇamya madotkaṭam āha-svāmin ! kriyatām adya mama prāṇaiḥ prāṇa-yātrā | dīyatām akṣayo vāsaḥ svarge | mama vistāryatāṃ kṣiti-tale prabhūtaṃ yaśaḥ | tan nātra vismayaḥ kāryaḥ | uktaṃ ca-<BR>
mṛtānāṃ svāminaḥ kārye bhṛtyānām anuvartinām | bhavet svarge akṣayo vāsaḥ kīrtiś ca dharaṇī-tale ||Panc_1.321|| <BR>
tac chrutvā krathanakaś cintayāmāsa-etais tāvat sarvair api śobhā-vākyāny uktāni na caiko 'pi svāminā vināśitaḥ | tad aham api prāpta-kālaṃ vakṣyāmi citrakaṃ yena mad-vacanam ete trayo 'pi samarthayanti | iti niścitya provāca-bhoḥ satyam uktaṃ bhavatā paraṃ bhavān api nakhāyudhaḥ | tat kathaṃ bhavantaṃ svāmī bhakṣayati | uktaṃ ca- <BR>
manasāpi svajātyānāṃ yo 'niṣṭāni pracintayet | bhavanti tasya tāny eva iha loke paratra ca ||Panc_1.322|| <BR>
tad apasarāgrataḥ, yenāhaṃ svāminaṃ vijñāpayāmi | tathānuṣṭhite krathanako 'gre sthitvā praṇamyovāca-svāmin ! ete'bhakṣyās tava tan mama prāṇaiḥ prāṇa-yātrā vidhīyatāṃ yena mamobhaya-loka-prāptir bhavati | uktaṃ ca-<BR>
<BR>
na yajvāno 'pi gacchanti tāṃ gatiṃ naiva yoginaḥ | yāṃ yānti projjhita-prāṇāḥ svāmy-arthe sevakottamāḥ ||Panc_1.323|| <BR>
evam abhihite tābhyāṃ śṛgāla-citrakābhyāṃ vidāritobhaya-kukṣiḥ krathanakaḥ prāṇān atyākṣīt | tataś ca taiḥ kṣudra-paṇḍitaiḥ sarvair bhakṣitaḥ | <BR>
<BR>
ato 'haṃ bravīmi-bahavaḥ paṇḍitāḥ kṣudrāḥ iti | <BR>
<BR>
<BR>
***********************************************************************<BR>
<BR>
<BR>
tad bhadra, kṣudra-parivāro 'yaṃ te rājā mayā samyag jātaḥ | satām asevyaṃ ca | uktaṃ ca-<BR>
<BR>
aśuddha-prakṛtau rājñi janatā nānurajyate |<BR>
yathā gṛdhra-samāsannaḥ kalahaṃsaḥ samācaret ||Panc_1.324||<BR>
tathā ca-<BR>
gṛdhrākāro 'pi sevyaḥ syād dhaṃsākāraiḥ sabhāsadaiḥ |<BR>
haṃsākāro 'pi santyājyo gṛdhrākāraiḥ sa tair nṛpaḥ ||Panc_1.325||<BR>
<BR>
tan nūnaṃ mamopari kenacid durjanenāyaṃ prakopitaḥ, tenaivaṃ vadati | athavā bhavaty etat | uktaṃ ca-<BR>
<BR>
mṛdunā salilena khanyamā <BR>
nānyavad dhṛṣyanti girer api sthalāni |<BR>
upajāpavidāṃ ca karṇa-jāpaiḥ<BR>
kim u cetāṃsi mṛdūni mānavānām ||Panc_1.326||<BR>
<BR>
karṇa-viṣeṇa ca bhagnaḥ kiṃ kiṃ na karoti bāliśo lokaḥ |<BR>
kṣapaṇakatām api dhatte pibati surāṃ naraka-pālena ||Panc_1.327||<BR>
<BR>
athavā sādhv idam ucyate-<BR>
<BR>
pādāhato 'pi dṛḍha-daṇḍa-samāhato 'pi<BR>
yaṃ daṃṣṭrayā spṛśati taṃ kila hanti sarpaḥ |<BR>
ko 'py eṣa eva piśunogra-manuṣya-dharmaḥ<BR>
karṇe paraṃ spṛśati hanti paraṃ samūlam ||Panc_1.328||<BR>
<BR>
tathā ca-<BR>
aho khala-bhujaṅgasya viparīto vadha-kramaḥ |<BR>
karṇe lagati cānyasya prāṇair anyo viyujyate ||Panc_1.329|| <BR>
<BR>
tad evaṃ gate'pi kiṃ kartavyam ity ahaṃ tvāṃ suhṛd-bhāvāt pṛcchāmi | <BR>
<BR>
damanaka āha-tad-deśāntara-gamanaṃ yujyate | naivaṃ-vidhasya kusvāminaḥ sevāṃ vidhātum | uktaṃ ca-<BR>
<BR>
guror apy avaliptasya kāryākāryam ajānataḥ |<BR>
utpatha-pratipannasya parityāgo vidhīyate ||Panc_1.330||<BR>
<BR>
sañjīvaka āha-asmākam upari svāmini kupite gantuṃ na śakyate, na cānyatra gatānām api nirvṛtir bhavati | uktaṃ ca-<BR>
<BR>
mahatāṃ yo 'parādhyena dūrastho 'smīti nāśvaset |<BR>
dīrghau buddhimato bāhū tābhyāṃ hiṃsati hiṃsakam ||Panc_1.331||<BR>
<BR>
tad yuddhaṃ muktvā me nānyad asit śreyaskaram | uktaṃ ca-<BR>
<BR>
na tān hi tīrthais tapasā ca lokān<BR>
svargaiṣiṇo dāna-śataiḥ suvṛttaiḥ |<BR>
kṣaṇena yān yānti raṇeṣu dhīrāḥ<BR>
prāṇān samujjhanti hi ye suśīlāḥ ||Panc_1.332||<BR>
<BR>
mṛtaiḥ samprāpyate svargo jīvadbhiḥ kīrtir uttamā |<BR>
tad ubhāv api śūrāṇāṃ guṇāv etau sudurlabhau ||Panc_1.333||<BR>
<BR>
lalāṭa-deśe rudhiraṃ sravat tu <BR>
śūrasya yasya praviśec ca vaktre |<BR>
tat somapānena samaṃ bhavec ca<BR>
saṅgrāma-yajñe vidhivat pradiṣṭam ||Panc_1.334||<BR>
<BR>
tathā ca-<BR>
homārthair vidhivat pradāna-vidhinā sad-vipra-vṛndārcanair<BR>
yajñair bhūri-sudakṣiṇaiḥ suvihitaiḥ samprāpyate yat phalam |<BR>
sat-tīrthāśrama-vāsa-homa-niyamaiś cāndrāyaṇādyaiḥ kṛtaiḥ<BR>
pumbhis tat-phalam āhave vinihitaiḥ samprāpyate tat-kṣaṇāt ||Panc_1.335||<BR>
<BR>
tad ākarṇya damanakaś cintayāmāsa-yuddhāya kṛta-niścayo 'yaṃ dṛśyate durātmā | tad yadi kadācit tīkṣṇa-śṛgālābhyāṃ svāminaṃ prahariṣyati tan mahān anarthaḥ sampatsyate | tad enaṃ bhūyo 'pi sva-buddhyā prabodhya tathā karomi, yathā deśāntara-gamanaṃ karoti | āha ca-bho mitra ! samyag abhihitaṃ bhavatā | paraṃ kaḥ svāmi-bhṛtyayoḥ saṅgrāmaḥ | uktaṃ ca-<BR>
balavantaṃ ripuṃ dṛṣṭvā kilātmānaṃ pragopayet |<BR>
balavadbhiś ca kartavyā śarac-candra-prakāśatā ||Panc_1.336||<BR>
<BR>
anyac ca-<BR>
śatror vikramam ajñātvā vairam ārabhate hi yaḥ |<BR>
sa parābhavam āpnoti samudraṣ ṭiṭṭibhād yathā ||Panc_1.337||<BR>
<BR>
sañjīvaka āha--katham etat ?<BR>
<BR>
so 'bravīt-<BR>
kathā 12<BR>
ṭiṭṭibha-dampatī-kathā<BR>
<BR>
kasmiṃścit samudraika-deśe ṭiṭṭibha-dampatī vasataḥ | tato gacchati kāla ṛtu-samayam āsādya ṭiṭṭibhī garbham ādhatta | āsanna-prasavā satī sā ṭiṭṭibham ūce-bhoḥ kānta ! mama prasava-samayo vartate | tad vicintyatāṃ kim api nirupadravaṃ sthānaṃ yena tatrāham aṇḍaka-mokṣaṇaṃ karomi |<BR>
 <BR>
ṭiṭṭibhaḥ prāha-bhadre ramyo 'yaṃ samudra-pradeśaḥ | tad atraiva prasavaḥ kāryaḥ | <BR>
<BR>
sā prāha-atra pūrṇimā-dine samudra-velā carati | sā matta-gajendrān api samākarṣati | tad dūram anyatra kiṃcit sthānam anviṣyatām | <BR>
<BR>
tac chrutvā vihasya ṭiṭṭibha āha-bhadre na yuktam uktaṃ bhavatyā | kā mātrā samudrasya yā mama dūṣayiṣyati prasūtim | kiṃ na śrutaṃ bhavatyā-<BR>
<BR>
baddhvāmbara-cara-mārgaṃ vyapagata-dhūmaṃ sadā mahad bhayadam |<BR>
manda-matiḥ kaḥ praviśati hutāśanaṃ svecchayā manujaḥ ||Panc_1.338||<BR>
mattebha-kumbha-vidalana-kṛta-śramaṃ suptam antaka-pratimam |<BR>
yama-loka-darśanecchuḥ siṃhaḥ bodhayati ko nāma ||Panc_1.339||<BR>
ko gatvā yama-sadanaṃ svayam antakam ādiśaty ajāta-bhayaḥ |<BR>
prāṇān apahara matto yadi śaktiḥ kācid asti tava ||Panc_1.340||<BR>
prāleya-leśa-miśre maruti prābhātike ca vāti jaḍe |<BR>
guṇa-doṣa-jñaḥ puruṣo jalena kaḥ śītam apanayati ||Panc_1.341||<BR>
<BR>
tasmād viśrabdhātraiva garbhaṃ muñca | uktaṃ ca-<BR>
<BR>
yaḥ parābhava-santrastaḥ sva-sthānaṃ santyajen naraḥ |<BR>
tena cet putriṇī mātā tad vandhyā kena kathyate ||Panc_1.342||<BR>
<BR>
tac chrutvā samudraś cintayām āsa-aho garvaḥ pakṣi-kīṭasyāsya | atha vā sādhv idam ucyate-<BR>
utkṣipya ṭiṭṭibhaḥ pādāv āste bha gabhayād divaḥ |<BR>
sva-citta-kalpito garvaḥ kasya nātrāpi vidyate ||Panc_1.343||<BR>
<BR>
tan mayāsya pramāṇaṃ kutūhalād api draṣṭavyam | kiṃ mamaiṣo 'ṇḍāpahāre kṛte kariṣyati | iti cintayitvā sthitaḥ | atha prasavānantaraṃ prāṇayātrārthaṃ gatāyāṣ ṭiṭṭibhyāḥ samudro velāvyājenāṇḍāny apajahāra | athāyātā sā ṭiṭṭibhī prasavasthānaṃ śūnyam avalokya pralapantī ṭiṭṭibham ūce-bho mūrkha ! kathitam āsīn mayā te yat samudravelayā aṇḍānāṃ vināśo bhaviṣyati tad dūrataraṃ vrajāvaḥ paraṃ mūḍhatayāhaṃkāram āśritya mama vacanaṃ na karoṣi | athavā sādhv idam ucyate |<BR>
<BR>
suhṛdāṃ hitakāmānāṃ na karotīha yo vacaḥ | sa kūrma iva durbuddhiḥ kāṣṭhād bhraṣṭo vinaśyati ||Panc_1.344|| <BR>
ṭiṭṭibha āha-katham etat ? <BR>
sābravīt-<BR>
<BR>
kathā 13<BR>
kambugrīvākhya-kūrma-kathā<BR>
<BR>
asti kasmiṃścij jalāśaye kambu-grīvo nāma kacchapaḥ | tasya ca saṅkaṭa-vikaṭa-nāmnī mitre haṃsa-jātīye parama-sneha-koṭim āśrite nityam eva saras-tīram āsādya tena sahāneka-devarṣi-maharṣīṇāṃ kathāḥ kṛtvāsta-maya-velāyāṃ sva-nīḍā-saṃśrayaṃ kurutaḥ | atha gacchatā kālenāvṛṣṭi-vaśāt  saraḥ śanaiḥ śanaiḥ śoṣam agamat | tatas tad-duḥkha-duḥkhitau tāv ūcatuḥ-bho mitra ! jambāla-śeṣam etat-saraḥ  sañjātam | tat kathaṃ bhavān bhaviṣyatīti vyākulatvaṃ no hṛdi vartate | <BR>
<BR>
tac chrutvā kambugrīva āha-bhoḥ, sāmprataṃ nāsty asmākaṃ jīvitavyaṃ jalābhāvāt | tathāpy upāyaś cintyatām iti | uktaṃ ca-<BR>
<BR>
tyājyaṃ na dhairyaṃ vidhure'pi kāle<BR>
dhairyāt kadācid gatim āpnuyāt saḥ |<BR>
yathā samudre'pi ca pota-bhaṅge <BR>
sāṃyātriko vāñchati tartum eva ||Panc_1.345||<BR>
<BR>
aparaṃ ca-<BR>
mitrārthe bāndhavārthe ca buddhimān yatate sadā |<BR>
jātāsv āpatsu yatnena jagādedaṃ vaco manuḥ ||Panc_1.346||<BR>
<BR>
tad ānīyatāṃ kācid dṛḍha-rajjur laghu-kāṣṭhaṃ vā | anviṣyatāṃ ca prabhūta-jala-sanāthaṃ saraḥ, yena mayā madhya-pradeśe dantair gṛhīte sati yuvāṃ koṭi-bhāgayos tat-kāṣṭhaṃ mayā sahitaṃ saṅgṛhya tat-saro nayathaḥ |<BR>
<BR>
tāv ūcatuḥ-bho mitra ! evaṃ kariṣyāvaḥ | paraṃ bhavatā mauna-vratena sthātavyam | no cet tava kāṣṭhāt pāto bhaviṣyati |<BR>
<BR>
tathānuṣṭhite gacchatā kambugrīveṇādhobhāga-vyavasthitaṃ kiṃcit puram ālokitam | tatra ye paurās te tathā nīyamānaṃ vilokya savismayam idam ūcuḥ-aho cakrākāraṃ kim api pakṣibhyāṃ nīyate | paśyata paśyata |<BR>
<BR>
atha teṣāṃ kolāhalam ākarṇya kambugrīva āha-bhoḥ ! kim eṣa kolāhalaḥ ? iti vaktu-manā ardhokte patitaḥ pauraiḥ khaṇḍaśaḥ kṛtaś ca | ato 'haṃ bravīmi-suhṛdāṃ hita-kāmānām iti | tathā ca-<BR>
<BR>
anāgata-vidhātā ca pratyutpanna-matis tathā |<BR>
dvāv etau sukham edhete yad-bhaviṣyo vinaśyati ||Panc_1.347||<BR>
<BR>
ṭiṭṭibha āha-katham etat ?<BR>
<BR>
sābravīt-<BR>
kathā 14<BR>
anāgata-vidhātādi-matsya-traya-kathā<BR>
<BR>
kasmiṃścij jalāśaye'nāgata-vidhātā pratyutpanna-matir  yad-bhaviṣyaś ceti trayo matsyāḥ santi | atha kadācit taṃ jalāśayaṃ dṛṣṭvā gacchadbhir matsya-jīvibhir uktam-yad aho bahu-matsyo 'yaṃ hradaḥ | kadācid api nāsmābhir anveṣitaḥ | tad adya tāvad āhāra-vṛttiḥ sañjātā | sandhyā-samayaś ca saṃvṛttaḥ | tataḥ prabhāte'trāgantavyam iti niścayaḥ | <BR>
<BR>
atas teṣāṃ tat-kuliśa-pātopamaṃ vacaḥ samākarṇyānāgata-vidhātā sarvān matsyān āhūyedam ūce-aho, śrutaṃ bhavadbhir yan matsya-jīvibhir abhihitam | tad rātrāv api gamyatāṃ kiñcin nikaṭaṃ saraḥ | uktaṃ ca-<BR>
<BR>
aśaktair balinaḥ śatroḥ kartavyaṃ prapalāyanam |<BR>
saṃśritavyo 'thavā durgo nānyā teṣāṃ gatir bhavet ||Panc_1.348||<BR>
<BR>
tan nūnaṃ prabhāta-samaye matsya-jīvino 'tra samāgamya matsya-saṅkṣayaṃ kariṣyanti | etan mama manasi vartate | tan na yuktaṃ sāmprataṃ kṣaṇam apy atrāvasthātum | uktaṃ ca-<BR>
<BR>
vidyamānā gatir yeṣām anyatrāpi sukhāvahā |<BR>
te na paśyanti vidvāṃso deha-bhaṅgaṃ kula-kṣayam ||Panc_1.349||<BR>
<BR>
tad ākarṇya pratyutpanna-matiḥ prāha-aho satyam abhihitaṃ bhavatā | mamāpy abhīṣṭam etat | tad anyatra gamyatām iti | uktaṃ ca-<BR>
<BR>
para-deśa-bhayāt bhītā bahu-māyā napuṃsakāḥ |<BR>
sva-deśe nidhanaṃ yānti kākāḥ kāpuruṣā mṛgāḥ ||Panc_1.350||<BR>
<BR>
yasyāsti sarvatra gatiḥ sa kasmāt <BR>
sva-deśa-rāgeṇa hi yāti nāśam |<BR>
tātasya kūpo 'yam iti bruvāṇāḥ<BR>
kṣāra-jalaṃ kāpuruṣāḥ pibanti ||Panc_1.351||<BR>
<BR>
atha tat samākarṇya proccair vihasya  yad-bhaviṣyaḥ provāca-aho, na bhavadbhyāṃ mantritaṃ samyag etad iti, yataḥ kiṃ vāṅ-mātreṇāpi teṣāṃ pitṛ-paitāmahikam etat saras tyaktuṃ yujyate | yady āyuḥ-kṣayo 'sti tad anyatra gatānām api mṛtyur bhaviṣyaty eva | uktaṃ ca-<BR>
arakṣitaṃ tiṣṭhati daiva-rakṣitaṃ <BR>
surakṣitaṃ daiva-hataṃ vinaśyati |<BR>
jīvaty anātho 'pi vane visarjitaḥ <BR>
kṛta-prayatno 'pi gṛhe na jīvati ||Panc_1.352||<BR>
<BR>
tad ahaṃ na yāsyāmi bhavadbhyāṃ ca yat pratibhāti tat kartavyam | <BR>
<BR>
atha tasya taṃ niścayaṃ jñātvānāgata-vidhātā pratyutpanna-matiś ca niṣkrānau saha parijanena | atha prabhāte tair matsya-jīvibhir jālais taj jalāśayam āloḍya yad-bhaviṣyeṇa saha tat-saro nirmatsyatāṃ nītam | ato 'haṃ bravīmi-anāgata-vidhātā ceti |<BR>
<BR>
tac chrutvā ṭiṭṭibha āha-bhadre, kiṃ māṃ yadbhaviṣya-sadṛśaṃ sambhāvayasi | tat paśya me buddhi-prabhāvaṃ yāvad enaṃ duṣṭa-samudraṃ sva-cañcvā śoṣayāmi | <BR>
<BR>
ṭiṭṭibhy āha-aho kas te samudreṇa saha vigrahaḥ | tan na yuktam asyopari kopaṃ kartum | uktaṃ ca-<BR>
puṃsām asamarthānām upadravāyātmano bhavet kopaḥ |<BR>
piṭharaṃ jvalad-atimātraṃ nija-pārśvān eva dahatitarām ||Panc_1.353||<BR>
<BR>
tathā ca-<BR>
aviditvātmanaḥ śaktiṃ parasya na samutsukaḥ |<BR>
gacchann abhimukho vahnau nāśaṃ yāti pataṅgavat ||Panc_1.354||<BR>
<BR>
ṭiṭṭibha āha-priye, mā maivaṃ vada | yeṣām utsāha-śaktir bhavati te svalpā api gurūn vikramante | uktaṃ ca-<BR>
viśeṣāt paripūrṇasya yāti śatror amarṣaṇaḥ |<BR>
ābhimukhyaṃ śaśāṅkasya yathādyāpi vidhuntudaḥ ||Panc_1.355||<BR>
<BR>
tathā ca-<BR>
pramāṇād adhikasyāpi gaṇḍa-śyāma-mada-cyuteḥ | padaṃ mūrdhni samādhatte kesarī matta-dantinaḥ ||Panc_1.356||<BR>
<BR>
tathā ca-<BR>
bālasyāpi raveḥ pādāḥ patanty upari bhūbhṛtām |<BR>
tejasā saha jātānāṃ vayaḥ kutropayujyate ||Panc_1.357||<BR>
<BR>
hastau sthūlataraḥ sa cāṅkuśa-vaśaḥ kiṃ hasti-mātro 'ṅkuśo<BR>
dīpe prajvalite praṇaśyati tamaḥ kiṃ dīpa-mātraṃ tamaḥ |<BR>
vajreṇāpi hatāḥ patanti girayaḥ kiṃ vajra-mātro giris<BR>
tejo yasya virājate sa balavān sthūleṣu kaḥ pratyayaḥ ||Panc_1.358||<BR>
<BR>
tad anayā cañcvāsya sakalaṃ toyaṃ śuṣka-sthalatāṃ nayāmi |<BR>
<BR>
ṭiṭṭibhy āha-bhoḥ kānta ! yatra jāhnavī nava-nadī-śatāni gṛhītvā nityam eva praviśati, tathā sindhuś ca | tat kathaṃ tvam aṣṭādaśa-nadī-śataiḥ pūryamāṇaṃ taṃ vipruṣa-vāhinyā cañcvā śoṣayiṣyasi ? tat kim aśraddho yenoktena |<BR>
<BR>
ṭiṭṭibha āha-priye !<BR>
<BR>
anirvedaḥ śriyo mūlaṃ cañcur me loha-sannibhā |<BR>
aho-rātrāṇi dīrghāṇi samudraḥ kiṃ na śuṣyati ||Panc_1.359||<BR>
duradhigamaḥ para-bhāgo yāvat puruṣeṇa pauruṣaṃ na kṛtam |<BR>
jayati tulām adhirūḍho bhāsvān api jalada-paṭalāni ||Panc_1.360||<BR>
<BR>
ṭiṭṭibhy āha-yadi tvayāvaśyaṃ samudreṇa saha vigrahānuṣṭhānaṃ kāryam | tad anyān api vihaṅgamān āhūya suhṛj-jana-sahita evaṃ samācara | uktaṃ ca-<BR>
<BR>
bahūnām apy asārāṇāṃ samvāyo hi durjayaḥ |<BR>
tṛṇair āveṣṭyate rajjur yathā nāgo 'pi baddhyate ||Panc_1.361||<BR>
<BR>
tathā ca-<BR>
caṭakākāṣṭha-kūṭena makṣikā-dardurais tathā |<BR>
mahājana-virodhena kuñjaraḥ pralayaṃ gataḥ ||Panc_1.362||<BR>
ṭiṭṭibha āha-katham etat ?<BR>
<BR>
sā prāha-<BR>
<BR>
kathā 15<BR>
kuñjara-caṭaka-dampatī-kathā<BR>
<BR>
kasmiṃścid vanoddeśe caṭaka-dampatī tamāla-taru-kṛta-nilayau prativasataḥ sma | atha tayor gacchatā kālena santatir abhavat | anyasminn ahani pramatto vana-gajaḥ kaścit taṃ tamāla-vṛkṣaṃ gharmārtaś chāyārthī samāśritaḥ | tato madotkaṛṣāt tāṃ tasya śākhāṃ caṭakāśritāṃ puṣkarāgreṇākṛṣya babhañja | tasyā bhaṅgena caṭakāṇḍāni sarvāṇi viśīrṇāni | āyuḥ-śeṣatayā ca caṭakau katham api prāṇair na viyuktau | <BR>
<BR>
atha caṭakā sāṇḍa-bhaṅgābhibhūtā pralāpān kurvāṇā na kiñcit sukham āsasāda | atrāntare tasyās tān pralāpān śrutvā kāṣṭha-kūṭo nāma pakṣī tasyāḥ parama-suhṛt-tad-duḥkha-duḥkhito 'bhyetya tām uvāca-bhagavati ! kiṃ vṛthā pralāpena | uktaṃ ca-<BR>
<BR>
naṣṭaṃ mṛtam atikrāntaṃ nānuśocanti paṇḍitāḥ |<BR>
paṇḍitānāṃ ca mūrkhāṇāṃ viśeṣo 'yaṃ yataḥ smṛtaḥ ||Panc_1.363||<BR>
<BR>
tathā ca-<BR>
aśocyānīha bhūtāni yo mūḍhas tāni śocati |<BR>
tad-duḥkhāl labhate duḥkhaṃ dvāv anarthau niṣevate ||Panc_1.364||<BR>
<BR>
anyac ca-<BR>
śleṣmāśru bāndhavair muktaṃ preto bhuṅkte yato 'vaśaḥ |<BR>
tasmān na roditavyaṃ hi kriyāḥ kāryāś ca śaktitaḥ ||Panc_1.365||<BR>
<BR>
caṭakā prāha-astv etat | paraṃ duṣṭa-gajena madān mama santāna-kṣayaḥ kṛtaḥ | tad yadi mama tvaṃ suhṛt-satyas tad asya gajāpasadasya ko 'pi vadhopāyaś cintyatām | yasyānuṣṭhānena me santati-nāśa-duḥkham apasarati | uktaṃ ca-<BR>
<BR>
āpadi yenopakṛtaṃ yena ca hasitaṃ daśāsu viṣamāsu |<BR>
upakṛtya tayor ubhayoḥ punar api jātaṃ naraṃ manye ||Panc_1.366||<BR>
<BR>
kāṣṭha-kūṭa āha-bhagavati, satyam abhihitaṃ bhavatyā | uktaṃ ca-<BR>
<BR>
sa suhṛd-vyasane yaḥ syād anya-jāty-udbhavo 'pi san |<BR>
vṛddhau sarvo 'pi mitraṃ syāt sarveṣām eva dehinām ||Panc_1.367||<BR>
sa suhṛd-vyasane yaḥ syāt sa putro yas tu bhaktimān |<BR>
sa bhṛtyo yo vidheyajñaḥ sā bhāryā yatra nirvṛtiḥ ||Panc_1.368||<BR>
<BR>
tat paśya me buddhi-prabhāvam | paraṃ mamāpi suhṛd-bhūtā vīṇāravā nāma makṣikāsti | tat tām āhūyāgacchāmi, yena sa durātmā duṣṭa-gajo badhyate |<BR>
<BR>
athāsau caṭakayā saha makṣikām āsādya provāca-bhadre, mameṣṭeyaṃ caṭakā kenacid duṣṭa-gajena parābhūtāṇḍa-sphoṭanena | tat tasya vadhopāyam anutiṣṭhato me sāhāyyaṃ kartum arhasi |<BR>
<BR>
makṣikāpy āha-bhadra ! kim ucyate'tra viṣaye | uktaṃ ca-<BR>
<BR>
punaḥ pratyupakārāya mitrāṇāṃ kriyate priyam |<BR>
yat punar mitra-mitrasya kāryaṃ mitrair na kiṃ kṛtam ||Panc_1.369||<BR>
<BR>
satyam etat | paraṃ mamāpi bheko meghanādo nāma mitraṃ tiṣṭhati | tam apy āhūya yathocitaṃ kurmaḥ | uktaṃ ca-<BR>
<BR>
hitaiḥ sādhu-samācāraiḥ śāstrajñair mati-śālibhiḥ |<BR>
kathañcin na vikalpante vidvadbhiś cintitā nayāḥ ||Panc_1.370||<BR>
<BR>
atha te trayo 'pi gatvā meghanādasyāgre samastaṃ vṛttāntaṃ nivedya tasthuḥ | atha sa provāca-kiyan mātro 'sau varāko gajo mahājanasya kupitasyāgre | tan madīyo mantraḥ kartavyaḥ | makṣike, tvaṃ gatvā madhyāhna-samaye tasya madoddhatasya gajasya karṇe vīṇā-rava-sadṛśaṃ śabdaṃ kuru | yena śravaṇa-sukha-lālaso nimīlita-nayano bhavati | tataś ca kāṣṭha-kūṭa-cañcvā sphoṭita-nayano 'ndhībhūtas tṛṣārto mama garta-taṭāśritasya saparikarasya śabdaṃ śrutvā jalāśayaṃ matvā samabhyeti | tato gartam āsādya patiṣyati pañcatvaṃ yāsyati ceti | evaṃ samavāyaḥ kartavyo yathā vaira-sādhanaṃ bhavati | <BR>
<BR>
atha tathānuṣṭhite sa matta-gajo makṣikā-geya-sukhān nimīlita-netraḥ kāṣṭha-kūṭa-hṛta-cakṣur madhyāhna-samaye bhrāmyan maṇḍūka-śabdānusārī gacchan mahatīṃ gartam āsādya patito mṛtaś ca | ato 'haṃ bravīmi-caṭakā kāṣṭha-kūṭena iti |<BR>
<BR>
ṭiṭṭibha āha-bhadre, evaṃ bhavatu | suhṛd-varga-samudāyena saha samudraṃ śoṣayiṣyāmi | iti niścitya baka-sārasa-mayūrādīn samāhūya provāca-bhoḥ parābhūto 'haṃ samudreṇāṇḍakāpahareṇa | tac cintyatām asya śoṣaṇopāyaḥ | <BR>
<BR>
te sammantrya procuḥ-aśaktā vayaṃ samudra-śoṣaṇe | tat kiṃ vṛthā prayāsena | uktaṃ ca-<BR>
<BR>
abalaḥ pronnataṃ śatruṃ yo yāti mada-mohitaḥ |<BR>
yuddhārthaṃ sa nivarteta śīrṇa-danto yathā gajaḥ ||Panc_1.371||<BR>
<BR>
tad asmākaṃ svāmī vainateyo 'sti | tasmai sarvam etat-paribhava-sthānaṃ nivedyatām, yena svajāti-paribhava-kupito vairānṛṇyaṃ gacchati | athavātrāvalepaṃ kariṣyati tathāpi nāsti vo duḥkham | uktaṃ ca-<BR>
<BR>
suhṛdi nirantara-racite guṇavati bhṛtye'nuvartini kalatre |<BR>
svāmini śakti-samete nivedya duḥkhaṃ sukhī bhavati ||Panc_1.372||<BR>
<BR>
tad yāmo vinateya-sakāśaṃ yato 'sāv asmākaṃ svāmī |<BR>
<BR>
tathānuṣṭhite sarve te pakṣiṇo viṣaṇṇa-vadanā bāṣpa-pūrita-dṛśo vainateya-sakāśam āsādya karuṇa-svareṇa phūtkartum ārabdhāḥ-aho ! abrahmaṇyam abrahmaṇyam ! adhunā sadācārasya ṭiṭṭibhasya bhavati nāthe sati samudreṇāṇḍāny apahṛtāni tat-pranaṣṭam adhunā pakṣi-kulam | anye'pi svecchayā samudreṇa vyāpādiṣyante | uktaṃ ca-<BR>
<BR>
kva kasya karma saṃvīkṣya karoty anyo 'pi garhitam |<BR>
gatānugatiko loko na lokaḥ pāramārthikaḥ ||Panc_1.373||<BR>
cāṭu-taskara-durvṛttais tathā sāhasikādibhiḥ |<BR>
pīḍyamānāḥ prajā rakṣyāḥ kaṭūcchadmādibhis tathā ||Panc_1.374||<BR>
prajānāṃ dharma-ṣaḍ-bhāgo rājño bhavati rakṣituḥ |<BR>
adharmād api ṣaḍ-bhāgo jāyate yo na rakṣati ||Panc_1.375||<BR>
prajā-pīḍana-santāpāt samudbhūto hutāśanaḥ |<BR>
rājñaḥ śriyaṃ kulaṃ prāṇān nādagdhvā vinivartate ||Panc_1.376||<BR>
rājā bandhur abandhūnāṃ rājā cakṣur acakṣuṣām |<BR>
rājā pitā ca mātā ca sarveṣāṃ nyāya-vartinām ||Panc_1.377||<BR>
phalārthī pārthivo lokān pālayed yatnam āsthitaḥ |<BR>
dāna-mānādi-toyena mālākāro 'ṅkurān iva ||Panc_1.378||<BR>
yathā bījāṅkuraḥ sūkṣmaḥ pratnenābhirakṣitaḥ |<BR>
phala-prado bhavet kāle tadval lokaḥ surakṣitaḥ ||Panc_1.379||<BR>
hiraṇya-dhānya-ratnāni yānāni vividhāni ca |<BR>
tathānyad api yat kiñcit prajābhyaḥ syān nṛpasya tat ||Panc_1.380||<BR>
<BR>
athaivaṃ garuḍaḥ samākarṇya tad-duḥkha-duḥkhitaḥ kopāviṣṭaś ca vyacintayat-aho ! satyam uktam etaiḥ pakṣibhiḥ | tad adya gatvā taṃ samudraṃ śoṣayāmaḥ | <BR>
<BR>
evaṃ cintayatas tasya viṣṇu-dūtaḥ samāgatyāha-bho garutman ! bhagavatā nārāyaṇenāhaṃ tava pārśve preṣitaḥ | deva-kāryāya bhagavān amarāvatyāṃ yāsyatīti | tat satvaram āgamyatām | <BR>
<BR>
tac chrutvā garuḍaḥ sābhimānaṃ prāha-bho dūta ! kiṃ mayā kubhṛtyena bhagavān kariṣyati | tad gatvā taṃ vada yad anyo bhṛtyo vāhanāysamat-sthāne kriyatām | madīyo namaskāro vācyo bhagavataḥ | uktaṃ ca-<BR>
<BR>
yo na vetti guṇān yasya na taṃ seveta paṇḍitaḥ |<BR>
na hi tasmāt phalaṃ kiñcit sukṛṣṭād ūṣarād iva ||Panc_1.381||<BR>
<BR>
dūta āha-bho vainateya ! kadācid api bhagavantaṃ prati tvayā naitad abhihitam īdṛk | tat kathaya, kiṃ te bhagavatāpamāna-sthānaṃ kṛtam ?<BR>
<BR>
garuḍa āha-bhagavad-āśraya-bhūtena samudreṇāsmaṭ ṭiṭṭibhāṇḍāny apahṛtāni | tad yadi nigrahaṃ na karoti tad ahaṃ bhagavato na bhṛtya ity eṣa niścayas tvayā vācyaḥ | tad drutataraṃ gatvā bhavatā bhagavataḥ samīpe vaktavyam |<BR>
<BR>
atha dūta-mukhena praṇaya-kupitaṃ vainateyaṃ vijñāya sammāna-puraḥsaraṃ tam ānayāmi | uktaṃ ca-<BR>
<BR>
bhaktaṃ śaktaṃ kulīnaṃ ca na bhṛtyam avamānayet |<BR>
putraval lālayen nityaṃ ya icchec chriyam ātmanaḥ ||Panc_1.382||<BR>
<BR>
anyac ca-<BR>
rājā tuṣṭo 'pi bhṛtyānām artha-mātraṃ prayacchati |<BR>
te tu sammānitās tasya prāṇair apy upakurvate ||Panc_1.383||<BR>
<BR>
ity evaṃ sampradhārya rukma-pure vainateya-sakāśaṃ satvaram agamat | vainateyo 'pi gṛhāgataṃ bhagavantam avalokya trapādhomukhaḥ praṇamyovāca-bhagavan ! tvad-āśrayonmattena samudreṇa mama bhṛtyāsyāṇḍāny apahṛtya mamāpamāno vihitaḥ | paraṃ bhagaval-lajjayā mayā vilambitam | no ced enam ahaṃ sthalāntaram adyaiva nayāmi | yataḥ svāmi-bhayāc chravaṇo 'pi prahāro na dīyate | uktaṃ ca-<BR>
<BR>
yena syāl laghutā vātha pīḍā citte prabhoḥ kvacit |<BR>
prāṇa-tyāge'pi tat karma na kuryāt kula-sevakaḥ ||Panc_1.384||<BR>
<BR>
tac chrutvā bhagavān āha-bho vainateya ! satyam abhihitaṃ bhavatā | uktaṃ ca-<BR>
<BR>
bhṛtyāparādhajo daṇḍaḥ svāmino jāyate yataḥ |<BR>
tena lajjāpi tasyotthā na bhṛtyasya tathā punaḥ ||Panc_1.385||<BR>
<BR>
tad āgaccha yenāṇḍāni samudrād ādāya ṭiṭṭibhaṃ sambhāvayāvaḥ | amarāvatīṃ ca gacchāvaḥ | <BR>
<BR>
tathānuṣṭhite samudro bhagavatā nirbharsyāgneyaṃ śaraṃ sandhyāyābhihitaḥ-bho durātman ! dīyantāṃ ṭiṭṭibhāṇḍāni | no cet sthalatāṃ tvāṃ nayāmi | <BR>
<BR>
tataḥ samudreṇa sa-bhayena ṭiṭṭibhāṇḍāni tāni pradattāni | ṭiṭṭibhenāpi bhāryāyai samarpitāni | ato 'haṃ bravīmi-śatror balam avijñāya iti | tasmāt puruṣeṇodyamo na tyājyaḥ | <BR>
<BR>
tad ākarṇya sañjīvakas tam eva bhūyo 'pi papraccha-bho mitra ! kathaṃ jñeyo mayāsau duṣṭa-buddhir iti | iyantaṃ kālaṃ yāvad uttarottara-snehena prasādena cāhaṃ dṛṣṭaḥ | na kadācit tad-vikṛtir dṛṣṭā | tat kathyatāṃ yenāham ātma-rakṣārthaṃ tad-vadhāyodyamaṃ karomi | <BR>
<BR>
damanaka āha-bhadra, kim atra jñeyam ? eṣa te pratyayaḥ | yadi rakta-netras triśikhāṃ bhrūkuṭiṃ dadhānaḥ sṛkkaṇī parilelihan tvāṃ dṛṣṭvā bhavati, tad duṣṭa-buddhiḥ | anyathā suprasādaś ceti | tad ājñāpaya mām | svāśrayaṃ prati gacchāmi | tvayā ca yathāyaṃ mantra-bhedo na bhavati tathā kāryam | yadi niśāmukhaṃ prāpya gantuṃ śaknoṣi tad-deśa-tyāgaḥ kāryaḥ | yataḥ-<BR>
<BR>
tyajed ekaṃ kulasyārthe grāmasyārthe kulaṃ tyajet |<BR>
grāmaṃ janapadasyārthe svātmārthe pṛthivīṃ tyajet ||Panc_1.386||<BR>
āpad-arthe dhanaṃ rakṣed dārān rakṣed dhanair api |<BR>
ātmānaṃ satataṃ rakṣed dārair api dhanair api ||Panc_1.387||<BR>
<BR>
balavatābhibhūtasya videśa-gamanaṃ tad-anupraveśo vā nītiḥ | tad-deśa-tyāgaḥ kāryaḥ | athavātmā sāmādibhir upāyair ābharakṣaṇīyaḥ | uktaṃ ca-<BR>
<BR>
api putra-kalatrair vā prāṇān rakṣeta paṇḍitaḥ |<BR>
vidyamānair yatas taiḥ syāt sarvaṃ bhūyo 'pi dehinām ||Panc_1.388||<BR>
<BR>
tathā ca-<BR>
yena kenāpy upāyena śubhenāpy aśubhena vā |<BR>
uddhared dīnam ātmānaṃ samartho dharmam ācaret ||Panc_1.389||<BR>
yo māyāṃ kurute mūḍhaḥ prāṇa-tyāge dhanādiṣu |<BR>
tasya prāṇāḥ praṇaśyanti tair naṣṭair naṣṭam eva tat ||Panc_1.390||<BR>
<BR>
evam abhidhāya damanakaḥ karaṭaka-sakāśam agamat | karaṭako 'pi tam āyāntaṃ dṛṣṭvā provāca-bhadra ! kiṃ kṛtaṃ tatrabhavatā ? <BR>
<BR>
damanaka āha-mayā tāvan nīti-bīja-nirvāpaṇaṃ kṛtam | parato daiva-vihitāyattam | uktaṃ ca-<BR>
parāṅmukhe'pi daive'tra kṛtyaṃ kāryaṃ vipaścitā |<BR>
ātma-doṣa-vināśāya sva-citta-stambhanāya ca ||Panc_1.391||<BR>
<BR>
tathā ca-<BR>
udyoginaṃ puruṣa-siṃham upaiti lakṣmīr <BR>
daivena deyam iti kāpuruṣā vadanti |<BR>
daivaṃ nihatya kuru pauruṣam ātma-śaktyā yatne kṛte yadi na sidhyati ko 'tra doṣaḥ ||Panc_1.392||<BR>
<BR>
karaṭaka āha-tat kathaya kīdṛk tvayā nīti-bījaṃ nirvāpitam |<BR>
<BR>
so 'bravīt-mayānyonyaṃ tābhyāṃ mithyā-prajalpena bhedas tathā vihito yathā bhūyo 'pi mantrayantāv eka-sthāna-sthitau na drakṣyasi |<BR>
<BR>
karaṭaka āha-aho, na yuktaṃ bhavatā vihitaṃ yat parasparaṃ tau snehārdra-hṛdayau sukhāśrayau kopa-sāgare prakṣiptau | uktaṃ ca-<BR>
<BR>
aviruddhaṃ sukha-sthaṃ yo duḥkha-mārge niyojayet |<BR>
janma-janmāntare duḥkhī sa naraḥ syād asaṃśayam ||Panc_1.393||<BR>
<BR>
aparaṃ tvaṃ yad bheda-mātreṇāpi hṛṣṭas tad apy ayuktam, yataḥ sarvato 'pi jano virūpa-karaṇe samartho bhavati nopakartum | uktaṃ ca-<BR>
<BR>
ghātayitum eva nīcaḥ para-kāryaṃ vetti na prasādayitum |<BR>
pātayitum asti śaktir vāyor vṛkṣaṃ na connamitum ||Panc_1.394||<BR>
<BR>
damanaka āha-anabhijño bhavān nīti-śāstrasya, tenaitad bravīṣi | uktaṃ ca yataḥ-<BR>
<BR>
jāta-mātraṃ na yaḥ śatruṃ vyādhiṃ ca praśamaṃ nayet |<BR>
mahā-balo 'pi tenaiva vṛddhiṃ prāpya sa hanyate ||Panc_1.395||<BR>
<BR>
tac-chatru-bhūto 'yam asmākaṃ mantri-padāharaṇāt | uktaṃ ca-<BR>
<BR>
pitṛ-paitāmahaṃ sthānaṃ yo yasyātra jigīṣate |<BR>
sa tasya sahajaḥ śatrur ucchedyo 'pi priye sthitaḥ ||Panc_1.396||<BR>
<BR>
tan mayā sa udāsīnatayā samānīto 'bhaya-pradānena yāvat tāvad aham api tena sācivyāt pracyāvitaḥ | athavā sādhv idam ucyate-<BR>
<BR>
dadyāt sādhur yadi nija-pade durjanāya praveśaṃ<BR>
tan-nāśāya prabhavati tato vāñchamānaḥ svayaṃ saḥ |<BR>
tasmād deyo vipula-matibhir nāvakāśo 'dhamānāṃ<BR>
jārāpi syād gṛha-patir iti śrūyate vākyato 'tra ||Panc_1.397||<BR>
<BR>
tena mayā tasyopari vadhopāya eva viracyate | deśa-tyāgāya vā bhaviṣyati | tac ca tvāṃ muktvānyo na jñāsyati | tad uktam etat te svārthāyānuṣṭhitam | uktaṃ ca-<BR>
<BR>
nistriṃśaṃ hṛdayaṃ kṛtvā vāṇīm ikṣu-rasopāmām |<BR>
vikalpo 'tra na kartavyo hanyāt tatrāpakāriṇam ||Panc_1.398||<BR>
<BR>
aparaṃ mṛto 'py asmākaṃ bhojyo bhaviṣyati | tad ekaṃ tāvad vara-sādhanam | aparaṃ sācivyaṃ ca bhaviṣyati tṛptiś ceti | tad-guṇa-traye'sminn upasthite kasmān māṃ dūṣayasi tvaṃ jāḍya-bhāvāt | uktaṃ ca-<BR>
<BR>
parasya pīḍanaṃ kurvan svārtha-siddhiṃ ca paṇḍitaḥ |<BR>
mūḍha-buddhir na bhakṣeta vane caturako yathā ||Panc_1.399||<BR>
<BR>
karaṭaka āha-katham etat ?<BR>
<BR>
sa āha-<BR>
kathā 16<BR>
vajra-daṃṣṭra-nāma-siṃha-kathā<BR>
<BR>
asti kasmiṃścid vanoddeśe vajra-daṃṣṭro nāma siṃhaḥ | tasya caturaka-kravyamukha-nāmānau śṛgāla-vṛkau bhṛtya-bhūtau sadaivānugatau tatraiva vane prativasataḥ | athānya-dine siṃhena kadācid āsanna-prasavā prasava-vedanayā sva-yūthād bhraṣṭoṣṭry upaviṣṭā kasmiṃścid vana-gahane samāsāditā | atha tāṃ vyāpādya yāvad udaraṃ sphoṭayati, tāvaj jīvan laghu-dāseraka-śiśur niṣkrāntaḥ | siṃho 'pi dāserakyāḥ piśitena saparivāraḥ parāṃ tṛptim upāgataḥ | paraṃ snehād bāla-dāsekaṃ tyaktaṃ gṛham ānīyedam uvāca-bhadra, na te'sti mṛtyor bhayaṃ matto nānyasmād api | tataḥ svecchayātra vane bhrāmyatām iti | yatas te śaṅku-sadṛśau karṇau | tataḥ śaṅkukarṇo nāma bhaviṣyati |<BR>
<BR>
evam anuṣṭhite catvāro 'pi na eka-sthāne vihāriṇaḥ parasparam aneka-prakāra-goṣṭhī-sukham anubhavantas tiṣṭhanti | śaṅkukarṇo 'pi yauvana-padavīm ārūḍhaḥ kṣaṇam api na taṃ siṃhaṃ muñcati | <BR>
<BR>
atha kadācid vajra-daṃṣṭrasya kenacid vanyena matta-gajena saha yuddham abhavat | tena mada-vīryāt sa danta-prahārais tathā kṣata-śarīro vihito yathā pracalituṃ na śaknoti | tadā kṣut-kṣāma-kaṇṭhas tān provāca-bhoḥ ! anviṣyatāṃ kiñcit sattvaṃ yenāham evaṃ sthito 'pi taṃ vyāpādyātmano yuṣmākaṃ ca kṣut-praṇāśaṃ karomi |<BR>
<BR>
tac chrutvā te trayo 'pi vane sandhyā-kālaṃ yāvad bhrāntāḥ, paraṃ na kiñcit sattvam āsāditam |  atha caturakaś cintayāmāsa-yadi śaṅkukarṇo 'yaṃ vyāpādyeta tataḥ sarveṣāṃ katicid dināni tṛptir bhavati | paraṃ nainaṃ svāmī mitratvād āśraya-samāśritatvāc ca vināśayiṣyati | athavā buddhi-prabhāveṇa svāminaṃ pratibodhya tathā kariṣye yathā vyāpādayiṣyati | uktaṃ ca-<BR>
<BR>
avadhyaṃ vāthavāgamyam akṛtyaṃ nāsti kiṃcana |<BR>
loke buddhimatām atra tasmāt tāṃ yojayāmy aham ||Panc_1.400||<BR>
<BR>
evaṃ vicintya śaṅkukarṇam idam āha-bhoḥ śaṅkukarṇa ! svāmī tāvat pathyaṃ vinā kṣudhayā paripīḍyate | svāmya-bhāvād asmākam api dhruvaṃ vināśa eva | tato vākyaṃ kiñcit svāmy-arthe vadiṣyāmi | tac chrūyatām | <BR>
<BR>
śaṅkukarṇa āha-bhoḥ śīghraṃ nivedyatāṃ, yena te vacanaṃ śīghraṃ nirvikalpaṃ karomi | aparaṃ svāminohite kṛte mayā sukṛta-śataṃ kṛtaṃ bhaviṣyati |<BR>
<BR>
atha caturaka āha-bho bhadra ! ātma-śarīraṃ dviguṇa-lābhena svāmine prayaccha, yena te dviguṇaṃ śarīraṃ bhavati | svāminaḥ punaḥ prāṇa-yātrā bhavati |<BR>
<BR>
tad ākarṇya śaṅkukarṇaḥ prāha-bhadra ! yady evaṃ tan madīya-prayojanam etad ucyatām | svāmy-arthaḥ kriyatām iti | param atra dharmaḥ pratibhūḥ iti |<BR>
<BR>
te vicintya sarve siṃha-sakāśam ājagmuḥ | tataś caturaka āha-deva ! na kiñcit sattvaṃ prāptam | bhagavān ādityo 'py astaṃ gataḥ | tad yadi svāmī dviguṇaṃ śarīraṃ prayacchati | tataḥ śaṅkukarṇo 'yaṃ dviguṇa-vṛddhyā sva-śarīraṃ prayacchati dharma-pratibhuvā |<BR>
<BR>
siṃha āha-bhoḥ, yady evaṃ tat sundarataram | vyavahārasyāsya dharmaḥ pratibhūḥ kriyatām iti |<BR>
<BR>
atha siṃha-vacanānantaraṃ vṛka-śṛgālābhyāṃ vidāritobhaya-kukṣiḥ śaṅkukarṇaḥ pañcatvam upāgataḥ |<BR>
<BR>
atha vajra-daṃṣṭraś caturakam āha-bhoś caturaka ! yāvad ahaṃ nadīṃ gatvā snānaṃ devatārcana-vidhiṃ kṛtvāgacchāmi, tāvat tvayātrāpamattena bhāvyam ity uktvā nadyāṃ gataḥ |<BR>
<BR>
atha tasmin gate caturakaś cintayāmāsa-kathaṃ mamaikākino bhojyo 'yam uṣṭro bhaviṣyati iti vicintya kravyamukham āha-bhoḥ kravyamukha ! kṣudhālur bhavān | tad yāvad asau svāmī nāgacchati, tāvat tvam asyoṣṭrasya māṃsaṃ bhakṣaya | ahaṃ tvāṃ svāmino nirdoṣaṃ pratipādayiṣyāmi |<BR>
<BR>
so 'pi tac chrutvā yāvat kiñcin māṃsam āsvādayati tāvac caturakeṇoktam-bhoḥ kravyamukha ! samāgacchati svāmī | tat tyaktvainaṃ dūre tiṣṭha, yenāsya bhakṣaṇaṃ na vikalpayati | <BR>
<BR>
tathānuṣṭhite siṃhaḥ samāyāto yāvad uṣṭraṃ paśyati tāvad riktīkṛta-hṛdayo dāserakaḥ | tato bhṛkuṭiṃ kṛtvā paruṣataram āha-aho kenaiṣa uṣṭra ucchiṣṭatāṃ nīto, yena tam api vyāpādayāmi |<BR>
<BR>
evam abhihite kravyamukhaś caturaka-mukham avalokayati | atha caturako vihasyovāca-bhoḥ ! mām anādṛtya piśitaṃ bhakṣayitvādhunā man-mukham avalokayasi | tad-āsvādayāsya durṇaya-taroḥ phalam iti |<BR>
<BR>
tad ākarṇya kravyamukho jīva-nāśa-bhayād dūra-deśaṃ gataḥ | etasminn antare tena mārgeṇa dāseraka-sārtho bhārākrāntaḥ samāyātaḥ | tasyāgresaroṣṭrasya kaṇṭhe mahatī ghaṇṭā baddhā | tasyāḥ śabdaṃ durato 'py ākarṇya siṃho jambukam āha-bhadra, jñāyatāṃ kim eṣa raudraḥ śabdaḥ śrūyate'śruta-pūrvaḥ ? <BR>
<BR>
tac chrutvā, caturakaḥ kiñcid vanāntaraṃ gatvā satvaram abhyupetya provāca-svāmin ! gamyatāṃ gamyatāṃ yadi śaknoṣi gantum | <BR>
<BR>
so 'bravīt-bhadra, kim evaṃ māṃ vyākulayasi | tat kathaya kim etat ?<BR>
iti caturaka āha-svāmin, eṣa dharmarājas tavopari kupitaḥ | yad anenākāle dāserako 'yaṃ madīyo vyāpāditaḥ | tat sahasra-guṇam uṣṭram asya sakāśād grahīṣyāmi | iti niścitya bṛhan-mānam ādāyāgresarasyoṣṭrasya grīvāyāṃ ghaṇṭāṃ baddhvā badhya-dāseraka-saktān api pitṛ-pitāmahān ādāya vaira-niryātanārtham āyāta eva |<BR>
<BR>
siṃho 'pi tac chrutvā sarvato dūrād evāvalokya mṛtam uṣṭraṃ parityajya prāṇa-bhayāt praṇaṣṭaḥ | caturako 'pi śanaiḥ śanais tasyoṣṭrasya māṃsaṃ bhakṣayāmāsa | ato 'haṃ bravīmi-parasaya pīḍanaṃ kurvan (399) iti |<BR>
<BR>
atha damanake gate sañjīvakaś cintayāmāsa-aho kim etan mayā kṛtam ? yac chaṣpādo 'pi māṃsāśitas tasyānugaḥ saṃvṛttaḥ | athavā sādhv idam ucyate-<BR>
agamyāni pumān yāti yo 'sevyāṃś ca niṣevate |<BR>
sa mṛtyum upagṛhṇāti garbham aśvatarī yathā ||Panc_1.401||<BR>
<BR>
tat kiṃ karomi ? kva gacchāmi ? kathaṃ me śāntir bhaviṣyati ? athavā tam eva piṅgalakaṃ gacchāmi | kadācin māṃ śaraṇāgataṃ rakṣati | prāṇair na viyojayati | yata uktaṃ ca-<BR>
<BR>
dharmārthaṃ yatatām apīha vipado devād yadi syuḥ kvacit<BR>
tat tāsām upaśāntaye sumatibhiḥ kāryo viśeṣān nayaḥ |<BR>
loke khyātim upāgatātra sakale lokoktir eṣā yato<BR>
dagdhānāṃ kila vahninā hita-karaḥ seko 'pi tasyodbhavaḥ ||Panc_1.402||<BR>
<BR>
tathā ca-<BR>
loke'thavā tanu-bhṛtāṃ nija-karma-pākaṃ<BR>
nityaṃ samāśritavatāṃ suhita-kriyāṇām |<BR>
bhāvārjitaṃ śubham athāpy aśubhaṃ nikāmaṃ<BR>
yad bhāvi tad bhavati nātra vicāra-hetuḥ ||Panc_1.403||<BR>
<BR>
aparaṃ cānyatra gatasyāpi me kasyacid duṣṭa-sattvasya māṃsāśinaḥ sakāśān mṛtyur bhaviṣyati | tad varaṃ siṃhāt | uktaṃ ca-<BR>
<BR>
mahadbhiḥ spardhamānasya vipad eva garīyasī |<BR>
danta-bhaṅge'pi nāgānāṃ ślāghyo giri-vidāraṇe ||Panc_1.404||<BR>
<BR>
tathā ca-<BR>
mahato 'pi kṣayaṃ labdhvā ślāghyaṃ nīco 'pi gacchati |<BR>
dānārthī madhupo yadvad gaja-karṇa-samāhataḥ ||Panc_1.405||<BR>
<BR>
evaṃ niścitya sa sthalita-gatiṃ mandaṃ gatvā siṃhāśrayaṃ paśyann apaṭhat-aho, sādhv idam ucyate-<BR>
<BR>
antar-līna-bhujaṅgamaṃ gṛham ivāntaḥsthogra-siṃhaṃ vanaṃ <BR>
grāhākīrṇam ivābhirāma-kamala-cchāyā-sanāthaṃ saraḥ |<BR>
kālenārya-janāpavāda-piśunaiḥ kṣudrair anāryaiḥ śritaṃ <BR>
duḥkhena pravigāhyate sa-cakitaṃ rājñāṃ manaḥ sāmayam ||Panc_1.406||<BR>
<BR>
evaṃ paṭhan damanakoktākāraṃ piṅgalakaṃ dṛṣṭvā pracakitaḥ saṃvṛta-śarīro dūrataraṃ praṇāma-kṛtiṃ vināpy upaviṣṭaḥ | piṅgalako 'pi tathāvidhaṃ taṃ vilokya damanaka-vākyaṃ śraddadhānaḥ kopāt tasyopari papāta | <BR>
<BR>
atha sañjīvakaḥ khara-nakha-vikartita-pṛṣṭhaḥ śṛṅgābhyāṃ tad-udaram ullikhya katham api tasmād apetaḥ śṛṅgābhyāṃ hantum icchan yuddhāyāvasthitaḥ | atha dvāv api tau puṣpita-palāśa-pratimau paraspara-vadha-kāṅkṣiṇau dṛṣṭvā karaṭako damanakam āha-bho mūḍha-mate ! anayor virodhaṃ vitanvatā tvayā sādhu na kṛtam | na ca tvaṃ nīti-tattvaṃ vetsi | nītividbhir uktaṃ ca-<BR>
<BR>
kāryāṇy uttama-daṇḍa-sāhasa-phalāny āyāsa-sādhyāni ye prītyā saṃśamayanti nīti-kuśalāḥ sāmnaiva te mantriṇaḥ |<BR>
niḥsārālpa-phalāni ye tv avidhinā vāñchanti daṇḍodyamais <BR>
teṣāṃ durnaya-ceṣṭitair narapater āropyate śrīs tulām ||Panc_1.407||<BR>
<BR>
tad yadi svāmy-abhighāto bhaviṣyati tat kiṃ tavdīya-mantra-buddhyā kriyate | atha sañjīvako na badhyate tathāpy abhavyam | yataḥ prāṇa-sandehāt tasya ca vadhaḥ | tan mūḍha ! kathaṃ tvaṃ mantri-padam abhilaṣasi | sāma-siddhiṃ na vetsi | tad vṛthā manoratho 'yaṃ te daṇḍaruceḥ | uktaṃ ca-<BR>
<BR>
sāmādi-daṇḍa-paryanto nayaḥ proktaḥ svayambhuvā |<BR>
teṣāṃ daṇḍas tu pāpīyāṃs taṃ paścād viniyojayet ||Panc_1.408||<BR>
<BR>
tathā ca-<BR>
sāmnaiva yatra siddhir na tatra daṇḍo budhena viniyojyaḥ |<BR>
pittaṃ yadi śarkarayā śāmyati ko 'rthaḥ paṭolena ||Panc_1.409||<BR>
<BR>
tathā ca-<BR>
ādau sāma prayoktavyaṃ puruṣeṇa vijānatā |<BR>
sāma-sādhyāni kāryāṇi vikriyāṃ yānti na kvacit ||Panc_1.410||<BR>
na candreṇa na cāuṣadhyā na sūryeṇa na vahninā |<BR>
sāmnaiva vilayaṃ yāti vidveṣa-prabhavaṃ tamaḥ ||Panc_1.411||<BR>
<BR>
tathā yat tvaṃ mantritvam abhilaṣasi, tad apy ayuktam | yatas tvaṃ mantri-gatiṃ na vetsi | yataḥ pañca-vidho mantraḥ | sa ca karmaṇām ārambhopāyaḥ, puruṣa-dravya-sampat, deśa-kāla-vibhāgaḥ, vinipāta-pratīkāraḥ, kārya-siddhiś ceti | so 'yaṃ svāmy-amātyayor ekatamasya kiṃ vā dvayor api vinipātaḥ samutpadyate lagnaḥ | tad yadi kācic chaktir asti tad vicintyatāṃ vinipāta-pratīkāraḥ | bhinna-sandhāne hi mantriṇāṃ buddhi-parīkṣā | tan mūrkha ! tat kartum asamarthatvaṃ yato viparīta-buddhir asi | uktaṃ ca-<BR>
<BR>
mantriṇāṃ bhinna-sandhāne bhiṣajāṃ sāṃnipātike |<BR>
karmaṇi vyajyate prajñā susthe ko vā na paṇḍitaḥ ||Panc_1.412||<BR>
<BR>
anyac ca-<BR>
ghātayitum eva nīcaḥ para-kāryaṃ vetti na prasādhayitum |<BR>
pātayitum eva śaktir nākhoruddhartum anna-piṭakam ||Panc_1.413||<BR>
<BR>
athavā na te doṣo 'yam | svāmino doṣaḥ | yas te vākyaṃ śraddadhāti | uktaṃ ca-<BR>
<BR>
narādhipā nīca-janānuvartino<BR>
budhopadiṣṭena pathā na yānti ye |<BR>
viśanty ato durgama-mārga-nirgamaṃ<BR>
samasta-sambādham anartha-pañjaram ||Panc_1.414||<BR>
<BR>
tad yadi tvam asya mantrī bhaviṣyasi tadānyo 'pi kaścin nāsya samīpe sādhu-janaḥ sameṣyati | uktaṃ ca-<BR>
<BR>
guṇālayo 'py asan mantrī nṛpatir nādhigamyate |<BR>
prasanna-svādu-salilo duṣṭa-grāhyo yathā hradaḥ ||Panc_1.415||<BR>
<BR>
tathā ca śiṣṭa-jana-rahitasya svāmino 'pi nāśo bhaviṣyati | uktaṃ ca-<BR>
<BR>
citrāsvāda-kathair bhṛtyair anāyāsita-kārmukaiḥ |<BR>
ye ramante nṛpās teṣāṃ ramante ripavaḥ śriyā ||Panc_1.416||<BR>
<BR>
tat kiṃ mūrkhopadeśena | kevalaṃ doṣo na guṇaḥ | uktaṃ ca-<BR>
<BR>
nānāmyaṃ namate dāru nāśmani syāt kṣura-kriyā |<BR>
sūcī-mukhaṃ vijānīhi nāśiṣyāyopaśyate ||Panc_1.417||<BR>
<BR>
damanaka āha--katham etat ?<BR>
<BR>
so 'bravīt-<BR>
kathā 17<BR>
vānara-yūtha-kathā<BR>
<BR>
asti kasmiṃścit parvataika-deśe vānara-yūtham | tac ca kadācid dhemanta-samaye'tikaṭhora-vāta-saṃsparśa-vepamāna-kalevaraṃ tuṣāra-varṣoddhata-pravarṣa-ghana-dhārā-nipāta-samāhataṃ na kathañcic chāntim agamat | atha kecid vānarā vahni-kaṇa-sadṛśāni guñjā-phalāny avacitya vahni-vāñchayā phūtkurvantaḥ samantāt tasthuḥ | <BR>
<BR>
atha sucīmukho nāma pakṣī teṣāṃ taṃ vṛthāyāsamavalokya provāca-bhoḥ, sarve mūrkhā yūyam | naite vahni-kaṇāḥ guñjā-phalāni etāni | tat kiṃ vṛthā śrameṇa | naitasmāc chīta-rakṣā bhaviṣyati | tad anviṣyatāṃ kaścin nirvāto vana-pradeśo guhā giri-kandaraṃ vā | adyāpi sa-ṭopā medhā dṛśyante | <BR>
<BR>
atha teṣām ekatamo vṛddha-vānaras tam uvāca-bho mūrkha ! kiṃ tāvad anena vyāpāreṇa | tad gamyatām | uktaṃ ca-<BR>
<BR>
muhur vighnita-karmāṇaṃ dyūta-kāraṃ parājitam |<BR>
nālāpayed viveka-jño yadīcchet siddhim ātmanaḥ ||Panc_1.418||<BR>
<BR>
tathā ca-<BR>
ākheṭakaṃ vṛthākleśaṃ mūrkhaṃ vyasanasaṃsthitam |<BR>
samālāpena yo yuṅkte sa gacchati parābhavam ||Panc_1.419||<BR>
<BR>
so 'pi tam anādṛtya bhūyo 'pi vānarān anavaratam āha-bhoḥ ! kiṃ vṛthā kleśena ? atha yāvad asau na kathañcit pralapan viramati tāvad ekena vānareṇa vyartha-śramatvāt kupitena pakṣābhyāṃ gṛhītvā śilāyām āsphālita uparataś ca | <BR>
<BR>
ato 'haṃ bravīmi-nānamyaṃ namate dāru ity ādi | tathā ca-<BR>
<BR>
upadeśo hi mūrkhāṇāṃ prakopāya na śāntaye |<BR>
payaḥ-pānaṃ bhujaṅgānāṃ kevalaṃ viṣa-vardhanam ||Panc_1.420||<BR>
<BR>
anyac ca-<BR>
upadeśo na dātavyo yādṛśe tādṛśe nare |<BR>
paśya vānaramūrkheṇa sugṛhī nirgṛhīkṛtā ||Panc_1.421||<BR>
<BR>
damanaka āha-katham etat ?<BR>
<BR>
so 'bravīt-<BR>
kathā 18<BR>
<BR>
kasmiṃścid vane śamī-vṛkṣa-śākhālambita-vasathaṃ kṛtvāraṇya-caṭaka-dampatī prativasataḥ sma | atha kadācit tayoḥ sukha-saṃsthayor hemanta-megho mandaṃ mandaṃ varṣitum ārabdhaḥ | atrāntare kaścic chākhā-mṛgo vātāsāra-samāhataḥ proddhūṣita-śarīro dantavīṇāṃ vādayan vepamānas tasyāḥ śamyā mūlam āsādyopaviṣṭaḥ | atha taṃ tādṛṣam avalokya caṭakā prāha-bho bhadra ! <BR>
hasta-pāda-samopeto dṛśyase puruṣākṛtiḥ | śītena bhidyase mūḍha kathaṃ na kuruṣe gṛham ||Panc_1.422|| <BR>
etac chrutvā tāṃ vānaraḥ sakopam āha-adhame kasmān na tvaṃ mauna-vratā bhavasi ? aho dhārṣṭyam asyāḥ | adya mām upahasati-<BR>
<BR>
sūcī-mukhi durācārā raṇḍā paṇḍita-vādinī |<BR>
nāśaṅkate prajalpantī tat kim enāṃ na hanmy aham ||Panc_1.423||<BR>
<BR>
evaṃ pralapya tām āha-mugdhe ! kiṃ mama cintayā tava prayojanam ? uktaṃ ca- <BR>
vācyaṃ śraddhā-sametasya pṛcchateś ca viśeṣataḥ |<BR>
proktaṃ śraddhā-vihīnasya araṇya-ruditopamam ||Panc_1.424||<BR>
<BR>
tat kiṃ bahunā tāvat | kulāya-sthitayā tayā punar apy abhihitaḥ | sa tāvat tāṃ śamīm āruhya tasyāḥ kulāyaṃ śatadhā khaṇḍaśo 'karot | ato 'haṃ bravīmi-upadeśo na dātavyaḥ iti |<BR>
<BR>
tan mūrkha ! śikṣāpito 'pi na śikṣitas tvam | athavā na te doṣo 'sti, yataḥ sādhoḥ śikṣā guṇāya sampadyate, nāsādhoḥ | uktaṃ ca-<BR>
<BR>
kiṃ karoty eva pāṇḍityam asthāne viniyojitam |<BR>
andhakāra-praticchanne ghaṭe dīpa ivāhitaḥ ||Panc_1.425||<BR>
<BR>
tad-vyartha-pāṇḍityam āśritya mama vacanam aśṛṇvann ātmanaḥ śāntim api vetsi | tan nūnam apajātas tvam | uktaṃ ca-<BR>
<BR>
jātaḥ putro 'nujātaś ca atijātas tathaiva ca |<BR>
apajātaś ca loke'smin mantavyāḥ śāstra-vedibhiḥ ||Panc_1.426||<BR>
mātṛ-tulya-guṇo jātas tv anujātaḥ pituḥ samaḥ |<BR>
atijāto 'dhikas tasmād apajāto 'dhamādhamaḥ ||Panc_1.427||<BR>
<BR>
apy ātmano vināśaṃ gaṇayati na khalaḥ para-vyasana-hṛṣṭaḥ |<BR>
prāyo mastaka-nāśe samara-mukhe nṛtyati kabandhaḥ ||Panc_1.428||<BR>
<BR>
aho, sādhv idam ucyate-<BR>
<BR>
dharma-buddhiḥ kubuddhiś ca dvāv etau viditau mama |<BR>
putreṇa vyartha-pāṇḍityāt pitā dhūmena ghātitaḥ ||Panc_1.429||<BR>
<BR>
damanaka āha--katham etat ?<BR>
<BR>
so 'bravīt-<BR>
kathā 20<BR>
kṛṣṇa-sarpa-kathā<BR>
<BR>
kasmiṃścid deśe dharmabuddhiḥ pāpabuddhiś ca dve mitre prativasataḥ | atha kadācit pāpabuddhinā cintitaṃ yad-ahaṃ tāvan mūrkho dāridryopetaś ca | tad enaṃ dharmabuddhim ādāya deśāntaraṃ gatvā asyāśrayeṇārthopārjanāṃ kṛtvainam api vañcayitvā sukhībhavāmi | <BR>
<BR>
athānyasminn ahani pāpabuddhir dharmabuddhiṃ prāha-bho mitra ! vārdhaka-bhāve kiṃ tv ātma-viceṣṭitaṃ smarasi | deśāntaram adṛṣṭvā kāṃ śiṣṭa-janasya vārttāṃ kathayiṣyasi ? uktaṃ ca- <BR>
<BR>
deśāntareṣu bahu-vidha-bhāṣā-veṣādi yena na jñātam | <BR>
bhramatā dharaṇī-pīṭhe tasya phalaṃ janmano vyartham ||Panc_1.430|| <BR>
<BR>
tathā ca-<BR>
vidyāṃ vittaṃ śilpaṃ tāvan nāpnoti mānavaḥ samyak | <BR>
yāvad vrajati na bhūmau deśād deśāntaraṃ hṛṣṭaḥ ||Panc_1.431|| <BR>
<BR>
atha tasya tad-vacanam ākarṇya prahṛṣṭa-manās tenaiva saha guru-janānujñātaḥ śubhe'hani deśāntaraṃ prasthitaḥ | tatra ca dharmabuddhi-prabhāveṇa bhramatā pāpabuddhinā prabhūtataraṃ vittam āsāditam | tataś ca tau dvāv api prabhūtopārjita-dravyau prahṛṣṭau sva-gṛhaṃ praty autsukyena prasthitau | uktaṃ ca-<BR>
<BR>
prāpta-vidyārtha-śilpānāṃ deśāntara-nivāsinām | <BR>
krośa-mātro 'pi bhū-bhāgaḥ śata-yojanavad bhavet ||Panc_1.432|| <BR>
<BR>
atha sva-sthāna-samīpa-vartinā pāpabuddhinā dharmabuddhir abhihitaḥ-bhadra ! na sarvam etad dhanaṃ gṛhaṃ prati netuṃ yujyate | yataḥ kuṭumbino bāndhavāś ca prārthayiṣyante | tad atraiva vana-gahane kvāpi bhūmau nikṣipya kiñcin mātram ādāya gṛhaṃ praviśāvaḥ |  bhūyo 'pi prayojane sañjāte tan-mātraṃ sametyāsmāt sthānān neṣyāvaḥ | uktaṃ ca-<BR>
<BR>
na vittaṃ darśayet prājñaḥ kasyacit svalpam apy aho | <BR>
muner api yatas tasya darśanāc calate manaḥ ||Panc_1.433|| <BR>
<BR>
tathā ca-<BR>
yathāmiṣaṃ jale matsyair bhakṣyate śvāpadair bhuvi | <BR>
ākāśe pakṣibhiś caiva tathā sarvatra vittavān ||Panc_1.434|| <BR>
<BR>
tad ākarṇya dharmabuddhir āha-bhadra evaṃ kriyatām | tathānuṣṭhite dvāv api tau sva-gṛhaṃ gatvā sukhena saṃsthitavantau | athānyasminn ahani pāpabuddhir niśīthe'ṭavyāṃ gatvā tat sarvaṃ vittaṃ samādāya gartaṃ pūrayitvā sva-bhavanaṃ jagāma | <BR>
<BR>
athānyedyur dharmabuddhiṃ sametya provāca-sakhe bahu-kuṭumbā vayaṃ vittābhāvāt sīdāmaḥ | tad gatvā tatra sthāne kiṃcin mātraṃ dhanam ānayāvaḥ | <BR>
<BR>
so 'bravīt-bhadra, evaṃ kriyatām | <BR>
<BR>
atha dvāv api gatvā tat sthānaṃ yāvat khanatas tāvad riktaṃ bhāṇḍaṃ dṛṣṭavantau | atrāntare pāpabuddhiḥ śiras tāḍayan provāca-bho dharmabuddhe ! tvayā hṛtam etad dhanaṃ, nānyena | yato bhūyo 'pi gartāpūraṇaṃ kṛtam | tat prayaccha me tasyārdham | anyathāhaṃ rāja-kule nivedayiṣyāmi | <BR>
<BR>
sa āha-bho durātman ! mā maivaṃ vada | dharmabuddhiḥ khalv aham | naitac caura-karma karomi | uktaṃ ca-<BR>
<BR>
mātṛvat para-dārāṇi para-dravyāṇi loṣṭavat | <BR>
ātmavat sarva-bhūtāni vīkṣante dharma-buddhayaḥ ||Panc_1.435||<BR>
<BR>
evaṃ dvāv api vivadamānau dharmādhikāriṇaṃ gatau ? procatuś ca parasparaṃ dūṣayantau | atha dharmādhikaraṇādhiṣṭhita-puruṣair divyārthaṃ yāvan niyojitau tāvat pāpabuddhir āha-<BR>
aho na samyag-dṛṣṭo nyāyaḥ | uktaṃ ca-<BR>
<BR>
vivāde anviṣyate patraṃ tad-abhāve'pi sākṣiṇaḥ | <BR>
sākṣy abhāvāt tato divyaṃ pravadanti manīṣiṇaḥ ||Panc_1.436|| <BR>
<BR>
tad atra viṣaye mama vṛkṣa-devatāḥ sākṣi-bhūtās tiṣṭhanti | tā apy āvayor ekataraṃ cauraṃ sādhuṃ vā kariṣyanti | atha taiḥ sarvair abhihitam-bho yuktam uktaṃ bhavatā | uktaṃ ca-<BR>
<BR>
antyajo 'pi yadā sākṣī vivāde samprajāyate |<BR>
na tatra yujyate divyaṃ kiṃ punar vana-devatāḥ ||Panc_1.437||<BR>
<BR>
tad asmākam apy atra viṣaye mahat kautūhalam vartate | pratyūṣa-samaye yuvābhyām apy asmābhiḥ saha tatra vanoddeśe gantavyam iti | etasminn antare pāpabuddhiḥ sva-gṛhaṃ gatvā sva-janakam uvāca-tāta, prabhūto 'yaṃ mayārtho dharmabuddheś coritaḥ |  sa ca tava vacanena pariṇatiṃ gacchati | anyathāsmākaṃ prāṇaiḥ saha yāsyati | <BR>
<BR>
sa āha-vatsa, drutaṃ vada yena procya tad dravyaṃ sthiratāṃ nayāmi | <BR>
<BR>
pāpabuddhir āha-tāta, asti tat-pradeśe mahā-śamī | tasyāṃ mahat koṭaram asti | tatra tvaṃ sāṃpratam eva praviśa | tataḥ prabhāte yadāhaṃ satya-śrāvaṇaṃ karomi, tadā tvayā vācyaṃ yad dharmabuddhiś caura iti | <BR>
<BR>
tathānuṣṭhite pratyūṣe snātvā pāpabuddhiḥ dharmabuddhi-puraḥ-saro dharmādhikaraṇakaiḥ saha tāṃ śamīm abhyetya tāra-svareṇa provāca | <BR>
<BR>
ādityacandrāv anilo 'nalaś ca <BR>
dyaur bhūmir āpo hṛdayaṃ yamaś ca | ahaś ca rātriś ca ubhe ca sandhye <BR>
dharmo hi jānāti narasya vṛttam ||Panc_1.438||<BR>
<BR>
bhagavati vana-devate ! āvayor madhye yaś caura tat kathayata | <BR>
<BR>
atha pāpabuddhi-pitā śamī-koṭara-sthaḥ provāca-bho, dharmabuddhinā hṛtam etad dhanam | <BR>
<BR>
tad ākarṇya sarve te rāja-puruṣā vismayotphulla-locanā yāvad dharmabuddher vitta-haraṇocitaṃ nigrahaṃ śāstra-dṛṣṭyāvalokayanti tāvad dharmabuddhinā tac chamī-koṭaraṃ vahni-bhojya-dravyaiḥ pariveṣṭya vahninā sandīpitam | atha jvalati tasmin śamī-koṭare'rdha-dagdha-śarīraḥ sphuṭitekṣaṇaḥ karuṇaṃ paridevayan pāpabuddhi-pitā niścakrāma | tataś ca taiḥ sarvaiḥ pṛṣṭaḥ-bho kim idam ? <BR>
<BR>
ity ukte idaṃ sarvaṃ kukṛtyaṃ pāpabuddheḥ kāraṇāj jātam ity uktvā mṛtaḥ | tatas te rāja-puruṣāḥ pāpabuddhiṃ śamī-śākhāyāṃ pratilambya dharmabuddhiṃ praśaṃsyedam ūcuḥ-<BR>
aho sādhv idam ucyate-<BR>
<BR>
upāyaṃ cintayet prājñas tathāpāyam api cintayet |<BR>
paśyato baka-mūrkhasya nakulair bhakṣitāḥ sutāḥ ||Panc_1.439||<BR>
<BR>
dharma-buddhiḥ prāha-katham etat ? <BR>
<BR>
te procuḥ-<BR>
kathā 21<BR>
jīrṇadhana-nāma-vaṇik-putra-kathā<BR>
<BR>
asti kasmiṃścid vanoddeśe bahu-baka-sanātho vaṭa-pādapaḥ | tasya koṭare kṛṣṇa-sarpaḥ prativasati sma | sa ca baka-bālakān ajāta-pakṣān api sadaiva bhakṣayan kālaṃ nayati | athaiko bakas tena bhakṣitāny apatyāni dṛṣṭvā śiśu-vairāgyāt saras-tīram āsādya bāṣpa-pūraita-nayano 'dho-mukhas tiṣṭhati | taṃ ca tādṛk-ceṣṭitam avalokya kulīrakaḥ provāca-māma kim evaṃ rudyate bhavatādya ? <BR>
<BR>
sa āha-bhadra kiṃ karomi ? mama manda-bhāgyasya bālakāḥ koṭara-nivāsinā sarpeṇa bhakṣitāḥ | tad-duḥkha-duḥkhito 'haṃ rodimi | tat kathaya me yady asti kaścid upāyas tad-vināśāya | <BR>
tad ākarṇya kulīrakaś cintayāmāsa-ayaṃ tāvad asmat-sahaja-vairī | tathopadeśaṃ prayacchāmi satyānṛtaṃ yathānye'pi bakāḥ sarve saṅkṣayam āyānti | uktaṃ ca-<BR>
<BR>
navanīta-samāṃ vāṇīṃ kṛtvā cittaṃ tu nirdayam | <BR>
tathā prabodhyate śatruḥ sānvayo mriyate yathā ||Panc_1.440|| <BR>
<BR>
āha ca-māma, yady evaṃ tan matsya-māṃsa-khaṇḍāni nakulasya bila-dvārāt sarpa-koṭaraṃ yāvat prakṣipa yathā nakulas tan-mārgeṇa gatvā taṃ duṣṭa-sarpaṃ vināśayati | <BR>
<BR>
atha tathānuṣṭhite matsya-māṃsānusāriṇā nakulena taṃ kṛṣṇa-sarpaṃ nihatya te'pi tad-vṛkṣāśrayāḥ sarve bakāś ca śanaiḥ śanair bhakṣitāḥ | ato vayaṃ brūmaḥ-upāyaṃ cintayed iti | <BR>
<BR>
evaṃ mūḍha ! tvayāpy apāyaś cintito nopāyaḥ pāpa-buddhivat | tan na bhavasi tvaṃ sajjanaḥ | kevalaṃ pāpa-buddhir asi | jñāto mayā svāminaḥ prāṇa-sandehānayanāt | prakaṭīkṛtaṃ tvayā svayam evātmano duṣṭatvaṃ kauṭilyaṃ ca | athavā sādhv idam ucyate-<BR>
<BR>
yatnād api kaḥ paśyec chikhinām āhāra-niḥsaraṇa-mārgam |<BR>
yadi jalada-dhvani-muditās ta eva mūḍhā na nṛtyeyuḥ ||Panc_1.441||<BR>
<BR>
yadi tvaṃ svāminam enāṃ daśāṃ nayasi tad asmad-vidhasya kā gaṇanā ? tasmān mamāsannena bhavatā na bhāvyam | uktaṃ ca-<BR>
<BR>
tulāṃ loha-sahasrasya yatra khādanti mūṣakāḥ |<BR>
rājaṃs tatra harec chyeno bālakaṃ nātra saṃśayaḥ ||Panc_1.442||<BR>
<BR>
damanaka āha--katham etat ?<BR>
so 'bravīt-<BR>
<BR>
kathā 22<BR>
jīrṇadhana-nāma-vaṇik-putra-kathā<BR>
<BR>
asti kasmiṃścid adhiṣṭhāne jīrṇadhano nāma vaṇik-putraḥ | sa ca dravya-kṣayād deśāntara-gamana-manā vyacintayat-<BR>
<BR>
yatra deśe atha vā sthāne bhogān bhuktvā svavīryataḥ | <BR>
tasmin vibhavahīno yo vaset sa puruṣādhamaḥ ||Panc_1.443|| <BR>
<BR>
tathā ca-<BR>
yenāhaṃkārayuktena ciraṃ vilasitaṃ purā | <BR>
dīnaṃ vadati tatraiva yaḥ pareṣāṃ sa ninditaḥ ||Panc_1.444|| <BR>
<BR>
tasya ca gṛhe sahasra-loha-bhāra-ghaṭitā pūrva-puruṣopārjitā tulāsīt | tāṃ ca kasyacid chreṣṭino gṛhe nikṣepa-bhūtāṃ kṛtvā deśāntaraṃ prasthitaḥ | tataḥ suciraṃ kālaṃ deśāntaraṃ yathecchayā bhrāntvā punaḥ sva-puram āgatya taṃ śreṣṭhinam uvāca-bhoḥ śreṣṭhin ! dīyatāṃ me sā nikṣepa-tulā | <BR>
<BR>
sa āha-bho ! nāsti sā tvadīyā tulā | mūṣikair bhakṣitā | <BR>
<BR>
jīrṇadhana āha-bhoḥ śreṣṭhin ! nāsti doṣas te yadi mūṣikair bhakṣiteti | īdṛg evāyaṃ saṃsāraḥ | na kiṃcid atra śāśvatam asti | param ahaṃ nadyāṃ snānārthaṃ gamiṣyāmi | tat tvam ātmīyaṃ śiśum enaṃ dhanadeva-nāmānaṃ mayā saha snānopakaraṇa-hastaṃ preṣayeti | <BR>
<BR>
so 'pi caurya-bhayāt tasya śaṅkitaḥ sva-putram uvāca-vatsa, pitṛvyo 'yaṃ tava snānārthaṃ nadyāṃ yāsyati | tad gamyatām anena sārdhaṃ snānopakaraṇam ādāyeti | aho sādhv idam ucyate-<BR>
<BR>
na bhaktyā kasyacit ko 'pi priyaṃ prakurute naraḥ | <BR>
muktvā bhayaṃ pralobhaṃ vā kārya-kāraṇam eva vā ||Panc_1.445|| <BR>
<BR>
tathā ca-<BR>
atyādaro bhaved yatra kārya-kāraṇa-varjitaḥ |<BR>
tatra śaṅkā prakartavyā pariṇāme'sukhāvahā ||Panc_1.446||<BR>
<BR>
athāsau vaṇik-śiśuḥ snānopakaraṇam ādāya prahṛṣṭa-manās tenābhyāgatena saha prasthitaḥ | tathānuṣṭhite vaṇik snātvā taṃ śiśuṃ nadī-guhāyāṃ prakṣipya tad-dvāraṃ bṛhac-chilayācchādya satvaraṃ gṛham āgataḥ | pṛṣṭaś ca tena vaṇijā-bho 'bhyāgata tat kathyatāṃ kutra me śiśur yas tvayā saha nadīṃ gataḥ iti |<BR>
<BR>
sa āha-nadī-taṭāt sa śyenena hṛta iti | <BR>
<BR>
śreṣṭhy āha-mithyā-vādin ! kiṃ kvacic chyeno bālaṃ hartuṃ śaknoti ? tat samarpaya me sutam, anyathā rāja-kule nivedayiṣyāmīti |<BR>
<BR>
sa āha-bhoḥ satyavādin ! yathā śyeno bālaṃ na nayati tathā mūṣikā api loha-bhāra-ghaṭitāṃ tulāṃ na bhakṣayanti | tad arpaya me tulāṃ yadi dārakeṇa prayojanam | evaṃ vivadamānau dvāv api rāja-kulaṃ gatau |<BR>
<BR>
tatra śreṣṭhī tāra-svareṇa provāca-bho 'brahmaṇyam abrahmaṇyam | mama śiśur anena caureṇāpahṛtaḥ | <BR>
<BR>
atha dharmādhikāriṇas tam ūcuḥ-bhoḥ samarpyatāṃ śreṣṭhi-sutaḥ |<BR>
<BR>
sa āha-kiṃ karomi ? paśyato me nadī-taṭāc chyenenāpahṛtaḥ śiśuḥ |<BR>
<BR>
tac chrutvā te procuḥ-bho na satyam abhihitaṃ bhavatā | kiṃ śyenaḥ śiśuṃ hartuṃ samartho bhavati ?<BR>
<BR>
sa āha-bho bhoḥ śrūyatāṃ mad-vacaḥ | <BR>
<BR>
tulāṃ loha-sahasrasya yatra khādanti mūṣikāḥ | <BR>
rājaṃs tatra harec chyeno bālakaṃ nātra saṃśayaḥ ||Panc_1.447||<BR>
<BR>
te procuḥ-katham etat ?<BR>
<BR>
tataḥ śreṣṭhī sabhyānām agre sarvaṃ vṛttāntaṃ nivedayāmāsa | tatas tair vihasya dvāv api tau parasparaṃ sambodhya tulā-śiśu-pradānena santoṣitau | <BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-tulāṃ loha-sahasrasya iti | <BR>
tan mūrkha ! sañjīvaka-prasādam asahamānena tvayaitat kṛtam | aho sādhv idam ucyate-<BR>
<BR>
prāyeṇātra kulānvitaṃ kukulajāḥ śrī-vallabhaṃ durbhagā<BR>
dātāraṃ kṛpaṇā ṛjūn anṛjavo vitte sthitaṃ nirdhanāḥ |<BR>
vairūpyopahṛtāś ca kānta-vapuṣaṃ dharmāśrayaṃ pāpino<BR>
nānā-śāstra-vicakṣaṇaṃ ca puruṣaṃ nindanti mūrkhāḥ sadā ||Panc_1.448||<BR>
<BR>
tathā ca-<BR>
mūrkhāṇāṃ paṇḍitā dveṣyā nirdhanānāṃ mahādhanāḥ |<BR>
vratinaḥ pāpa-śīlānām asatīnāṃ kula-striyaḥ ||Panc_1.449||<BR>
<BR>
tan mūrkha tvayā hitam apy ahitaṃ kṛtam | uktaṃ ca-<BR>
<BR>
paṇḍito 'pi varaṃ śatrur na mūrkho hita-kārakaḥ |<BR>
vānareṇa hato rājā viprāś cīreṇa rakṣitāḥ ||Panc_1.450||<BR>
<BR>
damanaka āha--katham etat ?<BR>
<BR>
so 'bravīt-<BR>
kathā 23<BR>
<BR>
kasyacid rājño nityaṃ vānaro 'tibhakti-paro 'ṅga-sevako 'ntaḥ-pure apy apratiṣiddha-prasaro 'tiviśvāsa-sthānam abhūt | ekadā rājño nidrāṃ gatasya vānare vyajanaṃ nītvā vāyuṃ vidadhati rājño vakṣaḥ-sthalopari makṣikopaviṣṭā | vyajanena muhur muhur niṣidhyamānāpi punaḥ punas tatra evopaviśati | tatas tena svabhāva-capalena mūrkheṇa vānareṇa kruddhena satā tīkṣṇaṃ khaḍgam ādāya tasyā upari prahāro vihitaḥ | tato makṣikoḍḍīya gatā, paraṃ tena śita-dhāreṇāsinā rājño vakṣo dvidhā jātaṃ rājā mṛtaś ca | tasmāc cirāyur icchatā nṛpeṇa mūrkho 'nucaro na rakṣaṇīyaḥ |<BR>
<BR>
aparam ekasmin nagare ko 'pi vipro mahā-vidvān paraṃ pūrva-janma-yogena cauro vartate | tasmin pure'nya-deśād āgatāṃś caturo viprān bahūni vastūni vikrīṇato dṛṣṭvā cintitavān-aho kenopāyenaiṣāṃ dhanaṃ labhe | iti vicintya teṣāṃ puro 'nekāni śāstroktāni subhāṣitāni cātipriyāṇi madhurāṇi vacanāni jalpatā teṣāṃ manasi viśvāsam utpādya sevā kartum ārabdhā | athavā sādhv idam ucyate-<BR>
<BR>
asatī bhavati salajjā kṣāraṃ nīraṃ ca śītalaṃ bhavati |<BR>
dambhī bhavati vivekī priyavaktā bhavati dhūrtajanaḥ ||Panc_1.451||<BR>
<BR>
atha tasmin sevāṃ kurvati tair vipraiḥ sarva-vastūni vikrīya bahu-mūlyāni ratnāni krītāni | tatas tāni jaṅghā-madhye tat-samakṣaṃ prakṣipya sva-deśaṃ prati gantum udyamo vihitaḥ | tataḥ sa dhūrta-vipras tān viprān gantum udyatān prekṣya cintā-vyākulita-manāḥ saṃjātaḥ-<BR>
aho dhanam etan na kiṃcin mama caṭitam | athaibhiḥ saha yāmi | pathi kvāpi viṣaṃ dattvaitān nihatya sarva-ratnāni gṛhṇāmi | iti vicintya teṣām agre sa-karuṇaṃ vilapyedam āha-bho mitrāṇi ! yūyaṃ mām ekākinaṃ muktvā gantum udyatāḥ | tan me mano bhavadbhiḥ saha sneha-pāśena baddhaṃ bhavad-viraha-nāmnaivākulaṃ sañjātaṃ yathā dhṛtiṃ kvāpi na dhatte | yūyam anugrahaṃ vidhāya sahāya-bhūtaṃ mām api sahaiva nayata | <BR>
<BR>
tad-vacaḥ śrutvā te karuṇārdra-cittās tena samam eva sva-deśaṃ prati prasthitāḥ | athādhvani teṣāṃ pañcānām api pallī-pura-madhye vrajatāṃ dhvāṅkṣāḥ kathayitum ārabdhāḥ-re re kirātāḥ ! dhāvata dhāvata | sa-pāda-lakṣa-dhanino yānti |  etān nihatya dhanaṃ nayata | <BR>
<BR>
tataḥ kirātair dhvāṅkṣa-vacanam ākarṇya satvaraṃ gatvā te viprā laguḍa-prahārair jarjarī-kṛtya vastrāṇi mocayitvā vilokitāḥ, paraṃ dhanaṃ kiṃcin na labdham | tadā taiḥ kirātair abhihitam-bhoḥ pānthāḥ ! purā kadāpi dhvāṅkṣa-vacanam anṛtaṃ nāsīt | tato bhavatāṃ saṃnidhau kvāpi dhanaṃ vidyate tad arpayata | anyathā sarveṣām api vadhaṃ vidhāya carma vidārya pratyaṅgaṃ prekṣya dhanaṃ neṣyāmaḥ | <BR>
<BR>
tadā teṣām īdṛśaṃ vacanam ākarṇya caura-vipreṇa manasi cintitam-yadaiṣāṃ viprāṇāṃ vadhaṃ vidhāyāṅgaṃ vilokya ratnāni neṣyanti, tadāpi māṃ vadhiṣyanti tato 'haṃ pūrvam evātmānam aratnaṃ samarpyaitān muñcāmi | uktaṃ ca-<BR>
<BR>
mṛtyor bibheṣi kiṃ bāla na sa bhītaṃ vimuñcati |<BR>
adya vābda-śatānte vā mṛtyur vai prāṇināṃ dhruvaḥ ||Panc_1.452||<BR>
<BR>
tathā ca-<BR>
gavārthe brāhmaṇārthe ca prāṇa-tyāgaṃ karoti yaḥ |<BR>
sūryasya maṇḍalaṃ bhittvā sa yāti paramāṃ gatim ||Panc_1.453||<BR>
<BR>
iti niścityābhihitaṃ-bhoḥ kirātāḥ ! yady evaṃ tato māṃ pūrvaṃ nihatya vilokayata | tatas tais tathānuṣṭhite taṃ dhana-rahitam avalokyāpare catvāro 'pi muktāḥ |<BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-paṇḍito 'pi varaṃ śatruḥ iti | <BR>
athaivaṃ saṃvadatoḥ sañjīvakaḥ kṣaṇam ekaṃ pīṅgalakena saha yuddhaṃ kṛtvā tasya khara-nakhara-prahārābhihito gatāsur vasundharā-pīṭhe nipapāta | atha taṃ gatāsum avalokya piṅgalakas tad-guṇa-smaraṇārdra-hṛdayaḥ provāca-bhoḥ, ayuktaṃ mayā pāpena kṛtaṃ sañjīvakaṃ vyāpādayatā | yato viśvāsa-ghātād anyan nāsti pāpataraṃ karma | uktaṃ ca-<BR>
<BR>
mitra-drohī kṛtaghnaś ca yaś ca viśvāsa-ghātakaḥ |<BR>
te narā narakaṃ yānti yāvac candra-divākarau ||Panc_1.454||<BR>
<BR>
bhūmi-kṣaye rāja-vināśa eva <BR>
bhṛtyasya vā buddhimato vināśe |<BR>
no yuktam uktaṃ hy anayoḥ samatvaṃ<BR>
naṣṭāpi bhūmiḥ sulabhā na bhṛtyāḥ ||Panc_1.455||<BR>
<BR>
tathā mayā sabhā-madhye sa sadaiva praśaṃsitaḥ | tat kiṃ kathayiṣyāmi teṣām agrataḥ | uktaṃ ca-<BR>
<BR>
ukto bhavati yaḥ pūrvaṃ guṇavān iti saṃsadi |<BR>
na tasya doṣo vaktavyaḥ pratijñā-bhaṅga-bhīruṇā ||Panc_1.456||<BR>
<BR>
evaṃ-vidhaṃ pralapantaṃ damanakaḥ sametya saharṣam idam āha-deva, kātaratamas tavaiṣa nyāyo yad droha-kāriṇaṃ śaṣpa-bhujaṃ hatvetthaṃ śocasi | tan naitad upapannaṃ bhūbhujām | uktaṃ ca-<BR>
<BR>
pitā vā yadi vā bhrātā putro bhāryāthavā suhṛt |<BR>
prāṇa-drohaṃ yadā gacched dhantavyo nāsti pātakam ||Panc_1.457||<BR>
<BR>
tathā ca-<BR>
rājā ghṛṇī brāhmaṇaḥ sarva-bhakṣī<BR>
strī cātrapā duṣṭamatiḥ sahāyaḥ |<BR>
preṣyaḥ pratīpo 'dhikṛtaḥ prasādī <BR>
tyājyā amī yaś ca kṛtaṃ na vetti ||Panc_1.458||<BR>
<BR>
api ca-<BR>
satyānṛtā ca paruṣā priya-vādinī ca <BR>
hiṃsrā dayālur api cārtha-parā vadānyā |<BR>
bhūri-vyathā pracura-vitta-samāgamā ca<BR>
veśyāṅganeva nṛpa-nītir aneka-rūpā ||Panc_1.459||<BR>
<BR>
api ca-<BR>
akṛtopadravaḥ kaścin mahān api na pūjyate |<BR>
pūjayanti narā nāgān na tārkṣyaṃ nāga-ghātinam ||Panc_1.460||<BR>
<BR>
tathā ca-<BR>
aśocyān anvaśocas tvaṃ prajñā-vādāṃś ca bhāṣase |<BR>
gatāsūn agatāsūṃś ca nānuśocanti paṇḍitāḥ ||Panc_1.461||<BR>
<BR>
evaṃ tena sambodhitaḥ piṅgalakaḥ sañjīvaka-śokaṃ tyaktvā damanaka-sācivyena rājyam akarot |<BR>
<BR>
iti śrī-viṣṇu-śarma-viracite pañcatantre <BR>
mitra-bhedo nāma<BR>
prathamaṃ tantram<BR>
||1||<BR>
<BR>
<BR>
***********************************************************************<BR>
<BR>
<BR>
atha mitra-samprāptiḥ<BR>
<BR>
athedam ārabhyate mitra-samprāptir nāma dvitīyaṃ tantram | yasyāyam ādyaḥ ślokaḥ-<BR>
asādhanā api prājñā buddhimanot bahu-śrutāḥ |<BR>
sādhayanty āśu kāryāṇi kākākhu-mṛga-kūrmavat ||Panc_2.1||<BR>
<BR>
tad yathānuśrūyate-<BR>
<BR>
prastāvanā-kathā<BR>
laghupatanaka-citragrīva-vṛttāntaḥ<BR>
<BR>
asti dākṣiṇātye janapade mahilāropyaṃ nāma nagaram | tasya nātidūrastho mahocchrāyavān nānā-vihaṅgopabhukta-phalaḥ kīṭair āvṛta-koṭaraś chāyāśvāsita-pathika-jana-samūho nyagrodha-pādapo mahān | athavā yuktam-<BR>
<BR>
chāyā-supta-mṛgaḥ śakunta-nivahair viṣvag-vilupta-cchadaḥ <BR>
kīṭair āvṛta-koṭaraḥ kapi-kulaiḥ skandhe kṛta-praśrayaḥ |<BR>
viśrabdhaṃ madhupair nipīta-kusumaḥ ślāghyaḥ sa eva drumaḥ<BR>
sarvāṅgair bahu-sattva-saṅga-sukhado bhū-bhāra-bhūto 'paraḥ ||Panc_2.2||<BR>
<BR>
tatra ca laghupatanako nāma vāyasaḥ prativasati sma | sa kadācit prāṇa-yātrārthaṃ puram uddiśya pracalito yāvat paśyati, tāvaj jāla-hasto 'tikṛṣṇa-tanuḥ sphuṭita-caraṇa ūrdhva-keśo yama-kiṅkarākāro naraḥ saṃmukho babhūva | atha taṃ dṛṣṭvā śaṅkita-manā vyacintayat-yad ayaṃ durātmādya mamāśraya-vaṭa-pādapa-sammukho 'bhyeti | tan na jñāyate kim adya vaṭa-vāsināṃ vihaṅgamānāṃ saṅkṣayo bhaviṣyati na vā |<BR>
<BR>
evaṃ bahuvidhaṃ vicintya tat-kṣaṇān nivṛtya tam eva baṭa-pādapaṃ gatvā sarvān vihaṅgamān provāca-bhoḥ ! ayaṃ durātmā lubdhako jāla-taṇḍula-hastaḥ samabhyeti | tat sarvathā tasya na viśvasanīyam | eṣa jālaṃ prasārya taṇḍulān prakṣepsyati | te taṇḍulā bhavadbhiḥ sarvair api kālakūṭa-sadṛśā draṣṭavyāḥ | <BR>
<BR>
evaṃ vadatas tasya sa lubdhakas tatra baṭa-tala āgatya jālaṃ prasārya sindu-vāra-sadṛśāṃs taṇḍulān prakṣipya nātidūraṃ gatvā nibhṛtaḥ sthitaḥ | atha ye pakṣiṇas tatra sthitās te laghu-patanaka-vākyārgalayā nivāritās tāṃs taṇḍulān hālāhālāṅkurān iva vīkṣamāṇā nibhṛtās tasthuḥ | <BR>
<BR>
atrāntare citragrīvo nāma kapotarājaḥ sahasra-parivāraḥ prāṇa-yātrārtha-paribhramaṃs tāṃs taṇḍulān dūrato 'pi paśyan laghupatanakena nivāryamāṇo 'pi jihvā-laulyād bhakṣaṇārtham apatat | sa-parivāro nibaddhaś ca | athavā sādhv idam ucyate-<BR>
<BR>
jihvā-laulya-prasaktānāṃ jala-madhya-nivāsinām |<BR>
acintito vadho 'jñānāṃ mīnānām iva jāyate ||Panc_2.3||<BR>
<BR>
athavā daiva-pratipatikūlatayā bhavaty evam | na tasya doṣo 'sti | uktaṃ ca-<BR>
<BR>
paulastyaḥ katham anya-dāra-haraṇe doṣaṃ na vijñātavān<BR>
rāmeṇāpi kathaṃ na hema-hariṇasyāsambhavo lakṣitaḥ |<BR>
akṣaiś cāpi yudhiṣṭhireṇa sahasā prāpto hy anarthaḥ kathaṃ<BR>
pratyāsanna-vipatti-mūḍha-manasāṃ prāyo matiḥ kṣīyate ||Panc_2.4||<BR>
<BR>
tathā ca-<BR>
kṛtānta-pāśa-baddhānāṃ daivopahata-cetasām |<BR>
buddhayaḥ kubja-gāminyo bhavanti mahatām api ||Panc_2.5||<BR>
<BR>
atrāntare lubdhakas tān baddhān vijñāya prahṛṣṭa-manāḥ prodyata-yaṣṭis tad-vadhārthaṃ pradhāvitaḥ | citragrīvo 'py ātmānaṃ sa-parivāraṃ baddhaṃ matvā lubdhakam āyāntaṃ dṛṣṭvā tān kapotān ūce-aho, na bhetavyam | uktaṃ ca-<BR>
<BR>
vyasaneṣv eva sarveṣu yasya buddhir na hīyate |<BR>
sa teṣāṃ pāram abhyeti tat-prabhāvād asaṃśayam ||Panc_2.6||<BR>
sampattau ca vipattau ca mahatām eka-rūpatā |<BR>
udaye savitā rakto raktaś cāsta-maye tathā ||Panc_2.7||<BR>
<BR>
tat sarve vayaṃ helayoḍḍīya sa-pāśa-jālā asyādarśanaṃ gatvā muktiṃ prāpnumaḥ | no ced bhaya-viklavāḥ santo helayā samutpātaṃ na kariṣyatha | tato mṛtyum avāpsyatha | uktaṃ ca-<BR>
tantavo 'py āyatā nityaṃ tantavo bahulāḥ samāḥ |<BR>
bahūn bahutvād āyāsān sahantīty upamā satām ||Panc_2.8||<BR>
<BR>
tathānuṣṭhite lubdhako jālam ādāyākāśe gacchatāṃ teṣāṃ pṛṣṭhato bhūmistho 'pi paryadhāvat | tata ūrdhvānanḥ ślokam enam apaṭhat | <BR>
<BR>
jālam ādāya gacchanti saṃhatāḥ pakṣiṇo 'py amī |<BR>
yāvac ca vivadiṣyante patiṣyanti na saṃśayaḥ ||Panc_2.9||<BR>
<BR>
laghupatanako 'pi prāṇa-yātrā-kriyāṃ tyaktvā kim atra bhaviṣyantīti kutūhalāt tat-pṛṣṭhato 'nusarati | atha dṛṣṭer agocaratāṃ gatān vijñāya lubdhako nirāśaḥ ślokam apaṭhan nivṛttaś ca-<BR>
<BR>
nahi bhavati yan na bhāvyaṃ bhavati ca bhāvyaṃ vināpi yatnena |<BR>
karatala-gatam api naśyati yasya hi bhavitavyatā nāsti ||Panc_2.10||<BR>
<BR>
tathā ca-<BR>
parāṅmukhe vidhau cet syāt kathañcid draviṇodayaḥ |<BR>
tat so 'nyad api saṅgṛhya yāti śaṅkha-nidhir yathā ||Panc_2.11||<BR>
<BR>
tad āstāṃ tāvad vihaṅgāmiṣa-lobho yāvat kuṭumba-vartanopāya-bhūtaṃ jālam api me naṣṭam | citragrīvo 'pi lubdhakam adarśanībhūtaṃ jñātvā tān uvāca-bhoḥ ! nivṛttaḥ sa durātmā lubdhakaḥ | tat sarvair api svasthair gamyatāṃ mahilāropyasya prāg-uttara-dig-bhāge | tatra mama suhṛd dhiraṇyako nāma mūṣakaḥ sarveṣāṃ pāśa-cchedaṃ kariṣyati | uktaṃ ca-<BR>
<BR>
sarveṣām eva martyānāṃ vyasane samupasthite |<BR>
vāṅ-mātreṇāpi sāhāyyaṃ mitrād anyo na sandadhe ||Panc_2.12||<BR>
<BR>
evaṃ te kapotāś citragrīveṇa sambodhitā mahilāropye nagare hiraṇyaka-bila-durgaṃ prāpuḥ | hiraṇyako 'pi sahasra-mukha-bila-durgaṃ praviṣṭaḥ sann akutobhayaḥ sukhenāsta | athavā sādhv idam ucyate-<BR>
<BR>
daṃṣṭrā-virahitaḥ sarpo mada-hīno yathā gajaḥ |<BR>
sarveṣāṃ jāyate vaśyo durga-hīnas tathā nṛpaḥ ||Panc_2.13||<BR>
<BR>
tathā ca-<BR>
na gajānāṃ sahasreṇa na ca lakṣeṇa vājinām |<BR>
tat karma sidhyate rājñāṃ dureṇaikena yad raṇe ||Panc_2.14||<BR>
śatam eko 'pi sandhatte prākārastho dhanurdharaḥ |<BR>
tasmād durgaṃ praśaṃsanti nīti-śāstra-vido janāḥ ||Panc_2.15||<BR>
<BR>
atha citragrīvo bilam āsādya tāra-svareṇa provāca-bho bho mitra hiraṇyaka ! satvaram āgaccha | mahatī me vyasanāvasthā vartate | <BR>
<BR>
tac chrutvā hiraṇyako 'pi bila-durgāntargataḥ san provāca-bhoḥ ! ko bhavān ? kim artham āyātaḥ ? kiṃ kāraṇam ? kīdṛk te vyasanāvasthānām ? tat kathyatām iti | <BR>
<BR>
tac chrutvā citragrīva āha-bhoḥ ! citragrīvo nāma kapota-rājo 'haṃ te suhṛt | tat satvaram āgaccha | gurutaraṃ prayojanam asti | <BR>
tad ākarṇya pulakita-tanuḥ prahṛṣṭātmā sthira-manās tvaramāṇo niṣkrāntaḥ | athavā sādhv idam ucyate-<BR>
suhṛdaḥ sneha-sampannā locanānanda-dāyinaḥ |<BR>
gṛhe gṛhavatāṃ nityaṃ nāgacchanti mahātmanām ||Panc_2.16||<BR>
ādityasyodayaṃ tāta tāmbūlaṃ bhāratī kathā |<BR>
iṣṭā bhāryā sumitraṃ ca apūrvāṇi dine dine ||Panc_2.17||<BR>
suhṛdo bhavane yasya samāgacchanti nityaśaḥ |<BR>
citte ca tasya saukhyasya na kiñcit pratimaṃ sukham ||Panc_2.18||<BR>
<BR>
atha citraṃ grīvaṃ saparivāraṃ pāśa-baddham ālokya hiraṇyakaḥ sa-viṣādam idam āha-bhoḥ, kim etat ? <BR>
<BR>
sa āha-bhoḥ, jānann api kiṃ pṛcchasi ? uktaṃ ca yataḥ-<BR>
<BR>
yasmāc ca yena ca yadā ca yathā ca yac ca<BR>
yāvac ca yatra ca śubhāśubham ātma-karma |<BR>
tasmāc ca tena ca tadā ca tathā ca tac ca<BR>
tāvac ca tatra ca kṛtānta-vaśād upaiti ||Panc_2.19||<BR>
<BR>
tat prāptaṃ mayaitad bandhanaṃ jihvā-laulyāt | sāmprāptaṃ tvaṃ satvaraṃ pāśa-vimokṣaṃ kuru | tad ākarṇya hiraṇyakaḥ prāha-<BR>
<BR>
ardhārdhād yojana-śatād āmiṣaṃ vīkṣate khagaḥ |<BR>
so 'pi pārśva-sthitaṃ daivād bandhanaṃ na ca paśyati ||Panc_2.20||<BR>
<BR>
tathā ca-<BR>
ravi-niśākarayor graha-pīḍanaṃ <BR>
gaja-bhujaṅga-vihaṅgama-bandhanam |<BR>
matimatāṃ ca nirīkṣya daridratā <BR>
vidhir aho balavān iti me matiḥ ||Panc_2.21||<BR>
<BR>
tathā ca-<BR>
vyomaikānta-vicāriṇo 'pi vihagāḥ samprāpnuvanty āpadaṃ<BR>
badhyante nipuṇair agādha-salilān mīnāḥ samudrād api |<BR>
durnītaṃ kim ihāsti kiṃ ca sukṛtaṃ kaḥ sthāna-lābhe guṇaḥ <BR>
kālaḥ sarva-janān prasārita-karo gṛhṇāti dūrād api ||Panc_2.22||<BR>
<BR>
evam uktvā citragrīvasya pāśaṃ chettum udyataṃ sa tam āha-bhadra, mā maivaṃ kuru | prathamaṃ mama bhṛtyānāṃ pāśa-cchedaṃ kuru | tad anu mamāpi ca | <BR>
<BR>
tac chrutvā kupito hiraṇyakaḥ prāha-bhoḥ ! na yuktam uktaṃ bhavatā | yataḥ svāmino 'nantaraṃ bhṛtyāḥ | <BR>
<BR>
sa āha-bhadra, mā maivaṃ vada | mad-āśrayāḥ sarva ete varākāḥ | aparaṃ sva-kuṭumbaṃ parityajya samāgatāḥ | tat katham etāvan-mātram api saṃmānaṃ na karomi | uktaṃ ca-<BR>
<BR>
yaḥ saṃmānaṃ sadā dhatte bhṛtyānāṃ kṣitipo 'dhikam |<BR>
vittābhāve'pi taṃ dṛṣṭvā te tyajanti na karhicit ||Panc_2.23||<BR>
<BR>
tathā ca-<BR>
viśvāsaḥ sampadāṃ mūlaṃ tena yūthapatir gajaḥ |<BR>
siṃho mṛgādhipatye'pi na mṛgaiḥ parivāryate ||Panc_2.24||<BR>
<BR>
aparaṃ mama kadācit pāśa-cchede kurvatas te danta-bhaṅgo bhavati | athavā durātmā lubdhakaḥ sambhyeti | tan nūnaṃ naraka-pāta eva | uktaṃ ca-<BR>
<BR>
sadācāreṣu bhṛtyeṣu saṃsīdatsu ca yaḥ prabhuḥ |<BR>
sukhī syān narakaṃ yāti paratreha ca sīdati ||Panc_2.25||<BR>
<BR>
tac chrutvā prahṛṣṭo hiraṇyakaḥ prāha-bhoḥ, vedmy ahaṃ rāja-dharmam | paraṃ mayā tava parīkṣā kṛtā | tat sarveṣāṃ pūrvaṃ pāśa-cchedaṃ kariṣyāmi | bhavān apy anena bahu-kapota-parivāreṇa bhaviṣyati | uktaṃ ca-<BR>
<BR>
kāruṇyaṃ saṃvibhāgaś ca yathā bhṛtyeṣu lakṣyate |<BR>
cittenānena te śaṅkyā trailokyasyāpi nāthatā ||Panc_2.26||<BR>
<BR>
evam uktvā sarveṣāṃ pāśa-cchedaṃ kṛtvā hiraṇyakaś citragrīvam āha-mitra, gamyatām adhunā svāśrayaṃ prati | bhūyo 'pi vyasane prāpte samāgantavyam iti |<BR>
<BR>
tān sampreṣya punar api durgaṃ praviṣṭaḥ | citragrīvo 'pi saparivāraḥ svāśrayam agamat | athavā sādhv idam ucyate-<BR>
<BR>
mitravān sādhayaty arthān duḥsādhyān api vai yataḥ |<BR>
tasmān mitrāṇi kurvīta samānāny eva cātmanaḥ ||Panc_2.27||<BR>
<BR>
laghupatanako 'pi vāyasaḥ sarvaṃ taṃ citragrīva-bandhu-mokṣam avalokya vismitamanā vyacintayat-aho buddhir asya hiraṇyakasya śaktiś ca durga-sāmagrī ca | tad īdṛg eva vidhi-vihaṅgānāṃ bandhana-mokṣātmakaḥ | ahaṃ ca na kasyacid viśvasimi cala-prakṛtiś ca | tadāpy enaṃ mitraṃ karomi | uktaṃ ca-<BR>
<BR>
api sampūrṇatā-yuktaiḥ kartavyāḥ suhṛdo budhaiḥ |<BR>
nadīśaḥ paripūrṇo 'pi candrodayam apekṣate ||Panc_2.28||<BR>
<BR>
evaṃ sampradhārya pādapād avatīrya bila-dvāram āśritya citragrīvavac chabdena hiraṇyakaṃ samāhūtavān-ehy ehi bho hiraṇyaka, ehi |<BR>
<BR>
tac chabdaṃ śrutvā hiraṇyako vyacintayat-kim anyo 'pi kaścit kapoto bandhana-śeṣas tiṣṭhati yena māṃ vyāharati | āha ca-bhoḥ ! ko bhavān ? <BR>
<BR>
sa āha-ahaṃ laghupatanako nāma vāyasaḥ | <BR>
<BR>
tac chrutvā viśeṣād antarlīno hiraṇyaka āha-bhoḥ ! drutaṃ gamyatām asmāt sthānāt |<BR>
<BR>
vāyasa āha-ahaṃ tava pārśve guru-kāryeṇa samāgataḥ | tat kiṃ na kriyate mayā saha darśanam ? <BR>
<BR>
hiraṇyaka āha-na me'sti tvayā saha saṅgamena prayojanam iti |<BR>
<BR>
sa āha-bhoḥ ! citragrīvasya mayā tava sakāśāt pāśa-mokṣaṇaṃ dṛṣṭam | tena mama mahatī prītiḥ sañjātā | tat kadācin mamāpi bandhane jāte tava pārśvān muktair bhaviṣyati | tat kriyatāṃ mayā saha maitrī |<BR>
<BR>
hiraṇyaka āha-aho tvaṃ bhoktā | ahaṃ te bhojya-bhūtaḥ | tat kā tvayā saha mama maitrī ? tad gamyatām | maitrī virodha-bhāvāt katham ? uktaṃ ca-<BR>
<BR>
yayor eva samaṃ vittaṃ yayor eva samaṃ kulam |<BR>
tayor maitrī vivāhaś ca na tu puṣṭa-vipuṣṭayoḥ ||Panc_2.29||<BR>
<BR>
tathā ca-<BR>
yo mitraṃ kurute mūḍha ātmano 'sadṛśaṃ kudhīḥ |<BR>
hīnaṃ vāpy adhikaṃ vāpi hāsyatāṃ yāty asau janaḥ ||Panc_2.30||<BR>
<BR>
tad gamyatām iti |<BR>
<BR>
vāyasa āha-bho hiraṇyaka ! eṣo 'haṃ tava durga-dvāra upaviṣṭaḥ | yadi tvaṃ maitrī na karoṣi tato 'haṃ prāṇa-mokṣaṇaṃ tavāgre kariṣyāmi | athavā prāyopaveśanaṃ me syāt iti | <BR>
<BR>
hiraṇyaka āha-bhoḥ ! tvayā vairiṇā saha kathaṃ maitrīṃ karomi ? uktaṃ ca-<BR>
<BR>
vairiṇā na hi sandadhyāt suśliṣṭenāpi sandhinā |<BR>
sutaptam api pānīyaṃ śamayaty eva pāvakam ||Panc_2.31||<BR>
<BR>
vāyasa āha-bhoḥ ! tvayā saha darśanam api nāsti | kuto vairam ? tat kim anucitaṃ vadasi ? <BR>
<BR>
hiraṇyaka āha-dvividhaṃ vairaṃ bhavati | sahajaṃ kṛtrimaṃ ca | tat sahaja-vairī tvam asmākam | uktaṃ ca-<BR>
<BR>
kṛtrimaṃ nāśam abhyeti vairaṃ drāk kṛtrimair guṇaiḥ |<BR>
prāṇa-dānaṃ vinā vairaṃ sahajaṃ yāti na kṣayam ||Panc_2.32||<BR>
<BR>
vāyasa āha-bhoḥ ! dvividhasya vairasya lakṣaṇaṃ śrotum icchāmi | tat kathyatām |<BR>
<BR>
hiraṇyaka āha-bhoḥ ! kāraṇena nirvṛtaṃ kṛtrimam | tat-tad-arhopakāra-karaṇād gacchati | svābhāvikaṃ punaḥ katham api na gacchati | tad yathā nakula-sarpāṇāṃ, śaṣpabhuṅ-nakhāyudhānāṃ, jala-vahnyoḥ, deva-daityānāṃ, sārameya-mārjarāṇāṃ, īśvara-daridrāṇāṃ, sapatnīnāṃ, siṃha-gajānāṃ, lubdhaka-hariṇānāṃ, śrotriya-bhraṣṭa-kriyāṇāṃ, mūrka-paṇḍitānāṃ, pativratā-kulaṭānāṃ, sajjana-durjanānām | na kaścit kenāpi vyāpāditaḥ, tathāpi prāṇān santāpayanti |<BR>
<BR>
vāyasa āha-bhoḥ ! akāraṇam etat | śrūyatāṃ me vacanam-<BR>
<BR>
kāraṇān mitratām eti kāraṇād yāti śatrutām |<BR>
tasmān mitratvam evātra yojyaṃ vairaṃ na dhīmatā ||Panc_2.33||<BR>
<BR>
tasmāt kuru mayā saha samāgamaṃ mitra-dharmārtham |<BR>
<BR>
hiraṇyaka āha-bhoḥ, śrūyatāṃ nīti-sarvasvam-<BR>
<BR>
sakṛd duṣṭam apīṣṭaṃ yaḥ punaḥ sandhātum icchati |<BR>
sa mṛtyum upagṛhṇāti garbham aśvatarī yathā ||Panc_2.34||<BR>
<BR>
 athavā guṇavān ahaṃ, na me kaścid vaira-yātanāṃ kariṣyati | etad api na sambhāvyam | uktaṃ ca-<BR>
<BR>
siṃho vyākaraṇasya kartur aharat prāṇān piryān pāṇiner<BR>
mīmāṃsā-kṛtam unmamātha sahasā hastī muniṃ jaiminim |<BR>
chando-jñāna-nidhiṃ jaghāna makaro velā-taṭe piṅgalam<BR>
ajñānāvṛta-cetasām atiruṣā ko 'rthas tiraścāṃ guṇaiḥ ||Panc_2.35||<BR>
<BR>
vāyasa āha-asty etat | yathāpi śrūyatām-<BR>
<BR>
upakārāc ca lokānāṃ nimittān mṛga-pakṣiṇām |<BR>
bhayāl lobhāc ca mūrkhāṇāṃ maitrī syād darśanāt satām ||Panc_2.36||<BR>
mṛd-ghaṭa iva sukha-bhedyo duḥsandhānaś ca durjano bhavati |<BR>
sujanas tu kanaka-ghaṭa iva durbhedaḥ sukara-sandhiś ca ||Panc_2.37||<BR>
ikṣor agrāt kramaśaḥ parvaṇi parvaṇi yathā rasa-viśeṣaḥ |<BR>
tadvat sajjana-maitrī-viparītānāṃ tu viparītā ||Panc_2.38||<BR>
<BR>
tathā ca-<BR>
ārambha-gurvī kṣayiṇī krameṇa laghvī purā vṛddhimatī ca paścāt |<BR>
dinasya pūrvārdha-parārdha-bhinnā chāyeva maitrī khala-sajjanānām ||Panc_2.39||<BR>
<BR>
tat sādhur aham | aparaṃ tvāṃ śapathādibhir nirbhayaṃ kariṣyāmi |<BR>
<BR>
sa āha-na me'sti te śapathaiḥ pratyayaḥ | uktaṃ ca-<BR>
<BR>
śapathaiḥ sandhitasyāpi na viśvāsaṃ vrajed ripoḥ |<BR>
śrūyate śapathaṃ kṛtvā vṛtraḥ śakreṇa sūditaḥ ||Panc_2.40||<BR>
na viśvāsaṃ vinā śatrur devānām api sidhyati |<BR>
viśvāsāt tridaśendreṇa diter garbho vidāritaḥ ||Panc_2.41||<BR>
<BR>
anyac ca-<BR>
bṛhaspater api prājñas tasmān naivātra viśvaset |<BR>
ya icched ātmano buddhim āyuṣyaṃ ca sukhāni ca ||Panc_2.42||<BR>
<BR>
tathā ca-<BR>
susūkṣmeṇāpi randhreṇa praviśyābhyantaraṃ ripuḥ |<BR>
nāśayec ca śanaiḥ paścāt plavaṃ salila-pūravat ||Panc_2.43||<BR>
na viśvased aviśvaste viśvaste'pi na viśvaset |<BR>
viśvāsād bhayam utpannaṃ mūlāny api nikṛntati ||Panc_2.44||<BR>
na badhyate hy aviśvasto durbalo 'pi balotkaṭaiḥ |<BR>
viśvastāś cāśu badhyante balavanto 'pi durbalaiḥ ||Panc_2.45||<BR>
sukṛtyaṃ viṣṇu-guptasya mitrāptir bhārgavasya ca |<BR>
bṛhaspater aviśvāso nītir-sandhis tridhā sthitaḥ ||Panc_2.46||<BR>
<BR>
tathā ca-<BR>
mahatāpy artha-sāreṇa yo viśvasiti śatruṣu |<BR>
bhāryāsu suviraktāsu tad-antaṃ tasya jīvitam ||Panc_2.47||<BR>
<BR>
tac chrutvā laghupatanako 'pi niruttaraś cintayāmāsa-aho, buddhi-prāgalbhyam asya nīti-viṣaye | athavā sa evāsyopari maitrī-pakṣapātaḥ | sa āha-bho hiraṇyaka !<BR>
<BR>
satāṃ sāptapadaṃ maitram ity āhur vibudhā janāḥ |<BR>
tasmāt tvaṃ mitratāṃ prāpto vacanaṃ mama tac chṛṇu ||Panc_2.48|| <BR>
<BR>
durgasthenāpi tvayā mayā saha nityam evālāpo guṇa-doṣa-subhāṣita-goṣṭhī-kathāḥ sarvadā kartavyāḥ, yady evaṃ na viśvasiṣi | <BR>
<BR>
tac chrutvā hiraṇyako 'pi vyacintayat-vidagdha-vacano 'yaṃ dṛśyate laghupatanakaḥ satya-vākyaś ca tad yuktam anena maitrī-karaṇam | paraṃ kadācin mama durge caraṇa-pāto 'pi na kāryaḥ | uktaṃ ca-<BR>
<BR>
bhīta-bhītaiḥ purā śatrur mandaṃ mandaṃ visarpati |<BR>
bhūmau prahelayā paścāj jāra-hasto 'ṅganāsv iva ||Panc_2.49||<BR>
<BR>
tac chrutvā vāyasa āha-bhadra, evaṃ bhavatu | tataḥ-prabhṛti tau dvāv api subhāṣita-goṣṭhī-sukham anubhavantau tiṣṭhataḥ | parasparaṃ kṛtopakārau kālaṃ nayataḥ | laghupatanako 'pi māṃsa-śakalāni medhyāni baliśeṣāṇy anyāni vātsalyāhṛtāni pakvānna-viśeṣāṇi hiraṇyakārtham ānayati | hiraṇyako 'pi taṇḍulān anyāṃś ca bhakṣya-viśeṣāl laghupatanakārthaṃ rātrāv āhṛtya tat-kālāyātasyārpayati | athavā yujyate dvayor apy etat | uktaṃ ca-<BR>
<BR>
dadāti pratigṛhṇāti guhyam ākhyāti pṛcchati |<BR>
bhuṅkte bhojāyate caiva ṣaḍ-vidhaṃ prīti-lakṣaṇam ||Panc_2.50||<BR>
nopakāraṃ vinā prītiḥ kathañcit kasyacid bhavet |<BR>
upayācita-dānena yato devā abhīṣṭadāḥ ||Panc_2.51||<BR>
tāvat prītir bhavel loke yāvad dānaṃ pradīyate |<BR>
vatsaḥ kṣīra-kṣayaṃ dṛṣṭvā parityajati mātaram ||Panc_2.52||<BR>
paśya dānasya māhātmyaṃ sadyaḥ pratyaya-kārakam |<BR>
yat-prabhāvād api dveṣo mitratāṃ yāti tat-kṣaṇāt ||Panc_2.53||<BR>
<BR>
putrād api priyataraṃ khalu tena dānaṃ<BR>
manye paśor api viveka-vivarjitasya |<BR>
datte khale tu nikhilaṃ khalu yena dugdhaṃ<BR>
nityaṃ dadāti mahiṣī sasutāpi paśya ||Panc_2.54||<BR>
<BR>
kiṃ bahunā-<BR>
prītiṃ nirantarāṃ kṛtvā durbhedyāṃ nakha-māṃsavat |<BR>
mūṣako vāyasaś caiva gatau kṛtrima-mitratām ||Panc_2.55||<BR>
<BR>
evaṃ sa mūṣakas tad-upakāra-rañjitas tathā viśvasto yathā tasya pakṣa-madhye praviṣṭas tena saha sarvadaiva goṣṭhīṃ karoti | athānyasminn ahani vāyaso 'śru-pūrṇa-nayanaḥ samabhyetya sagadgadaṃ tam uvāca-bhadra hiraṇyaka, viraktiḥ sañjātā me sāmprataṃ deśasyāsyopari tad anyatra yāsyāmi |<BR>
<BR>
hiraṇyaka āha-bhadra kiṃ virakteḥ kāraṇam |<BR>
<BR>
sa āha-bhadra, śrūyatāṃ | atra deśe mahatyānāvṛṣṭyā durbhikṣaṃ sañjātam | durbhikṣatvāj jano bubhukṣā-pīḍitaḥ ko 'pi bali-mātram api na prayacchati | aparaṃ gṛhe gṛhe bubhukṣita-janair vihaṅgānāṃ bandhanāya pāśāḥ praguṇīkṛtāḥ santi | aham apy āyuḥ-śeṣatayā pāśena baddha uddharito 'smi | etad virakteḥ kāraṇam æ| tenāhaṃ videśaṃ calita iti bāṣpa-mokṣaṃ karomi | <BR>
<BR>
hiraṇyaka āha-atha bhavān kva prasthitaḥ ? <BR>
<BR>
sa āha-asti dakṣiṇā-pathe vana-gahana-madhye mahāsaraḥ | tatra tvatto 'dhikaḥ parama-suhṛt kūrmo mantharako nāma | sa ca me matsya-māṃsa-khaṇḍāni dāsyati | tad-bhakṣaṇāt tena saha subhāṣita-goṣṭhī-sukham anubhavan sukhena kālaṃ neṣyāmi | nāham atra vihaṅgānāṃ pāśa-bandhanena kṣayaṃ draṣṭum icchāmi | uktaṃ ca-<BR>
anāvṛṣṭi-hate deśe sasye ca pralayaṃ gate |<BR>
dhanyās tāta na paśyanti deśa-bhaṅgaṃ kula-kṣayam ||Panc_2.56||<BR>
ko 'tibhāraḥ samarthānāṃ kiṃ dūraṃ vyavasāyinām |<BR>
ko videśaḥ savidyānāṃ kaḥ paraḥ priya-vādinām ||Panc_2.57||<BR>
vidvattvaṃ ca nṛpatvaṃ ca naiva tulyaṃ kadācana |<BR>
sva-deśe pūjyate rājā vidvān sarvatra pūjyate ||Panc_2.58||<BR>
<BR>
hiraṇyaka āha-yady evaṃ tad aham api tvayā saha gamiṣyāmi | mamāpi mahad duḥkhaṃ vartate | <BR>
<BR>
vāyasa āha-bhoḥ ! tava kiṃ duḥkham ? tat kathaya |<BR>
<BR>
hiraṇyaka āha-bhoḥ ! bahu vaktavyam asty atra viṣaye | tatraiva gatvā sarvaṃ savistaraṃ kathayiṣyāmi |<BR>
<BR>
vāyasa āha-ahaṃ tāvad ākāśa-gatiḥ | tat kathaṃ bhavato mayā saha gamanam ? <BR>
<BR>
sa āha-yadi me prāṇān rakṣasi tadā sva-pṛṣṭham āropya māṃ tatra prāpayiṣyasi | nānyathā mama gatir asti | <BR>
<BR>
tac chrutvā sānandaṃ vāyasa āha-yady evaṃ tad dhanyo 'haṃ yad bhavatāpi saha tatra kālaṃ nayāmi | ahaṃ sampātādikān aṣāv uḍḍīna-gati-viśeṣān vedmi | tat samāroha mama pṛṣṭhaṃ, yena sukhena tvāṃ tat-saraḥ prāpayāmi |<BR>
<BR>
hiraṇyaka āha-uḍḍīnānāṃ nāmāni śrotum icchāmi |<BR>
<BR>
sa āha-<BR>
sampātaṃ vipra-pātaṃ ca mahā-pātaṃ nipātanam |<BR>
vakraṃ tiryak tathā cordhvam aṣṭamaṃ laghu-saṃjñakam ||Panc_2.59||<BR>
<BR>
tac chrutvā hiraṇyakas tat-kṣaṇād eva tad upari samārūḍhaḥ | so 'pi śanaiḥ śanais tam ādāya sampātoḍḍīna-prasthitaḥ krameṇa tat-saraḥ prāptaḥ | tato laghupatanakaṃ mūṣakādhiṣṭhitaṃ vilokya dūrato 'pi deśa-kāla-vida-sāmānya-kāko 'yam iti jñātvā satvaraṃ mantharako jale praviṣṭaḥ | laghupatanako 'pi tīrastha-taru-koṭare hiraṇyakaṃ muktvā śākhāgram āruhya tāra-svareṇa provāca-bho mantharaka ! āgacchāgaccha | tava mitram ahaṃ laghupatanako nāma vāyasaś cirāt sotkaṇṭhaḥ samāyātaḥ | tad āgatyāliṅgaya mām | uktaṃ ca-<BR>
<BR>
kiṃ candanaiḥ sa-karpūrais tuhinaiḥ kiṃ ca śītalaiḥ |<BR>
sarve te mitra-gātrasya kalāṃ nārhanti ṣoḍaśīm ||Panc_2.60||<BR>
<BR>
tathā ca-<BR>
kenāmṛtam idaṃ sṛṣṭaṃ mitram ity akṣara-dvayam |<BR>
āpadāṃ ca paritrāṇaṃ śoka-santāpa-bheṣajam ||Panc_2.61||<BR>
<BR>
tac chrutvā nipuṇataraṃ parijñāya satvaraṃ salilān niṣkramya pulakita-tanur ānandāśru-pūrita-nayano mantharakaḥ provāca-ehy ehi mitra, āliṅgaya mām | cira-kālān mayā tvaṃ na samyak parijñātaḥ | tenāhaṃ salilāntaḥ-praviṣṭaḥ | uktaṃ ca-<BR>
<BR>
yasya na jñāyate vīryaṃ na kulaṃ na viceṣṭitam |<BR>
na tena saṅgatiṃ kuryād ity uvāca bṛhaspatiḥ ||Panc_2.62||<BR>
<BR>
evam ukte laghupatanako vṛkṣād avatīrya tam āliṅgitavān | athavā sādhv idam uktam-<BR>
amṛtasya pravāhaiḥ kiṃ kāya-kṣālana-sambhavaiḥ |<BR>
cirān mitra-pariṣvaṅgo yo 'sau mūlya-vivarjitaḥ ||Panc_2.63||<BR>
<BR>
evaṃ dvāv api tau vihitāliṅgitau parasparaṃ pulakita-śarīrī vṛkṣād adhaḥ samupaviṣṭau procatur ātma-caritra-vṛttāntam | hiraṇyako 'pi mantharakasya praṇāmaṃ kṛtvā vāyasābhyāśe samupaviṣṭaḥ | atha taṃ samālokya mantharako laghupatanakam āha-bhoḥ hiraṇyako nāma mūṣako 'yam | mama suhṛd-dvitīyam iva jīvitam | tat kiṃ bahunā-<BR>
<BR>
parjanyasya yathā dhārā yathā ca divi tārakāḥ |<BR>
sikatā-reṇavo yadvat saṅkhyayā parivarjitā ||Panc_2.64||<BR>
guṇāḥ saṅkhyā-parityaktās tadvad asya mahātmanaḥ |<BR>
paraṃ nirvedam āpannaḥ samprāpto 'yaṃ tavāntikam ||Panc_2.65||<BR>
<BR>
mantharaka āha-kim asya vairāgya-kāraṇam ? <BR>
<BR>
vāyasa āha-pṛṣṭo mayā, param anenābhihitaṃ, yad bahu vaktavyam iti | tat tatraiva gataḥ kathayiṣyāmi | mamāpi na niveditam | tad bhadra hiraṇyaka ! idānīṃ nivedyatām ubhayor apy āvayos tad ātmano vairāgya-kāraṇam |<BR>
<BR>
so 'bravīt-<BR>
<BR>
kathā 1<BR>
hiraṇyaka-tāmracūḍa-kathā<BR>
<BR>
asti dakṣiṇātye janapade mahilāropyaṃ nāma nagaram | tasya nātidūre maṭhāyatanaṃ bhagavataḥ śrī-mahādevasya | tatra ca tāmracūḍo nāma parivrājakaḥ prativasati sma | sa ca nagare bhikṣāṭanaṃ kṛtvā prāṇa-yātrāṃ samācarati | bhikṣā-śeṣaṃ ca tatraiva bhikṣā-pātre nidhāya tad-bhikṣā-pātraṃ nāgadante'valambya paścād rātrau svapiti | pratyūṣe ca tad-annaṃ karmakarāṇāṃ dattvā samyak tatraiva devatāyatane saṃmārjanopalepana-maṇḍanādikaṃ samājñāpayati | anyasminn ahani mama bāndhavair niveditam-svāmin, maṭhāyatane siddham annaṃ mūṣaka-bhayāt tatraiva bhikṣā-pātre nihitaṃ nāgadante'valambitaṃ tiṣṭhati sadaiva | tad vayaṃ bhakṣayituṃ na śaknumaḥ | svāminaḥ punar āgamya kim api nāsti | tat kiṃ vṛthāṭanenānyatra | adya
tatra gatvā yathecchaṃ bhuñjāmahe tava prasādāt |<BR>
<BR>
tad ākarṇyāhaṃ sakala-yūtha-parivṛtas tat-kṣaṇād eva tatra gataḥ | utpatya ca tasmin bhikṣā-pātre samārūḍhaḥ | tatra bhakṣya-viśeṣāṇi sevakebhyo dattvā paścāt svayam eva bhakṣayāmi | sarveṣāṃ tṛptau jātāyāṃ bhūyaḥ sva-gṛhaṃ gacchāmi | evaṃ nityam eva tad annaṃ bhakṣayāmi | parivrājako 'pi yathā-śakti rakṣati | paraṃ yadaiva nidrāntarito bhavati, tadāhaṃ tatrāruhyātma-kṛtyaṃ karomi | atha kadācit tena mama rakṣaṇārthaṃ mahān yatnaḥ kṛtaḥ | jarjara-vaṃśaḥ samānītaḥ | tena supto 'pi mama bhayād bhikṣā-pātraṃ tāḍayati | aham apy abhikṣite'py anne prahāra-bhayād apasarpāmi | evaṃ tena saha sakalāṃ rātriṃ vigraha-parasya kālo vrajati | <BR>
<BR>
athānyasminn ahani tasya maṭhe bṛhatsphiṅ-nāmā parivrājakas tasya suhṛt tīrtha-yātrā-prasaṅgena pānthaḥ prāghuṇikaḥ samāyātaḥ | taṃ dṛṣṭvā pratyutthāna-vidhinā sambhāvya pratipatti-pūrvakam abhyāgata-kriyayā niyojitaḥ | tataś ca rātrāv ekatra kuśa-saṃstare dvāv api prasuptau dharma-kathāṃ kathayitum ārabdhau |<BR>
<BR>
atha bṛhasphik-kathā-goṣṭhīṣu sa tāmracūḍo mūṣaka-trāsārthaṃ vyākṣipta-manā jarjara-vaṃśena bhikṣā-pātraṃ tāḍayaṃs tasya śūnyaṃ prativacanaṃ prayacchati | tan-mayo na kiñcid udāharati | athāsāv abhyāgataḥ paraṃ kopam upāgatas tam uvāca-bhos tāmracūḍa ! parijñātaḥ na tvaṃ samyak suhṛt | tena mayā saha sāhlādaṃ na jalpasi | tad-rātrāv api tvadīyaṃ maṭhaṃ tyaktvānyatra mañhe yāsyāmi | uktaṃ ca-<BR>
ehy āgaccha samāviśāsanam idaṃ kasmāc cirād dṛśyase kā vārteti sudurbalo 'si kuśalaṃ prīto 'smi te darśanāt |<BR>
evaṃ ye samupāgatān praṇayinaḥ pratyālapanty ādarāt teṣāṃ yuktam aśaṅkitena manasā harmyāṇi gantuṃ sadā ||Panc_2.66||<BR>
<BR>
gṛhī yatrāgataṃ dṛṣṭvā diśo vīkṣeta vāpy adhaḥ |<BR>
tatra ye sadane yānti te śṛṅga-rahitā vṛṣāḥ ||Panc_2.67||<BR>
<BR>
sābhyutthāna-kriyā yatra nālāpā madhurākṣarāḥ |<BR>
guṇa-doṣa-kathā naiva tatra harmyaṃ na gamyate ||Panc_2.68||<BR>
<BR>
tad eka-maṭha-prāptyāpi tvaṃ garvitaḥ | tyaktaḥ suhṛt-snehaḥ | naitad vetsi yat tvayā maṭhāśraya-vyājena narakopārjanaṃ kṛtam | uktaṃ ca-<BR>
<BR>
narakāya matis te cet paurohityaṃ samācāra |<BR>
varṣaṃ yāvat kim anyena maṭha-cintāṃ dina-trayam ||Panc_2.69||<BR>
<BR>
tan-mukhaṃ, śocitavyas tvaṃ garvaṃ gataḥ | tad ahaṃ tvadīyaṃ maṭhaṃ parityajya yāsyāmi | <BR>
<BR>
atha tac chrutvā bhaya-trasta-manās tāmracūḍas tam uvāca-bho bhagavan ! maivaṃ vada | na tvat-samo 'nyo mama suhṛt kaścid asti | paraṃ tac chrūyatāṃ goṣṭhī-śaithilya-kāraṇam | eṣa durātmā mūṣakaḥ pronnata-sthāne dhṛtam api bhikṣā-pātram utplutyārohati, bhikṣā-śeṣaṃca tatrasthaṃ bhakṣayati | tad-abhāvād eva maṭhe mārjana-kriyāpi na bhavati | tan mūṣaka<BR>
<BR>
muhur muhus tāḍayāmi | nānyat kāraṇam iti | aparam etat kutūhalaṃ paśyāsya durtātmano yan mārjāra-markaṭādayo 'pi tiraskṛtā asyotpatanena | <BR>
<BR>
bṛhatsphig āha-atha jñāyate tasya bilaṃ kasmiṃścit pradeśe |<BR>
<BR>
tāmracūḍa āha-bhagavan na vedmi samyak | <BR>
<BR>
sa āha-nūnaṃ nidhānasyopari tasya bilam | nidhānoṣmaṇā prakūrdate | uktaṃ ca-<BR>
<BR>
ūṣmāpi vittajo vṛddhiṃ tejo nayati dehinām |<BR>
kiṃ punas tasya sambhogas tyāga-dharma-samanvitaḥ ||Panc_2.70||<BR>
<BR>
tathā ca-<BR>
nākasmāc chāṇḍilī mātar vikrīṇāti tilais tilān |<BR>
luñcitān itarair yena hetur atra bhaviṣyati ||Panc_2.71||<BR>
<BR>
tāmracūḍa āha-katham etat ?<BR>
<BR>
sa āha-<BR>
<BR>
kathā 2<BR>
tilacūrṇa-vikraya-kathā <BR>
<BR>
yadāhaṃ kasmiṃścit sthāne prāvṛṭ-kāle vrata-grahaṇa-nimittaṃ kañcid brāhmaṇaṃ vāsārthaṃ prārthitavān | tataś ca tad-vacanāt tenāpi śuśrūṣitaḥ sukhena devārcana-paras tiṣṭhāmi | athānyasminn ahani pratyūṣe prabuddho 'haṃ brāhmaṇa-brāhmaṇī-saṃvāde dattāvadhānaḥ śṛṇomi | tatra brāhmaṇa āha-brāhmaṇi, prabhāte dakṣiṇāyana-saṅkrāntir ananta-dāna-phaladā bhaviṣyati | tad ahaṃ pratigrahārthaṃ grāmāntaraṃ yāsyāmi | tvayā brāhmaṇasyaikasya bhagavataḥ sūryasyoddeśena kiñcid bhojanaṃ dātavyam iti |<BR>
<BR>
atha tac chrutvā brāhmaṇī paruṣatara-vacanais taṃ bhartsayamānā prāha-kutas te dāridryopahatasya bhojana-prāptiḥ | tat kiṃ lajjasa evaṃ bruvāṇaḥ | api ca na mayā tava hasta-lagnayā kvacid api labdhaṃ sukham | na miṣṭhānnasyāsvādanam | na ca hasta-pāda-kaṇṭhādi-bhūṣaṇam | <BR>
<BR>
tac chrutvā bhaya-trasto 'pi vipro mandaṃ mandaṃ prāha-brāhmaṇi ! naitad yujyate vaktum | uktaṃ ca-<BR>
<BR>
grāsād api tad ardhaṃ ca kasmān no dīyate'rthiṣu |<BR>
icchānurūpo vibhavaḥ kadā kasya bhaviṣyati ||Panc_2.72||<BR>
īśvarā bhūri-dānena yal labhante phalaṃ kila |<BR>
daridras tac ca kākiṇyā prāpnuyād iti na śrutiḥ ||Panc_2.73||<BR>
dātā laghur api sevyo bhavati na kṛpaṇo mahān api samṛddhyā |<BR>
kūpo 'ntaḥ-svādu-jalaḥ prītyai lokasya na samudraḥ ||Panc_2.74||<BR>
<BR>
tathā ca-<BR>
akṛta-tyāga-mahimnāṃ mithyā kiṃ rāja-rāja-śabdena |<BR>
goptāraṃ na nidhīnāṃ mahayanti maheśvaraṃ vibudhāḥ ||Panc_2.75||<BR>
<BR>
api ca-<BR>
sadā dāna-parikṣīṇaḥ śasta eva karīśvaraḥ |<BR>
adānaḥ pīna-gātro 'pi nindya eva hi gardabhaḥ ||Panc_2.76||<BR>
suśīlo 'pi suvṛtto 'pi yāty adānād adho ghaṭaḥ |<BR>
punaḥ kubjāpi kāṇāpi dānād upari karkaṭī ||Panc_2.77||<BR>
<BR>
yacchan jalam api jalado vallabhatām eti sakala-lokasya |<BR>
nityaṃ prasārita-karo mitro 'pi na vīkṣituṃ śakyaḥ ||Panc_2.78||<BR>
<BR>
evaṃ jñātvā daridryābhibhūtair api svalpāt svalpataraṃ kāle pātre ca deyam | uktaṃ ca-<BR>
sat-pātraṃ mahatī śraddhā deśe kāle yathocite |<BR>
yad dīyate viveka-jñais tad anantāya kalpate ||Panc_2.79||<BR>
<BR>
tathā ca-<BR>
atitṛṣṇā na kartavyā tṛṣṇāṃ naiva parityajet |<BR>
atitṛṣṇābhibhūtasya śikhā bhavati mastake ||Panc_2.80||<BR>
<BR>
brāhmaṇy āha-katham etat ? <BR>
<BR>
sa āha-<BR>
kathā 3<BR>
śavara-śūkara-kathā<BR>
<BR>
asti kasmiṃścid vanoddeśe kaścit pulindaḥ | sa ca pāparddhiṃ kartuṃ vanaṃ prati prasthitaḥ | atha tena prasarpatā mahān añjana-parvata-śikharākāraḥ kroḍaḥ samāsāditaḥ | taṃ dṛṣṭvā karṇāntākṛṣṭa-niśita-sāyakena samāhataḥ | tenāpi kopāviṣṭena cetasā bālendu-dyutinā daṃṣṭrāgreṇa pāṭitodaraḥ pulindo gatāsur bhūtale'patat | <BR>
<BR>
atha lubdhakaṃ vyāpādya śūkaro 'pi śara-prahāra-vedanayā pañcatvaṃ gataḥ | etasminn antare kaścid āsanna-mṛtyuḥ śṛgāla itas tato nirāhāratayā pīḍitaḥ paribhramaṃs taṃ pradeśam ājagāma | yāvad varāha-pulindau dvāv api paśyati tāvat prahṛṣṭo vyacintayat-bhoḥ ! sānukūlo me vidhiḥ | tenaitad apy acintitaṃ bhojanam upasthitam | athavā sādhv idam uktam-<BR>
<BR>
akṛte'py udyame puṃsām anya-janma-kṛtaṃ phalam |<BR>
śubhāśubhaṃ samabhyeti vidhinā saṃniyojitam ||Panc_2.81||<BR>
 <BR>
tathā ca-<BR>
yasmin deśe ca kāle ca vayasā yādṛśena ca |<BR>
kṛtaṃ śubhāśubhaṃ karma tat tathā tena bhujyate ||Panc_2.82||<BR>
<BR>
tad ahaṃ tathā bhakṣayāmi yathā bahūny ahāni me prāṇa-yātrā bhavati | tat tāvad enaṃ snāyu-pāśaṃ dhanuṣkoṭi-gataṃ bhakṣayāmi | uktaṃ ca-<BR>
<BR>
śanaiḥ śanaiś ca bhoktavyaṃ svayaṃ vittam upārjitam |<BR>
rasāyanam iva prājñair helayā na kadācana ||Panc_2.83||<BR>
<BR>
ity evaṃ manasā niścitya cāpa-ghaṭita-koṭiṃ mukha-madhye prakṣipya snāyuṃ bhakṣituṃ pravṛttaḥ | tataś ca truṭite pāśe tālu-deśaṃ vidārya cāpa-koṭirmastaka-madhyena niṣkrāntā | so 'pi tadvad enayā tat-kṣaṇāntan mṛtaḥ | ato 'haṃ bravīmi-atitṛṣṇā na kartavyā iti | <BR>
<BR>
<BR>
***********************************************************************<BR>
<BR>
<BR>
sa punar apy āha-brāhmaṇi, na śrutaṃ bhavatyā |<BR>
<BR>
āyuḥ karma ca vittaṃ ca vidyā nidhanam eva ca |<BR>
pañcaitāni hi sṛjyante garbhasthasyaiva dehinaḥ ||Panc_2.84||<BR>
<BR>
athaivaṃ sā tena prabodhitā brāhmaṇy āha-yady evaṃ tad asti me gṛhe stokas tila-rāśiḥ | tatas tilān luñcitvā tila-cūrṇena brāhmaṇaṃ bhojayiṣyāmi iti | <BR>
<BR>
tatas tad-vacanaṃ śrutvā brāhmaṇo grāmaṃ gataḥ | sāpi tilānuṣṇodakena sammardya kuṭitvā sūryātape dattavatī | atrāntare tasyā grha-karma-vyagrāyās tilānāṃ madhye kaścit sārameyo mūtrotsargaṃ cakāra | taṃ dṛṣṭvā sā cintitavatī-aho naipuṇyaṃ paśya parāṅmukhībhūtasya vidheḥ | yad ete tilā abhojyāḥ kṛtāḥ | tad aham etān samādāya kasyacit gṛhaṃ gatvā luñcitair aluñcitān ānayāmi | sarvo 'pi jano 'nena vidhinā pradāsyati iti |<BR>
<BR>
atha yasmin gṛhe'haṃ bhikṣārthaṃ praviṣṭas tatra gṛhe sāpi tilān ādāya praviṣṭā vikrayaṃ kartum | āha ca-gṛhṇātu kaścid aluñcitair luñcitāṃs tilān | <BR>
<BR>
atha tad-gṛha-gṛhiṇī-gṛhaṃ praviṣṭā yāvad aluñcitair luñcitān gṛhṇāti tāvad asyāḥ putreṇa kāmandakī-śāstraṃ dṛṣṭvā vyāhṛtam-mātaḥ ! agrāhyāḥ khalv ime tilāḥ | nāsyā aluñcitair luñcitā grāhyāḥ | kāraṇaṃ kiñcid bhaviṣyati | tenaiṣāluñcitair luñcitān prayacchati | <BR>
<BR>
tac chrutvā ayā parityaktās te tilāḥ | ato 'haṃ bravīmi-nākasmāc chāṇḍilī-mātaḥ iti | <BR>
<BR>
<BR>
***********************************************************************<BR>
<BR>
<BR>
etad uktvā sa bhūyo 'pi prāha-atha jñāyate tasya kramaṇa-mārgaḥ | <BR>
<BR>
tāmracūḍa āha-bhagavan, jñāyate | yata ekākī na samāgacchati, kintv asaṅkhya-yūtha-parivṛtaḥ paśyato me paribhramann itas tataḥ sarva-janena sahāgacchati yāti ca |<BR>
<BR>
abhyāgata āha-asti kiñcit khanitrakam | <BR>
<BR>
sa āha-bāḍham asti | eṣā sarva-loha-mayī sva-hastikā | <BR>
<BR>
abhyāgata āha-tarhi pratyūṣe tvayā mayā saha sthātavyam | yena dvāv api jana-caraṇa-malināyāṃ bhūmau tat-padānusāreṇa gacchāvaḥ | mayāpi tad-vacanam ākarṇya cintitam-aho vinaṣṭo 'smi, yato 'sya sābhiprāya-vacāṃsi śrūyante | nūnaṃ, yathā nidhānaṃ jñātaṃ tathā durgam apy asmākaṃ jñāsyati | etad abhiprāyād eva jñāyate | uktaṃ ca-<BR>
<BR>
sakṛd api dṛṣṭvā puruṣaṃ vibudhā jānanti sāratāṃ tasya |<BR>
hasta-tulayāpi nipuṇāḥ pala-pramāṇā vijānanti ||Panc_2.85||<BR>
<BR>
vāñchaiva sūcayati pūrvataraṃ bhaviṣyaṃ<BR>
puṃsāṃ yad anya-tanujaṃ tv aśubhaṃ śubhaṃ vā |<BR>
vijñāyate śiśur ajāta-kalāpa-cihnaḥ <BR>
pratyudgatair apasaran saralaḥ kalāpī ||Panc_2.86||<BR>
<BR>
tato 'haṃ bhaya-trasta-manāḥ saparivāro durga-mārgaṃ parityajyānya-mārgeṇa gantuṃ pravṛttaḥ | saparijano yāvad agrato gacchāmi tāvat sammukho bṛhatkāyo mārjāraḥ samāyāti | sa ca mūṣaka-vṛndam avalokya tan-madhye sahasotpapāta | atha te mūṣakā māṃ kumārga-gāminam avalokya garhayanto hata-śeṣā rudhira-plāvita-vasundharās tam eva durgaṃ praviṣṭāḥ | athavā sādhv idam ucyate-<BR>
<BR>
chittvā pāśam apāsya kūṭa-racanāṃ bhaṅktvā balād vāgurāṃ<BR>
paryantāgni-śikhā-kalāpa-jaṭilān nirgatya dūraṃ vanāt |<BR>
vyādhānāṃ śara-gocarād api javenotpatya dhāvan mṛgaḥ<BR>
kūpāntaḥ-patitaḥ karotu vidhure kiṃ vā vidhau pauruṣam ||Panc_2.87||<BR>
<BR>
athāham eko 'nyatra gataḥ | śeṣā mūḍhatayā tatraiva durge praviṣṭāḥ | atrāntare sa duṣṭa-parivrājako rudhira-bindu-carcitāṃ bhūmim avalokya tenaiva durga-mārgeṇāgatyopasthitaḥ |<BR>
<BR>
yad utsāhī sadā martyaḥ parābhavati yaj janān |<BR>
yad uddhataṃ vaded vākyaṃ tat sarvaṃ vittajaṃ balam ||Panc_2.88||<BR>
<BR>
athāhaṃ tac chrutvā kopāviṣṭo bhikṣā-pātram uddiśya viśeṣād utkūrdito 'prāpta eva bhūmau nipatitaḥ | tac chrūtvāsau me śatrur vihasya tāmracūḍam uvāca-bhoḥ ! paśya paśya kautūhalam | āha ca-<BR>
<BR>
arthena balavān sarvo 'py artha-yuktaḥ sa paṇḍitaḥ |<BR>
paśyainaṃ mūṣakaṃ vyarthaṃ sajāteḥ samatāṃ matam ||Panc_2.89||<BR>
<BR>
tat svapihi tvaṃ gata-śaṅkaḥ | yad asyotpatana-kāraṇaṃ tad āvayor hasta-gataṃ jātam | athavā sādhv idam ucyate-<BR>
<BR>
daṃṣṭrā-virahitaḥ sarpo mada-hīno yathā gajaḥ |<BR>
tathārthena vihīno 'tra puruṣo nāma-dhārakaḥ ||Panc_2.90||<BR>
<BR>
tac chrutvāhaṃ manasā vicintitavān-yato 'ṅguli-mātram api kūrdana-śaktir nāsti, tad dhig artha-hīnasya puruṣasya jīvitam | uktaṃ ca-<BR>
<BR>
arthena ca vihīnasya puruṣasyālpa-medhasaḥ |<BR>
vyucchidyante kriyāḥ sarvā grīṣme kusarito yathā ||Panc_2.91||<BR>
yathā kāka-yavāḥ proktā yathāraṇya-bhavās tilāḥ |<BR>
nāma-mātrā na siddhau hi dhana-hīnās tathā narāḥ ||Panc_2.92||<BR>
santo 'pi na hi rājante daridrasyetare guṇāḥ |<BR>
āditya iva bhūtānāṃ śrīr guṇānāṃ prakāśinī ||Panc_2.93||<BR>
na tathā bādhyate loke prakṛtyā nirdhano janaḥ |<BR>
yathā dravyāṇi samprāpya tair vihīno 'sukhe sthitaḥ ||Panc_2.94||<BR>
śuṣkasya kīṭa-khātasya vahni-dagdhasya sarvataḥ |<BR>
taror apy ūṣarasthasya varaṃ janma na cārthinaḥ ||Panc_2.95||<BR>
śaṅkanīyā hi sarvatra niṣpratāpā daridratā |<BR>
upakartum api hi prāptaṃ niḥsvaṃ santyajya gacchati ||Panc_2.96||<BR>
unnamyonnamya tatraiva daridrāṇāṃ manorathāḥ |<BR>
patanti hṛdaye vyarthā vidhavāstrīstanā iva ||Panc_2.97||<BR>
vyakte'pi vāsare nityaṃ daurgatya-tamasāvṛtaḥ |<BR>
agrato 'pi sthito yatnān na kenāpīha dṛśyate ||Panc_2.98||<BR>
<BR>
evaṃ vilapyāhaṃ bhagnotsāhas tan-nidhānaṃ gaṇḍopadhānīkṛtaṃ dṛṣṭvā svaṃ durgaṃ prabhāte gataḥ | tataś ca mad-bhṛtyāḥ prabhāte gacchanto mitho jalpanti-aho, asamartho 'yam udara-pūraṇe'smākam | kevalam asya pṛṣṭha-lagnānāṃ viḍālādi-vipattayaḥ tat kim anenārādhitena ? uktaṃ ca-<BR>
yat-sakāśān na lābhāḥ syāt kevalāḥ syur vipattayaḥ |<BR>
sa svāmī dūratas tyājyo viśeṣād anujīvibhiḥ ||Panc_2.99||<BR>
<BR>
evaṃ teṣāṃ vacāṃsi śrutvā sva-durgaṃ praviṣṭo 'ham | yāvan na kaścin mama saṃmukhe'bhyeti tāvan mayā cintitam-dhig iyaṃ daridratā | athavā sādhv idam ucyate-<BR>
mṛto daridraḥ puruṣo mṛtaṃ maithunam aprajam |<BR>
mṛtam aśrotriyaṃ śrāddhaṃ mṛto yajñas tv adakṣiṇam ||Panc_2.100||<BR>
vyathayanti paraṃ ceto manoratha-śatair janāḥ |<BR>
nānuṣṭhānair dhanair hīnāḥ kulajāḥ vidhavā iva ||Panc_2.101||<BR>
daurgatyaṃ dehināṃ duḥkham apamāna-karaṃ param |<BR>
yena svair api manyante jīvanto 'pi mṛtā iva ||Panc_2.102||<BR>
dainyasya pātratām eti parābhṛteḥ paraṃ padam |<BR>
vipadām āśrayaḥ śaśvad daurgatya-kaluṣī-kṛtaḥ ||Panc_2.103||<BR>
lajjante bāndhavās tena sambandhaṃ gopayanti ca |<BR>
mitrāṇy amitratāṃ yānti yasya na syuḥ kapardakāḥ ||Panc_2.104||<BR>
mūrtaṃ lāghavam evaitad apāyānām idaṃ gṛham |<BR>
paryāyo maraṇasyāyaṃ nirdhanatvaṃ śarīriṇām ||Panc_2.105|| <BR>
ajā-dhūlir iva trastair mārjanī-reṇuvaj janaiḥ |<BR>
dīpa-khaṭvottha-cchāyeva tyajyate nirdhano janaḥ ||Panc_2.106||<BR>
śaucāvaśiṣṭayāpy asti kiñcit kāryaṃ kvacin mṛdā |<BR>
nirdhanena janenaiva na tu kiñcit prayojanam ||Panc_2.107||<BR>
adhano dātu-kāmo 'pi samprāpto dhanināṃ gṛham |<BR>
manyate yācako 'yaṃ dhig dāridryaṃ khalu dehinām ||Panc_2.108||<BR>
sva-vitta-haraṇaṃ dṛṣṭvā yo hi rakṣaty asūn naraḥ |<BR>
pitaro 'pi na gṛhṇanti tad-dattaṃ saliāñjalim ||Panc_2.109||<BR>
<BR>
tathā ca-<BR>
gavārthe brāhmaṇārthe ca strī-vitta-haraṇe tathā |<BR>
prāṇāṃs tyajati yo yuddhe tasya lokāḥ sanātanāḥ ||Panc_2.110||<BR>
evaṃ niścitya rātrau tatra gatvā nidrāvaśam upāgatasya peṭāyāṃ mayā  chidraṃ kṛtaṃ yāvat, tāvat prabuddho duṣṭa-tāpasaḥ | tataś ca jarjara-vaṃśa-prahāreṇa śirasi tāḍitaḥ kathañcid āyuḥ-śeṣatayā nirgato 'ham, na mṛtaś ca | uktaṃ ca-<BR>
<BR>
prāptavyam arthaṃ labhate manuṣyo<BR>
devo 'pi taṃ laṅghayituṃ na śaktaḥ |<BR>
tasmān na śocāmi na vismayo me<BR>
yad asmadīyaṃ na hi tat pareṣām ||Panc_2.111||<BR>
<BR>
kāka-kūrmau pṛcchataḥ-katham etat ?<BR>
<BR>
hiraṇyaka āha-<BR>
<BR>
kathā 4<BR>
sāgaradatta-kathā<BR>
<BR>
asti kasmiṃścin nagare sāgaradatto nāma vaṇik | tat-sūnunā rūpaka-śatena vikrīyamāṇaṃ pustakaṃ gṛhītam | tasmiṃś ca likhitam asti-<BR>
<BR>
prāptavyam arthaṃ labhate manuṣyo<BR>
devo 'pi taṃ laṅghayituṃ na śaktaḥ |<BR>
tasmān na śocāmi na vismayo me<BR>
yad asmadīyaṃ na hi tat pareṣām ||Panc_2.111||<BR>
<BR>
tad dṛṣṭvā sāgaradattena tanujaḥ pṛṣṭaḥ-putra, kiyatā mūlyenaitat pustakaṃ gṛhītam ? <BR>
<BR>
so 'bravīt-rūpaka-śatena |<BR>
<BR>
tac chrutvā sāgaradatto 'bravīt-dhiṅ mūrkha ! tvaṃ likhitaika-ślokaṃ rūpaka-śatena yad gṛhṇāsi, etayā buddhyā kathaṃ dravyopārjanaṃ kariṣyasi | tad adya-prabhṛti tvayā me gṛhe na praveṣṭavyam |<BR>
<BR>
evaṃ nirbhartsya gṛhān niḥsāritaḥ | sa ca tena nirvedena viprakṛṣṭaṃ deśāntaraṃ gatvā kim api nagaram āsādyāvasthitaḥ | atha katipaya-divasais tan-nagara-nivāsinā kenacid asau pṛṣṭaḥ-kuto bhavān āgataḥ ? kiṃ nāma-dheyo vā ? iti | <BR>
<BR>
asāv abravīt-prāptavyam arthaṃ labhate manuṣya iti | athānyenāpi pṛṣṭenānena tathaivottaraṃ dattam | evaṃ ca tasya nagarasya madhye prāptavyamartha iti tasya prasiddha-nāma jātam | <BR>
<BR>
atha rāja-kanyā candravatī nāmābhinava-rūpa-yauvana-sampannā sakhī-dvitīyaikasmin mahotsava-divase nagaraṃ nirīkṣamāṇāsti | tatraiva ca kaścid rāja-putro 'tīva-rūpa-sampanno manoramaś ca katham api tasyā dṛṣṭi-gocare gataḥ | tad-darśana-sama-kālam eva kusuma-bāṇāhatayā tayā nija-sakhy-abhihitā-sakhi ! yathā kilānena saha samāgamo bhavati tathādya tvayā yatitavyam | <BR>
<BR>
evaṃ ca śrutvā sā sakhī tat-sakāśaṃ gatvā śīghram abravīt-yad ahaṃ candravatyā tavāntikaṃ preṣitā | bhaṇitaṃ ca tvāṃ prati tayā yan mama tvad-darśanān manobhavena paścimāvasthā kṛtā | tad yadi śīghram eva mad-antike na sameṣmasi tadā me maraṇaṃ śaraṇam |<BR>
<BR>
iti śrutvā tenābhihitaṃ-yady avaśyaṃ mayā tatrāgantavyaṃ, tat kathaya kenopāyena praveṣṭavyam ?<BR>
<BR>
atha sakhyābhihitam-rātrau saudhāvalambitayā dṛḍha-varatrayā tvayā tatrāroḍhavyam | <BR>
<BR>
so 'bravīt-yady evaṃ niścayo bhavatyās tad aham evaṃ kariṣyāmi | <BR>
<BR>
iti niścitya sakhī candravatī-sakāśaṃ gatā | athāgatāyāṃ rajanyāṃ sa rāja-putraḥ sva-cetasā vyacintayat-aho mahad akṛtyam etat | uktaṃ ca-<BR>
<BR>
guroḥ sutāṃ mitra-bhāryāṃ svāmi-sevaka-gehinīm |<BR>
yo gacchati pumāṃl loke tam āhur brahma-ghātinam ||Panc_2.112||<BR>
<BR>
aparaṃ ca-<BR>
ayaśaḥ prāpyate yena yena cādho-gatir bhavet |<BR>
svārthāc ca bhraśyate yena tat karma na samācaret ||Panc_2.113||<BR>
<BR>
iti samyag vicārya tat-sakāśaṃ na jagāma | atha prāptavyamarthaḥ paryaṭan dhavala-gṛha-pārśve rātrāv avalambita-varatrāṃ dṛṣṭvā kautukāviṣṭa-hṛdayas tām ālambyādhirūḍhaḥ | tayā ca rāja-putryā sa evāyam ity āśvasta-cittayā snāna-khādana-pānācchādanādinā sammānya tena saha śayana-talam āśritayā tad-aṅga-saṃsparśa-sañjāta-harṣa-romāñcita-gātrayoktaṃ-yuṣmad-darśana-mātrānuraktayā mayātmā pradatto 'yam | tvad-varjam anyo bhartā manasy api me na bhaviṣyati iti | tat kasmān amyā saha na bravīṣi ?<BR>
<BR>
so 'bravīt- prāptavyam arthaṃ labhate manuṣyaḥ |<BR>
<BR>
ity ukte tayānyo 'yam iti matvā dhavala-gṛhād uttārya muktaḥ | sa tu khaṇḍa-pāśakaḥ prāptaḥ | tāvad asau khaṇḍa-deva-kule gatvā suptaḥ | atha tatra kayācit svairiṇyā datta-saṅketako yāvad daṇḍa-pāśakaḥ prāptaḥ, tāvad asau pūrva-suptas tena dṛṣṭo rahasya-saṃrakṣaṇārtham abhihitaś ca-ko bhavān ?<BR>
<BR>
so 'bravīt-prāptavyam arthaṃ labhate manuṣyaḥ |<BR>
<BR>
iti śrutvā daṇḍa-pāśakenābhihitam-yac chūnyaṃ deva-gṛham idam | tad atra madīya-sthāne gatvā svapihi | <BR>
<BR>
tathā pratipadya sa matir viparyāsād anya-śayane suptaḥ | atha tasya rakṣakasya kanyā vinayavatī nāma rūpa-yauvana-sampannā kasyāpi puruṣasyānuraktā saṅketaṃ dattvā tatra śayane suptāsīt | atha sā tam āyātaṃ dṛṣṭvā sa evāyam asmad-vallabha iti rātrau ghanatarāndhakāra-vyāmohitotthāya bhojanācchādanādi-kriyāṃ kārayitvā gāndharva-vivāhenātmānaṃ vivāhayitvā tena samaṃ śayane sthitā vikasita-vadana-kamalā tam āha-kim adyāpi mayā saha viśrabdhaṃ bhavān na bravīti |<BR>
<BR>
so 'bravīt-prāptavyam arthaṃ labhate manuṣyaḥ | <BR>
<BR>
iti śrutvā tayā cintitam-yat kāryam asamīkṣitaṃ kriyate tasyedṛk-phala-vipāko bhavati iti | evaṃ vimṛśya sa-viṣādayā tayā niḥsārito 'sau | sa ca yāvad-vīthī-mārgeṇa gacchati tāvad anya-viṣaya-vāsī vara-kīrtir nāma varo mahatā vādya-śabdenāgacchati | prāptavyamartho 'pi taiḥ samaṃ gantum ārabdhaḥ | <BR>
<BR>
atha yāvat pratyāsanne lagna-samaye rāja-mārgāsanna-śreṣṭhi-gṛha-dvāre racita-maṇḍapa-vedikāyāṃ kṛta-kautuka-maṅgala-veśā vaṇik-sutāsti, tāvan mada-matto hasty-ārohakaṃ hatvā praṇaśyaj-jana-kolāhalena lokam ākulayaṃs tam evoddeśaṃ prāptaḥ | taṃ ca dṛṣṭvā sarve varānuyāyino vareṇa saha praṇaśya diśo jagmuḥ | <BR>
<BR>
athāsminn avasare bhaya-tarala-locanām ekākinīṃ kanyām avalokya-mā bhaiṣīḥ | ahaṃ paritrāteti sudhīraṃ sthirīkṛtya dakṣiṇa-pāṇau saṅgṛhya mahā-sāhasikatayā prāptavyamarthaḥ puruṣa-vākyair hastinaṃ nirbhartsitavān | tataḥ katham api daiva-yogād apāye hastini sa-suhṛd-bāndhavenātikrānta-lagna-samaye vara-kīrtir nāgatya tāvat tāṃ kanyām anya-hasta-gatāṃ dṛṣṭvābhihitam-bhoḥ śvaśura, viruddham idaṃ tvayānuṣṭhitaṃ yan mahyaṃ pradāya kanyānyasmai pradattā iti |<BR>
<BR>
so 'bravīt-bhoḥ ! aham api hasti-bhaya-palāyitobhavadbhiḥ sahāyāto na jāne kim idaṃ vṛtam ity abhidhāya duhitaraṃ praṣṭum ārabdhaḥ-vatse, na tvayā sundaraṃ kṛtam | tat kathyatāṃ ko 'yaṃ vṛttāntaḥ |<BR>
<BR>
so 'bravīt-yad aham anena prāṇa-saṃśayād rakṣitā, tad enaṃ muktvā mama jīvantyā nānyaḥ pāṇiṃ grahīṣyati iti | <BR>
<BR>
anena vārtā-vyatikareṇa rajanī vyuṣṭā | atha prātas tatra sañjāte mahā-jana-samavāye vārtā-vyatikaraṃ śrutvā rāja-duhitā tam uddeśam āgatā | karṇa-paramparayā śrutvā daṇḍapāśaka-sutāpi tatraivāgatā | atha taṃ mahājana-amavāyaṃ śrutvā rājāpi tatra evājagāma | <BR>
<BR>
prāptavyamarthaṃ prāha-bhoḥ viśrabdhaṃ kathaya | kīdṛśo 'sau vṛttāntaḥ ?  <BR>
atha so 'bravīt-prāptavyamarthaṃ labhate manuṣyaḥ iti |<BR>
<BR>
rāja-kanyā smṛtvā prāha-devo 'pi taṃ laṅghayituṃ na śakta iti |<BR>
<BR>
tato daṇḍapāśaka-sutābravīt-tasmān na śocāmi na vismayo me iti | <BR>
<BR>
tam akhilaloka-vṛttāntam ākarṇya vaṇik-sutābravīt-yad asmadīyaṃ na hi tat pareṣām iti |<BR>
<BR>
tato 'bhaya-dānaṃ dattvā rājā pṛthak pṛthag vṛttāntān jñātvāvagata-tattvas tasmai prāptavyam arthāya sva-duhitaraṃ sa-bahu-mānaṃ grāma-sahasreṇa samaṃ sarvālaṅkāra-parivāra-yutāṃ dattvā tvaṃ me putro 'sīti nagara-viditaṃ taṃ yauvarājye'bhiṣiktavān | daṇḍa-pāsakenāpi sva-duhitā sva-śaktyā vastra-dānādinā sambhāvya prāptavyamarthāya pradattā |<BR>
<BR>
atha prāptavyamarthenāpi svīya-pitṛ-mātarau samasta-kuṭumbāvṛtau tasmin nagare sammāna-puraḥsaraṃ samānītau | atha so 'pi sva-gotreṇa saha vividha-bhogānupabhuñjānaḥ sukhenāvasthitaḥ | ato 'haṃ bravīmi-prāptavyam arthaṃ labhate manuṣyaḥ iti |<BR>
<BR>
tad etat sakalaṃ sukha-duḥkham anubhūya paraṃ viṣādam upāgato 'nena mitreṇa tvat-sakāśam ānītaḥ | tad etan me vairāgya-kāraṇam | mantharaka āha-bhadra, bhavati suhṛd ayam asandigdhaṃ yaḥ kṣut-kṣāmo 'pi śatru-bhūtaṃ tvāṃ bhakṣya-sthāne sthitam evaṃ pṛṣṭham āropyānayati na mārge'pi bhakṣayati | uktaṃ ca yataḥ-<BR>
<BR>
vikāraṃ yāti no cittaṃ vitte yasya kadācana |<BR>
mitraṃ syāt sarva-kāle ca kārayen mitram uttamam ||Panc_2.114||<BR>
vidvadbhiḥ suhṛdām atra cihnair etair asaṃśayam |<BR>
parīkṣā-karaṇaṃ proktaṃ homāgner iva paṇḍitaiḥ ||Panc_2.115||<BR>
<BR>
tathā ca-<BR>
āpat-kāle tu samprāpte yan mitraṃ mitram eva tat |<BR>
vṛddhi-kāle tu samprāpte durjano 'pi suhṛd bhavet ||Panc_2.116||<BR>
<BR>
tan mamāpy adyāsya viṣaye viśvāsaḥ samutpanno yato nīti-viruddheyaṃ maitrī māṃsāśibhir vāyasaiḥ saha jalacarāṇām | athavā sādhv idam ucyate-<BR>
<BR>
mitraṃ ko 'pi na kasyāpi nitāntaṃ na ca vaira-kṛt |<BR>
dṛśyate mitra-vidhvastāt kāryād vairī parīkṣitaḥ ||Panc_2.117||<BR>
<BR>
tat svāgataṃ bhavataḥ | sva-gṛha-vadāsyatām atra saras-tīre | yac ca vitt-nāśo videśa-vāsaś ca te sañjātas tatra viṣaye santāpo na kartavyaḥ | uktaṃ ca-<BR>
<BR>
abhrac-chāyā khala-prītiḥ samudrānte ca medinī |<BR>
alpenaiva vinaśyanti yauvanāni dhanāni ca ||Panc_2.118||<BR>
<BR>
ata eva vivekino jitātmāno dhana-spṛhāṃ na kurvanti | uktaṃ ca-<BR>
<BR>
susañcitair jīvanavat surakṣitair<BR>
nije'pi dehe na viyojitaiḥ kvacit |<BR>
puṃso yamāntaṃ vrajato 'pi niṣṭhurair<BR>
etair dhanaiḥ pañcapadī na dīyate ||Panc_2.119||<BR>
<BR>
anyac ca-<BR>
yathāmiṣaṃ jale matsyair bhakṣyate śvāpadair bhuvi |<BR>
ākāśe pakṣibhiś caiva tathā sarvatra vittavān ||Panc_2.120||<BR>
nirdoṣam api vittāḍhya doṣair yojayate nṛpaḥ |<BR>
nidhanaḥ prāpta-doṣo 'pi sarvatra nirupadravaḥ ||Panc_2.121||<BR>
arthānām arjanaṃ kāryaṃ vardhanaṃ rakṣaṇaṃ tathā |<BR>
bhakṣyamāṇo nirādāyaḥ sumerurapi hīyate ||Panc_2.122||<BR>
arthārthī yāni kaṣṭāni mūḍho 'yaṃ sahate janaḥ |<BR>
śatāṃśenāpi mokṣārthī tāni cen mokṣam āpnuyāt ||Panc_2.123||<BR>
<BR>
ko dhīrasya manasvinaḥ sva-viṣayaḥ ko vā videśaḥ smṛto<BR>
yaṃ deśaṃ śrayate tam eva kurute bāhu-pratāpārjitam |<BR>
yad daṃṣṭrānakhalāṅgula-praharaṇaiḥ siṃho vanaṃ gāhate<BR>
tasmin eva hata-dvipendra-rudhirais tṛṣṇāṃ chinatty ātmanaḥ ||Panc_2.124||<BR>
<BR>
artha-hīnaḥ pare deśe gato 'pi yaḥ prajñāvān bhavati sa kathañcid api na sīdati | uktaṃ ca-<BR>
ko 'tibhāraḥ samarthānāṃ kiṃ dūraṃ vyavasāyinām |<BR>
ko videśaḥ suvdyānāṃ kaḥ paraḥ priya-vādinām ||Panc_2.125||<BR>
<BR>
tat prajñā-nidhir bhavān na prākṛta-puruṣa-tulyaḥ | athavā-<BR>
<BR>
utsāha-sampannam adīrgha-sūtraṃ kriyā-vidhijñaṃ vyasaneṣv asaktam |<BR>
śūraṃ kṛtajñaṃ dṛḍha-sauhṛdaṃ ca- lakṣmīḥ svayaṃ vāñchati vāsa-hetoḥ ||Panc_2.126||<BR>
<BR>
aparaṃ prāpto 'py arthaḥ karma-prāptyā naśyati | tad etāvanti dināni tvadīyam āsīt | muhūrtam apy anātmīyaṃ bhoktuṃ na labhyate | svayam āgatam api vidhināpahriyate |<BR>
<BR>
arthasyopārjanaṃ kṛtvā naivābhāgyaḥ samaśnute |<BR>
araṇyaṃ mahadāsādya mūḍhaḥ somilako yathā ||Panc_2.127||<BR>
<BR>
hiraṇyaka āha--katham etat ?<BR>
<BR>
sa āha-<BR>
kathā 5<BR>
somilaka-kathā<BR>
<BR>
asti kasmiṃścid adhiṣṭhāne somilako nāma kauliko vasati sma | so 'neka-vidha-paṭṭa-racanārañjitāni pārthivocitāni sadaiva vastrāṇy utpādayati | paraṃ tasya cāneka-vidha-paṭṭa-racana-nipuṇasyāpi na bhojanācchādanābhyadhikaṃ katham apy artha-mātraṃ sampadyate | athānye tatra sāmānya-kaulikāḥ sthūla-vastra-sampādana-vijñānino mahardhi-sampannāḥ | tān avalokya sa sva-bhāryām āha-priye ! paśyaitān sthūla-paṭṭa-kārakān dhana-kanaka-samṛddhān | tad adhāraṇakaṃ mamaitat sthānam | tad anyatropārjanāya gacchāmi | <BR>
sā prāha-bhoḥ priyatama ! mithyā pralapitam etad yad anyatra-gatānāṃ dhanaṃ bhavati, sva-sthāne na bhavati | uktaṃ ca- <BR>
utpatanti yad ākāśe nipatanti mahītale |<BR>
pakṣiṇāṃ tad api prāptyā nādattam upatiṣṭhati ||Panc_2.128||<BR>
<BR>
tathā ca-<BR>
na hi bhavati yan na bhāvyaṃ<BR>
bhavati ca bhāvyaṃ vināpi yatnena |<BR>
kara-tala-gatam api naśyati <BR>
yasya tu bhavitavyatā nāsti ||Panc_2.129||<BR>
<BR>
yathā dhenu-sahasreṣu vatso vindati mātaraṃ |<BR>
tathā pūrva-kṛtaṃ karma kartāram anugacchati ||Panc_2.130||<BR>
śete saha śayānena gacchantam anugacchati |<BR>
narāṇāṃ prāktanaṃ karma tiṣṭhati tu sahātmanā ||Panc_2.131||<BR>
yathā chāyā-tapau nityaṃ susambaddhau parasparaṃ |<BR>
evaṃ karma ca kartā ca saṃśliṣṭāv itaretaram ||Panc_2.132|| <BR>
kaulika āha-priye ! na samyag abhihitaṃ bhavatyā | vyavasāyaṃ vinā na karma phalati | uktaṃ ca-<BR>
yathaikena na hastena tālikā saṃprapadyate | <BR>
tathodyama-parityaktaṃ na phalaṃ karmaṇaḥ smṛtam ||Panc_2.133||<BR>
paśya karma-vaśāt prāptaṃ bhojyakāle'pi bhojanam | <BR>
hastodyamaṃ vinā vaktre praviśen na kathañcana ||Panc_2.134||<BR>
<BR>
tathā ca-<BR>
udyoginaṃ puruṣa-siṃham upaiti lakṣmīr <BR>
daivena deyam iti kāpuruṣā vadanti |<BR>
daivaṃ nihatya kuru pauruṣam ātma-śaktyā yatne kṛte yadi na sidhyati ko 'tra doṣaḥ ||Panc_2.135||<BR>
<BR>
tathā ca-<BR>
udyamena hi sidhyanti kāryāṇi na manorathaiḥ |<BR>
na hi suptasya siṃhasya viśanti vadane mṛgāḥ ||Panc_2.136|| udyamena vinā rājan na sidhyanti manorathāḥ |<BR>
kātarā iti jalpanti yad bhāvyaṃ tad bhaviṣyati ||Panc_2.137||<BR>
sva-śaktyā kurvataḥ karma na cet siddhiṃ prayacchati |<BR>
nopālabhyaḥ pumāṃs tatra daivāntarita-pauruṣaḥ ||Panc_2.138||<BR>
<BR>
tan mayāvaśyaṃ deśāntaraṃ gantavyam | <BR>
<BR>
iti niścitya vardhamāna-puraṃ gatvā tatra varṣa-trayaṃ sthitvā suvarṇa-śata-trayopārjanaṃ kṛtvā bhūyaḥ sva-gṛhaṃ prasthitaḥ | athārdha-pathe gacchatas tasya kadācid aṭavyāṃ paryaṭato bhagavān ravir astam upāgataḥ | tatra ca vyāla-bhayāt sthūlatara-vaṭa-skandha ārūhya prasupto yāvat tiṣṭhati tāvan niśīthe dvau puruṣau raudrākārau parasparaṃ jalpantāv aśṛṇot | <BR>
<BR>
tatraika āha-bhoḥ kartaḥ tvaṃ kiṃ samyaṅ na vetsi yad asya somilakasya bhojanācchādanād ṛte'dhikā samṛddhir nāsti | tat kiṃ tvayāsya suvarṇa-śata-trayaṃ dattam | <BR>
<BR>
sa āha-bhoḥ karman mayāvaśyaṃ dātavyaṃ vyavasāyināṃ tatra ca tasya pariṇatis tvad āyatteti | atha yāvad asau kaulikaḥ prabuddhaḥ suvarṇa-granthim avalokayati tāvad riktaṃ paśyati | <BR>
<BR>
tataḥ sākṣepaṃ cintayāmāsa | aho kim etat ? mahatā kaṣṭenopārjitaṃ vittaṃ helayā kvāpi gatam | yad vyartha-śramo 'kiñcanaḥ kathaṃ sva-patnyā mitrāṇāṃ ca mukhaṃ darśayiṣyāmi |  iti niścitya tad eva pattanaṃ gataḥ | tatra ca varṣa-mātreṇāpi suvarṇa-śata-pañcakam upārjya bhūyo 'pi sva-sthānaṃ prati prasthitaḥ | yāvad ardha-pathe bhūyo 'ṭavī-gatasya bhagavān bhānur astaṃjagāmātha suvarṇa-nāśa-bhayāt suśrānto 'pi na viśrāmyati kevalaṃ kṛta-gṛhotkaṇṭhaḥ satvaraṃ vrajati | <BR>
atrāntare dvau puruṣau tādṛṣau dṛṣṭi-deśe samāgacchantau jalpantau ca śṛṇoti | tatraikaḥ prāha-bhoḥ kartaḥ ! kiṃ tvayaitasya suvarṇa-śata-pañcakaṃ dattam ? tat kiṃ na vetsi yad bhojanācchādanābhyadhikam asya kiṃcin nāsti |<BR>
<BR>
sa āha-bhoḥ karman ! mayāvaśyaṃ deyaṃ vyavasāyinām | tasya pariṇāmas tvad-āyattaḥ | tat kiṃ mām upālambhayasi ?<BR>
<BR>
tac chrutvā somilako yāvad granthim avalokayati tāvat suvarṇaṃ nāsti | tataḥ paraṃ duḥkham āpanno vyacintayat-aho kiṃ mama dhana-rahitasya jīvitena ? tad atra vaṭa-vṛkṣa ātmānam udbadhya prāṇāṃs tyajāmi |<BR>
<BR>
evaṃ niścitya darbha-mayīṃ rajjuṃ vidhāya sva-kaṇṭhe pāśaṃ niyojya śākhāyām ātmānaṃ nibadhya yāvat prakṣipati tāvad ekaḥ pumān ākāśa-stha evedam āha-bho bhoḥ somilaka ! maivaṃ sāhasaṃ kuru | ahaṃ te vittāpahārako na te bhojanācchādanābhyadhikaṃ varāṭikām api sahāmi | tad gaccha sva-gṛhaṃ prati | anyac ca bhavadīya-sāhasenāhaṃ tuṣṭaḥ | tathā me na syād vyarthaṃ darśanam | tat prārthyatām abhīṣṭo varaḥ kaścit |<BR>
<BR>
somilaka āha-yady evaṃ tad dehi me prabhūtaṃ dhanam |<BR>
<BR>
sa āha-bhoḥ ! kiṃ kariṣyasi bhoga-rahitena dhanena yatas tava bhojanācchādanābhyadhikā prāptir api nāsti ? uktaṃ ca-<BR>
kiṃ tayā kriyate lakṣmyā yā vadhūr iva kevalā | <BR>
yā na veśyeva sāmānyā pathikair upabhujyate ||Panc_2.139||<BR>
<BR>
somilaka āha-yady api bhogo nāsti tathāpi bhavatu me dhanam | uktaṃ ca-<BR>
<BR>
kṛpaṇo 'py akulīno 'pi sadā saṃśrita-mānuṣaiḥ |<BR>
sevyate sa naro loke yasya syād vitta-sañcayaḥ ||Panc_2.140||<BR>
<BR>
tathā ca-<BR>
śithilau ca subaddhau ca patataḥ patato na vā | <BR>
nirīkṣitau mayā bhadre daśa varṣāṇi pañca ca ||Panc_2.141|| <BR>
puruṣa āha-kim etat ?<BR>
<BR>
so 'bravīt-<BR>
<BR>
kathā 6<BR>
tīkṣṇa-viṣāṇa-śṛgāla-kathā<BR>
<BR>
kasmiṃścid adhiṣṭhāne tīkṣṇaviṣāṇo nāma mahā-vṛṣabho vasati | sa ca madātirekāt parityakta-nija-yūṭhaḥ śṛṅgābhyāṃ nadī-taṭāni vidārayan svecchayā marakata-sadṛśāni śaṣpāṇi bhakṣayann araṇya-caro babhūva | atha tatraiva vane pralobhako nāma śṛgālaḥ prativasati sma | sa kadācit sva-bhāryayā saha nadī-tīre sukhopaviṣṭas tiṣṭhati | atrāntare sa tīkṣṇaviṣāṇo jalārthaṃ tad eva pulinam avatīrṇaḥ | tataś ca tasya lambamānau vṛṣaṇāv ālokya śṛgālyā śṛgālo 'bhihitaḥ-svāmin ! paśyāsya vṛṣabhasya māṃsa-piṇḍau lambamānau yathā sthitau | tataḥ kṣaṇena prahareṇa vā patiṣyataḥ | evaṃ jñātvā bhavatā pṛṣṭha-yāyinā bhāvyaṃ | <BR>
<BR>
śṛgāla āha-priye ! na jñāyate kadācid etayoḥ patanaṃ bhaviṣyati vā na vā | tat kiṃ vṛthā śramāya māṃ niyojayasi ? atra-sthas tāvaj jalārtham āgatān mūṣakān bhakṣayiṣyāmi samaṃ tvayā | mārgo 'yaṃ yatas teṣām | atha yadā tvāṃ muktvāsya tīkṣṇaviṣāṇasya vṛṣabhasya pṛṣṭhe gamiṣyāmi tadāgatyānyaḥ kaścid etat sthānaṃ samāśrayiṣyati | naitad yujyate kartum | uktaṃ ca-<BR>
<BR>
yo dhruvāṇi parityajyādhruvāṇi niṣevate |<BR>
dhruvāṇi tasya naśyanti adhruvaṃ naṣṭam eva ca ||Panc_2.142|| <BR>
śṛgāly āha-bhoḥ kāpuruṣas tvaṃ yat kiṃcit prāptaṃ tenāpi santoṣaṃ karoṣi | uktaṃ ca-<BR>
<BR>
supūrā syāt kunadikā supūro mūṣikāñjaliḥ | <BR>
susantuṣṭaḥ kāpuruṣaḥ svalpakenāpi tuṣyati ||Panc_2.143||<BR>
<BR>
tasmāt puruṣeṇa sadaivotsāhavatā bhāvyam | uktaṃ ca- <BR>
yatrotsāha-samārambho yatrālasya-vinigrahaḥ |<BR>
naya-vikrama-saṃyogas tatra śrīr acalā dhruvaṃ ||Panc_2.144||<BR>
tad daivam iti sañcintya tyajen nodyogam ātmanaḥ |<BR>
anuyogaṃ vinā tailaṃ tilānāṃ nopajāyate ||Panc_2.145||<BR>
anyac ca-<BR>
yaḥ stokenāpi santoṣaṃ kurute mandadhīr janaḥ |<BR>
tasya bhāgya-vihīnasya dattā śrīr api mārjyate ||Panc_2.146||<BR>
<BR>
yac ca tvaṃ vadasi | etau patiṣyato na veti | tad apy ayuktam | uktaṃ ca-<BR>
<BR>
kṛta-niścayino vandyās tuṅgimā nopabhujyate |<BR>
cātakaḥ ko varāko 'yaṃ yasyendro vārivāhakaḥ ||Panc_2.147||<BR>
<BR>
aparaṃ mūṣaka-māṃsasya nirviṇṇāham | etau ca māṃsa-piṇḍau patana-prāyau dṛśyete | tat sarvathā nānyathā kartavyam iti | athāsau tad ākarṇya mūṣaka-prāpti-sthānaṃ parityajya tīkṣṇaviṣāṇasya pṛṣṭham anvagacchat | atha vā sādhv idam ucyate-<BR>
<BR>
tāvat syāt sarva-kṛtyeṣu puruṣo 'tra svayaṃ prabhuḥ |<BR>
strī-vākyāṅkuśa-vikṣuṇṇo yāvan no dhriyate balāt ||Panc_2.148||<BR>
akṛtyaṃ manyate kṛtyaṃ agamyaṃ manyate sugam |<BR>
abhakṣyaṃ manyate bhakṣyaṃ strī-vākya-prerito naraḥ ||Panc_2.149||<BR>
<BR>
evaṃ sa tasya pṛṣṭhataḥ sa-bhāryaḥ paribhramaṃś cira-kālam anayat | na ca tayoḥ patanam abhūt | tataś ca nirvedāt pañcadaśe varṣe śṛgālaḥ svabhāryām āha-śithilau ca subaddhau ca (141) ityādi | <BR>
<BR>
tayos tat-paścād api pāto na bhaviṣyati | tat tad eva sva-sthānaṃ gacchāvaḥ | ato 'haṃ bravīmi-śithilau ca subaddhau ca (141) iti |<BR>
<BR>
<BR>
***********************************************************************<BR>
<BR>
<BR>
puruṣa āha-yady evaṃ tad gaccha bhūyo 'pi vardhamāna-puram | tatra dvau vaṇik-putrau vasataḥ | eko gupta-dhanaḥ | dvitīya upabhukta-dhanaḥ | tatas tayoḥ svarūpaṃ buddhvaikasya varaḥ prārthanīyaḥ | yadi te dhanena prayojanam abhakṣitena tatas tvām api gupta-dhanaṃ karomi | athavā datta-bhogyena dhanena te prayojanaṃ tad upabhukta-dhanaṃ karomīti | evam uktvādarśanaṃ gataḥ |<BR>
<BR>
somilako 'pi vismita-manā bhūyo 'pi vardhamāna-puraṃ gataḥ | atha sandhyā-samaye śrāntaḥ katham api tat-puraṃ prāpto guptadhana-gṛhaṃ pṛcchan kṛcchrāl labdhvāstamita-sūrye praviṣṭaḥ | athāsau bhāryā-putra-sametena guptadhanena nirbhartsyamāno haṭhād gṛhaṃ praviśyopaviṣṭaḥ | tataś ca bhojana-velāyāṃ tasyāpi bhakti-varjitaṃ kiṃcid aśanaṃ dattam | tataś ca bhuktvā tatraiva yāvat supto niśīthe paśyati tāvat tāv api dvau puruṣau parasparaṃ mantrayataḥ | tatraika āha-bhoḥ kartaḥ ! kiṃ tvayāsya guptadhanasyānyo 'dhiko vyayo nirmito yat somilakasyānena bhojanaṃ dattam | tad ayuktaṃ tvayā kṛtam |<BR>
<BR>
sa āha-bhoḥ karman ! na mamātra doṣaḥ | mayā puruṣasya lābha-prāptir dātavyā | tat-pariṇatiḥ punas tvad-āyatteti | athāsau yāvad uttiṣṭhati tāvad guptadhano visūcikayā khidyamāno rujābhibhūtaḥ kṣaṇaṃ tiṣṭhati | tato dvitīye'hni tad-doṣeṇa kṛtopavāsaḥ sañjātaḥ | <BR>
<BR>
somilako 'pi prabhāte tad-gṛhān niṣkramya upabhuktadhana-gṛhaṃ gataḥ | tenāpi cābhyutthādinā sat-kṛto vihita-bhojanācchādana-saṃmānas tasyaiva gṛhe bhavya-śayyām āruhya suṣvāpa | tataś ca niśīthe yāvat paśyati tāvat tāv eva dvau puruṣau mitho mantrayataḥ | atra tayor eka āha-bhoḥ kartaḥ ! anena somilakasyopakāraṃ kurvatā prabhūto vyayaḥ kṛtaḥ | tat kathaya katham asyoddhāraka-vidhir bhaviṣyati | anena sarvam etad vyavahāraka-gṛhāt samānītam | <BR>
<BR>
sa āha-bhoḥ karman ! mama kṛtyam etat | pariṇatis tvad-āyatteti | atha prabhāta-samaye rāja-puruṣo rāja-prasādajaṃ vittam ādāya samāyāta upabhukta-dhanāya samarpayām āsa | <BR>
<BR>
tad dṛṣṭvā somilakaś cintayāmāsa | sañcaya-rahito 'pi varam eṣa upabhuktadhano nāsau kadaryo guptadhanaḥ | uktaṃ ca-<BR>
<BR>
agnihotra-phalā vedāḥ śīla-vṛtta-phalaṃ śrutam |<BR>
rati-putra-phalā dārā datta-bhukta-phalaṃ dhanam ||Panc_2.150||<BR>
<BR>
tad vidhātā māṃ datta-bhukta-dhanaṃ karotu | na kāryaṃ me guptadhanena | tataḥ somilako dattabhuktadhanaḥ saṃjātaḥ | ato 'haṃ bravīmi-arthasyopārjanaṃ kṛtvā iti |<BR>
<BR>
gṛha-madhya-nikhātena dhanena dhanino yadi |<BR>
bhavāmaḥ kiṃ na tenaiva dhanena dhanino vayaṃ ||Panc_2.151||<BR>
<BR>
tad bhadra ! hiraṇyakaivaṃ jñātvā dhana-viṣaye santāpo na kāryaḥ | atha vidyamānam api dhanaṃ bhojya-bandhyatayā tad-avidyamānaṃ mantavyam | uktaṃ ca-<BR>
<BR>
upārjitānām arthānāṃ tyāga eva hi rakṣaṇam |<BR>
taḍāgodara-saṃsthānāṃ parīvāha ivāmbhasām ||Panc_2.152||<BR>
<BR>
tathā ca-<BR>
upārjitānām arthānāṃ tyāga eva hi rakṣaṇam |<BR>
taḍāgodara-saṃsthānāṃ parivāha ivāmbhasām ||Panc_2.153||<BR>
<BR>
anyac ca-<BR>
dānaṃ bhogo nāśas tisro gatayo bhavanti vittasya | yo na dadāti na bhuṅkte tasya tṛtīyā gatir bhavati ||Panc_2.154|| <BR>
evaṃ jñātvā vivekinā na sthity-arthaṃ vittopārjanaṃ kartavyaṃ yato duḥkhāya tat | uktaṃ ca-<BR>
dhanādikeṣu vidyante ye'tra mūrkhāḥ sukhāśayāḥ |<BR>
tapta-grīṣmeṇa sevante śaityārthaṃ te hutāśanam ||Panc_2.155||<BR>
<BR>
sarpāḥ pibanti pavanaṃ na ca durbalās te<BR>
śuṣkais tṛṇair vana-gajā balino bhavanti |<BR>
kandaiḥ phalair muni-varā gamayanti kālaṃ<BR>
santoṣa eva puruṣasya paraṃ nidhānam ||Panc_2.156||<BR>
<BR>
santoṣāmṛta-tṛptānāṃ yat sukhaṃ śānta-cetasām |<BR>
kutas tad-dhana-lubdhānām itaś cetaś ca dhāvatām ||Panc_2.157||<BR>
<BR>
pīyūṣam iva saṃtoṣaṃ pibatāṃ nirvṛtiḥ parā |<BR>
duḥkhaṃ nirantaraṃ puṃsām asaṃtoṣavatāṃ punaḥ ||Panc_2.158||<BR>
nirodhāc cetaso 'kṣāṇi niruddhāny akhilāny api |<BR>
ācchādite ravau meghaiḥ sañchannāḥ syur gabhastayaḥ ||Panc_2.159||<BR>
vāñchā-vicchedanaṃ prāhuḥ svāsthyaṃ śāntā maha-rṣayaḥ |<BR>
vāñchā nivartate nārthaiḥ pipāsevāgni-sevanaiḥ ||Panc_2.160|| anindyam api nindanti stuvanty astutyam uccakaiḥ |<BR>
svāpateya-kṛte martyāḥ kiṃ kiṃ nāma na kurvate ||Panc_2.161||<BR>
<BR>
dharmārthaṃ yasya vittehā tasyāpi na śubhāvahā |<BR>
prakṣālanādd hi paṅkasya dūrād asparśanaṃ varam ||Panc_2.162||<BR>
<BR>
dānena tulyo nidhir asti nānyo <BR>
lobhāc ca nānyo 'sti paraḥ pṛthivyām |<BR>
vibhūṣaṇaṃ śīla-samaṃ na cānyat <BR>
santoṣa-tulyaṃ dhanam asti nānyat ||Panc_2.163||<BR>
<BR>
dāridryasya parā mūrtir yan māna-draviṇālpatā |<BR>
jarad-gava-dhanaḥ śarvas tathāpi parameśvaraḥ ||Panc_2.164|| <BR>
evaṃ jñātvā bhadra tvayā santoṣaḥ kārya iti | mantharakavacanam ākarṇya vāyasa āha-bhadra mantharako yad evaṃ vadati tat tvayā citte kartavyam | athavā sādhv idam ucyate-<BR>
<BR>
sulabhāḥ puruṣā rājan satataṃ priya-vādinaḥ | <BR>
apriyasya ca pathyasya vaktā śrotā ca durlabhaḥ ||Panc_2.166||<BR>
apriyāṇy api pathyāni ye vadanti nṛṇām iha |<BR>
ta eva suhṛdaḥ proktā anye syur nāma-dhārakāḥ ||Panc_2.167||<BR>
<BR>
athaivaṃ jalpatāṃ teṣāṃ citrāṅgo nāma hariṇo lubdhaka-trāsitas tasminn eva sarasi praviṣṭaḥ | athāyāntaṃ sa-sambhramam avalokya laghupatanako vṛkṣam ārūḍhaḥ | hiraṇyakaḥ śarastambaṃ praviṣṭaḥ | mantharakaḥ salilāśayam āsthitaḥ | atha laghupatanako mṛgaṃ samyak parijñāya mantharakam uvāca-ehy ehi sakhe mantharaka ! mṛgo 'yaṃ tṛṣārto 'tra samāyātaḥ sarasi praviṣṭaḥ | tasya śabdo 'yaṃ na mānuṣa-sambhava iti | <BR>
<BR>
tac chrutvā mantharako deśa-kālocitam āha-bho laghupatanaka ! yathāyaṃ mṛgo dṛśyate prabhūtam ucchvāsam udvahann udbhrānta-dṛṣṭyā pṛṣṭhato 'valokayati tan na tṛṣārta eṣa nūnaṃ lubdhaka-trāsitaḥ | taj jñāyatām asya pṛṣṭhe lubdhakā āgacchanti na veti | uktaṃ ca-<BR>
<BR>
bhaya-trasto naraḥ śvāsaṃ prabhūtaṃ kurute muhuḥ |<BR>
diśo 'valokayaty eva na svāsthyaṃ vrajati kvacit ||Panc_2.168||<BR>
<BR>
tac chrutvā citrāṅga āha-bho mantharaka ! jñātaṃ tvayā samyaṅ me trāsa-kāraṇam | ahaṃ lubdhaka-śara-prahārād uddhāritaḥ kṛcchreṇātra samāyātaḥ | mama yūthaṃ tair lubdhakair vyāpāditaṃ bhaviṣyati | tac charaṇāgatasya me darśaya kiṃcid agamyaṃ sthānaṃ lubdhakānām | <BR>
<BR>
tad ākarṇya mantharaka āha-bhoś citrāṅga ! śrūyatāṃ nīti-śāstram |<BR>
<BR>
dvāv upāyāv iha proktau vimuktau śatru-darśane |<BR>
hastayoś cālanād eko dvitīyaḥ pāda-vega-jaḥ ||Panc_2.169||<BR>
<BR>
tad gamyatāṃ śīghraṃ ghanaṃ vanaṃ yāvad adyāpi nāgacchanti te durātmāno lubdhakāḥ | <BR>
<BR>
atrāntare laghupatanakaḥ satvaram abhyupetyovāca-bho mantharaka ! gatās te lubdhakāḥ sva-gṛhonmukhāḥ pracura-māṃsa-piṇḍa-dhāriṇaḥ | tac citrāṅga ! tvaṃ viśrabdho jalād bahir bhava | <BR>
tatas te catvāro 'pi mitra-bhāvam āśritās tasmin sarasi madhyāhna-samaye vṛkṣa-cchāyādhastāt subhāṣita-goṣṭhī-sukham anubhavantaḥ sukhena kālaṃ nayanti | athavā yuktam etad ucyate-<BR>
subhāṣita-rasāsvāda-baddha-romāñca-kañcukaṃ |<BR>
vināpi saṃgamaṃ strīṇāṃ kavīnāṃ sukham edhate ||Panc_2.170||<BR>
subhāṣita-maya-dravya-saṅgrahaṃ na karoti yaḥ |<BR>
sa tu prastāva-yajñeṣu kāṃ pradāsyati dakṣiṇām ||Panc_2.171||<BR>
<BR>
tathā ca-<BR>
sakṛd uktaṃ na gṛhṇāti svayaṃ vā na karoti yaḥ |<BR>
yasya saṃpuṭikā nāsti kutas tasya subhāṣitam ||Panc_2.172|| <BR>
athaikasminn ahani goṣṭhī-samaye mṛgo nāyātaḥ | atha te vyākulībhūtāḥ parasparaṃ jalpitum ārabdhāḥ | aho kim adya suhṛn na samāyātaḥ | kiṃ siṃhādibhiḥ kvacid vyāpādita uta lubdhakair atha vānale prapatito gartā-viṣame vā nava-tṛṇa-laulyād iti | athavā sādhv idam ucyate-<BR>
sva-gṛhodyāna-gate'pi snigdhaiḥ pāpaṃ viśaṅkyate mohāt |<BR>
kim u dṛṣṭa-bahv-apāya-pratibhaya-kāntāra-madhya-sthe ||Panc_2.173||<BR>
<BR>
atha mantharako vāyasam āha-bho laghupatanakāhaṃ hiraṇyakaś ca tāvad dvāv apy aśaktau tasyānveṣaṇaṃ kartuṃ mandagatitvāt | tad gatvā tvam araṇyaṃ śodhaya yadi kutracit taṃ jīvantaṃ paśyasīti | <BR>
<BR>
tad ākarṇya laghupatanako nātidūre yāvad gacchati tāvat palvala-tīre citrāṅgaḥ kūṭa-pāśa-niyantritas tiṣṭhati | taṃ dṛṣṭvā śoka-vyākulita-manās tam avocat | bhadra kim idam ? citrāṅgo 'pi vāyasam avalokya viśeṣeṇa duḥkhita-manā babhūva | athavā yuktam etat-<BR>
<BR>
api mandatvam āpanno naṣṭo vāpīṣṭa-darśanāt |<BR>
prāyeṇa prāṇināṃ bhūyo duḥkhāvego 'dhiko bhavet ||Panc_2.174||<BR>
<BR>
tataś ca vāṣpāvasāne citrāṅgo laghupatanakam āha-bho mitra saṃjāto 'yaṃ tāvan mama mṛtyuḥ | tad yuktaṃ sampannaṃ yad bhavatā saha me darśanaṃ sañjātam | uktaṃ ca-<BR>
<BR>
prāṇātyaye samutpanne yadi syān mitra-darśanaṃ |<BR>
tad dvābhyāṃ sukha-daṃ paścāj jīvato 'pi mṛtasya ca ||Panc_2.175||<BR>
<BR>
tat kṣantavyaṃ yan mayā praṇayāt subhāṣita-goṣṭhīṣv abhihitaṃ | tathā hiraṇyaka-mantharakau mama vākyād vācyau |<BR>
<BR>
ajñānāj jñānato vāpi duruktaṃ yad udāhṛtam |<BR>
mayā tat kṣamyatām adya dvābhyām api prasādataḥ ||Panc_2.176||<BR>
<BR>
tac chrutvā laghupatanaka āha-bhadra na bhetavyam asmad-vidhair mitrair vidyamānaiḥ | yāvad ahaṃ drutataraṃ hiraṇyakaṃ gṛhītvāgacchāmi | aparaṃ ye sat-puruṣā bhavanti te vyasane na vyākulatvam upayānti | uktaṃ ca-<BR>
<BR>
sampadi yasya na harṣo vipadi viṣādo raṇe na bhīrutvaṃ | taṃ bhuvana-traya-tilakaṃ janayati jananī sutaṃ viralaṃ ||Panc_2.177|| <BR>
evam uktvā laghupatanakaś citrāṅgam āśvāsya yatra hiraṇyaka-mantharakau tiṣṭhatas tatra gatvā sarvaṃ citrāṅga-pāśa-patanaṃ kathitavān | hiraṇyakaṃ ca citrāṅga-pāśa-mokṣaṇaṃ prati kṛta-niścayaṃ pṛṣṭham āropya bhūyo 'pi satvaraṃ citrāṅga-samīpe gataḥ | so 'pi mūṣakam avalokya kiṃcij jīvitāśayā saṃśliṣṭa āha-<BR>
<BR>
āpan-nāśāya vibudhaiḥ kartavyāḥ suhṛdo 'malāḥ |<BR>
na taraty āpadaṃ kaścid yo 'tra mitra-vivarjitaḥ ||Panc_2.178||<BR>
<BR>
hiraṇyaka āha-bhadra tvaṃ tāvan nīti-śāstra-jño dakṣa iti | tat katham atra kūṭa-pāśe patitaḥ ?<BR>
<BR>
sa āha-bho na kālo 'yaṃ vivādasya | tan na yāvat sa pāpātmā lubdhakaḥ samabhyeti tāvad drutataraṃ kartayemaṃ mat-pāda-pāśaṃ | <BR>
<BR>
tad ākarṇya vihasyāha hiraṇyakaḥ-kiṃ mayy api samāyāte lubdhakād bibheṣi tataḥ śāstraṃ prati mahatī me viraktiḥ sampannā yad bhavad-vidhā api nīti-śāstra-vida etām avasthāṃ prāpnuvanti | tena tvāṃ pṛcchāmi | <BR>
<BR>
sa āha-bhadra karmaṇā buddhir api hanyate | uktaṃ ca-<BR>
<BR>
kṛtānta-pāśa-baddhānāṃ daivopahata-cetasāṃ |<BR>
buddhayaḥ kubja-gāminyo bhavanti mahatām api ||Panc_2.179||<BR>
vidhātrā racitā yā sā lalāṭe'kṣara-mālikā |<BR>
na tāṃ mārjayituṃ śaktāḥ sva-śaktyāpy atipaṇḍitāḥ ||Panc_2.180||<BR>
<BR>
evaṃ tayoḥ pravadatoḥ suhṛd-vyasana-santapta-hṛdayo mantharakaḥ śanaiḥ śanais taṃ pradeśam ājagāma | taṃ dṛṣṭvā laghupatanako hiraṇyakam āha-aho na śobhanam āpatitam | <BR>
hiraṇyaka āha-kiṃ sa lubdhakaḥ samāyāti ?<BR>
<BR>
sa āha-āstāṃ tāval lubdhaka-vārtā | eṣa mantharakaḥ samāgacchati | tad anītir anuṣṭhitānena yato vayam apy asya kāraṇān nūnaṃ vyāpādanaṃ yāsyāmo yadi sa pāpātmā lubdhakaḥ samāgamiṣyati | tad ahaṃ tāvat kham utpatiṣyāmi | tvaṃ punar bilaṃ praviṣyātmānaṃ rakṣayiṣyasi | citrāṅgo 'pi vegena dig-antaraṃ yāsyati | eṣa punar jalacaraḥ sthale kathaṃ bhaviṣyatīti vyākulo 'smi | atrāntare prāpto 'yaṃ mantharakaḥ |<BR>
<BR>
hiraṇyaka āha-bhadra, na yuktam anuṣṭhitaṃ bhavatā yad atra samāyātaḥ | tad bhūyo 'pi drutataraṃ gamyatāṃ yāvad asau lubdhako na samāyāti |<BR>
<BR>
mantharaka āha-bhadra, kiṃ karomi ? na śaknomi tatra-stho mitra-vyasanāgni-dāghaṃ soḍhum | tenāham atrāgataḥ | athavā sādhv idam ucyate-<BR>
<BR>
dayita-jana-viprayogo vitta-viyogaś ca sahyāḥ syuḥ |<BR>
yadi sumahauṣadha-kalpo vayasya-jana-saṃgamo na syāt ||Panc_2.181||<BR>
<BR>
varaṃ prāṇa-parityāgo na viyogo bhavādṛśaiḥ |<BR>
prāṇā janmāntare bhūyo na bhavanti bhavad-vidhāḥ ||Panc_2.182||<BR>
<BR>
evaṃ tasya pravadata ākarṇa-pūrita-śarāsano lubdhako 'py upāgataḥ | taṃ dṛṣṭvā mūṣakeṇa tasya snāyu-pāśas tat-kṣaṇāt khaṇḍitaḥ | atrāntare citrāṅgaḥ satvaraṃ pṛṣṭham avalokayan pradhāvitaḥ | laghupatanako vṛkṣam ārūḍhaḥ | hiraṇyakaś ca samīpa-varti bilaṃ praviṣṭaḥ | athāsau lubdhako mṛga-gamanād viṣaṇṇa-vadano vyartha-śramas taṃ mantharakaṃ mandaṃ mandaṃ sthala-madhye gacchantaṃ dṛṣṭavān | acintayac ca-yady api kuraṅgo dhātrāpahṛtas tathāpy ayaṃ kūrma āhārārthaṃ sampāditaḥ | tad adyāsyāmiṣeṇa me kuṭumbasyāhāra-nirvṛttir bhaviṣyati | <BR>
<BR>
evaṃ vicintya taṃ darbhaiḥ sañchādya dhanuṣu samāropya skandhe kṛtvā gṛhaṃ prati prasthitaḥ | atrāntare taṃ nīyamānam avalokya hiraṇyako duḥkhākulaḥ paryadevayat-kaṣṭaṃ bhoḥ kaṣṭam āpatitam |<BR>
<BR>
ekasya duḥkhasya na yāvad antaṃ<BR>
gacchāmy ahaṃ pāram ivārṇavasya |<BR>
tāvad dvitīyaṃ samupasthitaṃ me chidreṣv anarthā bahulī-bhavanti ||Panc_2.183||<BR>
<BR>
tāvad askhalitaṃ yāvat sukhaṃ yāti same pathi |<BR>
skhalite ca samutpanne viṣame ca pade pade ||Panc_2.184||<BR>
yan namraṃ saralaṃ cāpi yac cāpatsu na sīdati |<BR>
dhanur mitraṃ kalatraṃ ca durlabhaṃ śuddha-vaṃśajam ||Panc_2.185||<BR>
na mātari na dāreṣu na sodarye na cātmaje |<BR>
viśrambhas tādṛśaḥ puṃsāṃ yādṛṅ mitre nirantare ||Panc_2.186||<BR>
<BR>
yadi tāvat kṛtāntena me dhana-nāśo vihitas tan-mārga-śrāntasya me viśrāma-bhūtaṃ mitraṃ kasmād apahṛtaṃ |  aparam api mitraṃ paraṃ mantharaka-samaṃ na syāt | uktaṃ ca-<BR>
<BR>
asampattau paro lābho guhyasya kathanaṃ tathā |<BR>
āpad-vimokṣaṇaṃ caiva mitrasyaitat phala-trayam ||Panc_2.187||<BR>
<BR>
tad asya paścān nānyaḥ suhṛn me | tat kiṃ mamopary anavarataṃ vyasana-śarair varṣati hanta vidhiḥ | yata ādau tāvad vitta-nāśas tataḥ parivāra-bhraṃśas tato deśa-tyāgas tato mitra-viyoga iti | athavā svarūpam etat sarveṣām eva jantūnāṃ jīvita-dharmasya | uktaṃ ca-<BR>
<BR>
kāyaḥ saṃnihitāpāyaḥ sampadaḥ padam āpadām |<BR>
samāgamāḥ sāpagamāḥ sarvam utpādi bhaṅguram ||Panc_2.188||<BR>
<BR>
tathā ca-<BR>
kṣate prahārā nipatanty abhīkṣṇaṃ <BR>
dhana-kṣaye vardhati jāṭharāgniḥ |<BR>
āpatsu vairāṇi samudbhavanti <BR>
cchidreṣv anarthā bahulī-bhavanti ||Panc_2.189||<BR>
aho sādhūktaṃ kenāpi |<BR>
<BR>
prāpte bhaye paritrāṇaṃ prīti-viśrambha-bhājanaṃ |<BR>
kena ratnam idaṃ sṛṣṭaṃ mitram ity akṣara-dvayaṃ ||Panc_2.190||<BR>
<BR>
atrāntare ākranda-parau citrāṅga-laghupatanakau tatraiva samāyātau | atha hiraṇyaka āha-aho kiṃ vṛthā-pralapitena | tad yāvad eṣa mantharako dṛṣṭi-gocarān na nīyate tāvad asya mokṣopāyaś cintyatām iti | uktaṃ ca-<BR>
<BR>
vyasanaṃ prāpya yo mohāt kevalaṃ paridevayet |<BR>
krandanaṃ vardhayaty eva tasyāntaṃ nādhigacchati ||Panc_2.191||<BR>
kevalaṃ vyasanasyoktaṃ bheṣajaṃ naya-paṇḍitaiḥ |<BR>
tasyoccheda-samārambho viṣāda-parivarjanaṃ ||Panc_2.192||<BR>
<BR>
anyac ca-<BR>
atīta-lābhasya surakṣaṇārthaṃ <BR>
bhaviṣya-lābhasya ca saṅgamārtham |<BR>
āpat-prapannasya ca mokṣaṇārthaṃ <BR>
yan mantryate'sau paramo hi mantraḥ ||Panc_2.193||<BR>
<BR>
tac chrutvā vāyasa āha-bho yady evaṃ tat kriyatāṃ mad-vacaḥ | eṣa citrāṅgo 'sya mārge gatvā kiṃcit palvalam āsādya tasya tīre niścetano bhūtvā patatu | aham apy asya śirasi samāruhya mandaiś cañcu-prahāraiḥ śira ullekhiṣyāmi yenāsau lubdhako 'muṃ mṛtaṃ matvā mama cañcu-prahāra-pratyayena mantharakaṃ bhūmau kṣiptvā mṛgārthe dhāvati | atrāntare tvayā darbha-maya-bandhana-veṣṭanāni khaṇḍanīyāni yenāsau mantharako drutataraṃ palvalaṃ praviśati |<BR>
<BR>
citrāṅgaḥ prāha-bho bhadro 'yaṃ dṛṣṭo mantras tvayā | nūnaṃ mantharako mukto mantavyaḥ | uktaṃ ca-<BR>
<BR>
siddhiṃ vā yadi vāsiddhiṃ cittotsāho nivedayet |<BR>
prathamaṃ sarva-jantūnāṃ prājño vetti na cetaraḥ ||Panc_2.194||<BR>
<BR>
tat tad evaṃ kriyatām | tathānuṣṭhite sa lubdhakas tathaiva mārgāsanna-palvala-tīrasthaṃ citrāṅgaṃ vāyasa-sanātham adrākṣīt | taṃ dṛṣṭvā harṣita-manā vyacintayat | nūnaṃ pāśa-vedanayā varāko 'yaṃ mṛgo gatvāyuḥ-śeṣa-jīvitaḥ pāśaṃ troṭayitvā katham apy etad vanāntaraṃ praviṣṭo yāvan mṛtaḥ | tad vaśyo 'yaṃ me kacchapaḥ suyantritatvāt | tad enam api tāvad gṛhṇāmīty avardhāya kacchapaṃ bhū-tale prakṣipya mṛgam upādravat | <BR>
<BR>
atrāntare hiraṇyakena vajropama-daṃṣṭrā-prahāreṇa tad darbha-veṣṭanaṃ tat-kṣaṇāt khaṇḍaśaḥ kṛtaṃ | mantharako 'pi tṛṇa-madhyān niṣkramya palvalaṃ praviṣṭaḥ | citrāṅgo 'py aprāptasyāpi tasyotthāya vāyasena saha drutaṃ pranaṣṭaḥ | atrāntare vilakṣo viṣāda-paro nivṛtto lubdhako yāvat paśyati tāvat kacchapo 'pi gataḥ | tataś ca tatropaviśyemaṃ ślokam apaṭhat-<BR>
<BR>
prāpto bandhanam apy ayaṃ guru-mṛgas tāvat tvayā me hṛtaḥ <BR>
samprāptaḥ kamaṭhaḥ sa cāpi niyataṃ naṣṭas tavādeśataḥ |<BR>
kṣut-kṣāmo 'tra vane bhramāmi śiśukais tyaktaḥ samaṃ bhāryayā <BR>
yac cānyan na kṛtaṃ kṛtānta kurute tac cāpi sahyaṃ mayā ||Panc_2.195||<BR>
<BR>
evaṃ bahu-vidhaṃ vilapya sva-gṛhaṃ gataḥ | atha tasmin dūrī-bhūte sarve'pi te kāka-kūrma-mṛgākhavaḥ paramānanda-bhājo militvā parasparam āliṅgya punar jātān ivātmano manyamānas tad eva saraḥ prāpya mahā-sukhena subhāṣita-goṣṭhī-vinodaṃ kurvantaḥ kālaṃ nayanti sma | evaṃ jñātvā vivekinā mitra-saṅgrahaḥ kāryaḥ | tathā mitreṇa sahāvyājena vartitavyam | uktaṃ ca-<BR>
<BR>
yo mitrāṇi karoty atra na kauṭilyena vartate |<BR>
taiḥ samaṃ na parābhūtiṃ samprāpnoti kathañcana ||Panc_2.196||<BR>
iti śrī-viṣṇu-śarma-viracite pañcatantre mitra-samprāptir nāma<BR>
dvitīyaṃ tantraṃ samāptam <BR>
||2||<BR>
<BR>
<BR>
***********************************************************************<BR>
<BR>
<BR>
tṛtīyaṃ tantram<BR>
atha kākolūkīyam<BR>
<BR>
prastāvanā kathā<BR>
meghavarṇārimardana-vṛttāntaḥ<BR>
<BR>
<BR>
athedam ārabhyate kākolūkīyaṃ nāma tṛtīyaṃ tantram | yasyāyam ādyaḥ ślokaḥ-<BR>
<BR>
na viśvaset pūrva-virodhitasya <BR>
śatroś ca mitratvam upāgatasya |<BR>
dagdhāṃ guhāṃ paśya ulūka-pūrṇāṃ <BR>
kāka-praṇītena hutāśanena ||Panc_3.1||<BR>
<BR>
tad yathānuśruyate-asti dakṣiṇātye janapade mahilāropyaṃ nāma nagaram | tasya samīpastho 'neka-śākhāsanātho 'tighanatara-patra-cchanno nyagrodha-pādapo 'sti | tatra ca megha-varṇo nāma vāyasa-rājo 'neka-kāka-parivāraḥ prativasati sma | sa tatra vihita-durga-racanaḥ saparijanaḥ kālaṃ nayati | tathānyo 'ri-mardano nāmolūka-rājo 'saṅkhyolūka-parivāro giri-guhā-durgāśrayaḥ prativasati sma | sa ca rātrāv abhyetya sadaiva tasya nyagrodhasya samantāt paribhramati | atholūkarājaḥ pūrva-virodha-vaśādyaṃ kañcid vāyasa-samāsādayati | taṃ vyāpādya gacchati | evaṃ nityābhigamanāc chanaiḥ śanais tan nyagrodha-pādapad-durgaṃ tena samantān nirvāyasaṃ kṛtam | athavā bhavaty evam | uktaṃ ca-<BR>
<BR>
ya upekṣeta śatruṃ svaṃ prasarantaṃ yadṛcchayā |<BR>
rogaṃ cālasya-saṃyuktaḥ sa śanais tena hanyate ||Panc_3.2||<BR>
<BR>
tathā ca-<BR>
jāta-mātraṃ na yaḥ śatruṃ vyādhiṃ ca praśamaṃ nayet |<BR>
mahābalo 'pi tenaiva vṛddhiṃ prāpya sa hanyate ||Panc_3.3||<BR>
<BR>
athānyedyuḥ sa vāyasa-rājaḥ sarvān sacivān āhūya provāca-bhoḥ ! utkaṭas tāvad asmākaṃ śatrur udyama-sampannaś ca kālavic ca nityam eva niśāgame sametyāsmat-pakṣa-kadanaṃ karoti | tat katham asya prativighātavyam ? vayaṃ tāvad rātrau na paśyāmaḥ | na ca divā durgaṃ vijānīmo yena gatvā praharāmaḥ | tad atra kiṃ yujyate sandhi-vigraha-yānāsana-saṃśraya-dvaidhī-bhāvānāṃ madhyāt | atha te procuḥ-yuktam abhihitaṃ devena yad eṣa praśnaḥ kṛtaḥ | uktaṃ ca-<BR>
<BR>
apṛṣṭenāpi vaktavyaṃ sacivenātra kiṃcana |<BR>
pṛṣṭena tu viśeṣeṇa vācyaṃ pathyaṃ mahīpateḥ ||Panc_3.4||<BR>
yo na pṛṣṭo hitaṃ brūte pariṇāme sukhāvaham |<BR>
mantro na priya-vaktā ca kevalaṃ sa ripuḥ smṛtam ||Panc_3.5||<BR>
tasmād ekāntam āsādya kāryo mantro mahīpate |<BR>
yena tasya vayaṃ kurmo niyamaṃ kāraṇaṃ tathā ||Panc_3.6||<BR>
<BR>
uktaṃ ca-<BR>
balīyasi praṇamatāṃ kāle praharatām api |<BR>
sampado nāvagacchanti pratīpam iva nimnagāḥ ||Panc_3.7||<BR>
satyāḍhyo dhārmikaś cāryo bhrātṛ-saṅghātavān balī |<BR>
aneka-vijayī caiva sandheyaḥ sa ripur bhavet ||Panc_3.8||<BR>
sandhiḥ kāryo 'py anāryeṇa vijñāya prāṇa-saṃśayam |<BR>
prāṇaiḥ saṃrakṣitaiḥ sarvaṃ yato bhavati rakṣitam ||Panc_3.9||<BR>
aneka-yuddha-vijayī sandhānaṃ yasya gacchati |<BR>
tat-prabhāveṇa tasyāśu vaśaṃ gacchanty arātayaḥ ||Panc_3.10||<BR>
sandhim icchet samenāpi sandigdho vijayī yudhi |<BR>
na hi sāṃśayikaṃ kuryād ity uvāca bṛhaspatiḥ ||Panc_3.11||<BR>
sandigdho vijayo yuddhe janānām iha yuddhyatām |<BR>
upāya-tritayād ūrdhvaṃ tasmād yuddhaṃ samācaret ||Panc_3.12||<BR>
asandadhāno mānāndhaḥ samenāpi hato bhṛśam |<BR>
āmakumbham ivābhittvā nāvatiṣṭheta śaktimān ||Panc_3.13||<BR>
samaṃ śaktimatā yuddham aśaktasya hi mṛtyave |<BR>
vṛṣatkumbhaṃ yathā bhittvā tāvat tiṣṭhati śaktimān ||Panc_3.14||<BR>
<BR>
anyac ca-<BR>
bhūmir mitraṃ hiraṇyaṃ vā vigrahasya phala-trayam |<BR>
nāsty ekam api yady eṣāṃ vigrahaṃ na samācaret ||Panc_3.15||<BR>
khanann ākhu-bilaṃ siṃhaḥ pāṣāṇa-śakalākulam |<BR>
prāpnoti nakha-bhaṅgaṃ hi phalaṃ vā mūṣako bhavet ||Panc_3.16||<BR>
tasmān na syāt phalaṃ yatra puṣṭaṃ yuddhaṃ tu kevalam |<BR>
na hi tat svayam utpādyaṃ kartavyaṃ na kathañcana ||Panc_3.17||<BR>
balīyasā samākrānto vaitasīṃ vṛttim āśrayet |<BR>
vāñchann abhraṃśinīṃ lakṣmīṃ na bhaujaṅgī kadācana ||Panc_3.18||<BR>
kurvan hi vaitasīṃ vṛttiṃ prāpnoti mahatīṃ śriyam |<BR>
bhujaṅga-vṛttim āpanno vadham arhati kevalam ||Panc_3.19||<BR>
kaurmaṃ saṅkocam āsthāya prahārān api marṣayet |<BR>
kāle kāle ca matimān uttiṣṭhet kṛṣṇa-sarpavat ||Panc_3.20|| <BR>
āgataṃ vigrahaṃ vidvān upāyaiḥ praśamaṃ nayet |<BR>
vijayasya hy anityatvād rabhasena na sampatet ||Panc_3.21||<BR>
balinā saha yoddhavyam iti nāsti nidarśanam |<BR>
prativātaṃ na hi ghanaḥ kadācid upasarpati ||Panc_3.22||<BR>
śatruṇā na hi sandadhyāt suśliṣṭenāpi sandhinā |<BR>
sutaptam api pānīyaṃ śamayaty eva pāvakam ||Panc_3.23||<BR>
<BR>
uktaṃ ca-<BR>
satya-dharma-vihīnena na sandadhyāt kathañcana |<BR>
sugandhito 'py asādhutvād acirād yāti vikriyām ||Panc_3.24||<BR>
<BR>
tasmāt tena yoddhavyam iti me matiḥ | uktaṃ ca yataḥ-<BR>
<BR>
krūro lubdho 'laso 'satyaḥ pramādī bhīrur asthiraḥ |<BR>
mūḍho yodhāvamantā ca sukhocchedyo bhaved ripuḥ ||Panc_3.25||<BR>
<BR>
aparaṃ tena parābhūtā vayam | tad yadi sandhāna-kīrtanaṃ kariṣyāmas tad bhūyo 'tyantaṃ kopaṃ kariṣyati | uktaṃ ca-<BR>
<BR>
caturthopāya-sādhye tu ripau sāntvam apakriyā |<BR>
svedyam āma-jvaraṃ prājñaḥ ko 'mbhasā pariṣiñcati ||Panc_3.26||<BR>
sāmavādāḥ sakopasya śatroḥ pratyuta dīpikāḥ |<BR>
prataptasyeva sahasā sarpiṣas toya-bindavaḥ ||Panc_3.27||<BR>
pramāṇābhyadhikasyāpi mahat-sattvam adhiṣṭhitaḥ |<BR>
padaṃ mūrdhni samādhatte kesarī matta-dantinaḥ ||Panc_3.28||<BR>
utsāha-śakti-sampanno hanyāc chatruṃ laghur gurum |<BR>
yathā kaṇṭhīravo nāgaṃ bhāradvājaḥ pracakṣate ||Panc_3.29||<BR>
māyayā śatravo vadhyā avadhyāḥ syur balena ye |<BR>
yathā strī-rūpam āsthāya hato bhīmena kīcakaḥ ||Panc_3.30||<BR>
<BR>
tathā ca-<BR>
mṛtyor ivogra-daṇḍasya rājño yānti vaśaṃ dviṣaḥ |<BR>
sarvaṃsahaṃ tu manyante tṛṇāya ripavaś ca tam ||Panc_3.31||<BR>
na jātu śamanaṃ yasya tejas tejasvi-tejasām |<BR>
vṛthā jātena kiṃ tena mātur yauvana-hāriṇā ||Panc_3.32||<BR>
yā lakṣmīr nānuliptāṅgī vair-śoṇita-kuṅkumaiḥ |<BR>
kāntāpi manasaḥ prītiṃ na sā dhatte manasvinām ||Panc_3.33||<BR>
ripu-raktena saṃsiktā tat-strī-netrāmbubhis tathā |<BR>
na bhūmir yasya bhūpasya kā ślāghā tasya jīvite ||Panc_3.34||<BR>
balotkaṭena duṣṭena maryādā-rahitena ca |<BR>
na sandhi-vigrahau naiva vinā yānaṃ praśasyate ||Panc_3.35||<BR>
dvidhākāraṃ bhaved yānaṃ bhavet prāṇārtha-rakṣaṇam |<BR>
ekam anyaj jigīṣoś ca yātrālakṣaṇam ucyate ||Panc_3.36||<BR>
kārttike vātha caitre vā vijigīṣoḥ praśasyate |<BR>
yānam utkṛṣṭa-vīryasya śatru-deśe na cānyadā ||Panc_3.37||<BR>
avaskanda-pradānasya sarve kālāḥ prakīrtitāḥ |<BR>
vyasane vartamānasya śatrocchidrānvitasya ca ||Panc_3.38||<BR>
svasthānaṃ sudṛḍhaṃ kṛtvā śūraiś cātair mahābalaiḥ |<BR>
para-deśaṃ tato gacchet praṇidhi-vyāptam agrataḥ ||Panc_3.39||<BR>
ajñātavī-vadhāsāra-toya-śasyo vrajet tu yaḥ |<BR>
para-rāṣṭraṃ na bhūyaḥ sa sva-rāṣṭram adhigacchati ||Panc_3.40||<BR>
<BR>
tat te yuktaṃ kartum apasaraṇam | anyac ca-<BR>
<BR>
tan na yuktaṃ prabho kartuṃ dvitīyaṃ yānam eva ca |<BR>
na vigraho na sandhānaṃ balinā tena pāpinā ||Panc_3.41||<BR>
<BR>
aparaṃ kāraṇāpekṣayāpasaraṇaṃ kriyate budhaiḥ | uktaṃ ca-<BR>
<BR>
yad apasarati meṣaḥ kāraṇaṃ tat prahartuṃ<BR>
mṛga-patir api kopāt saṅkucaty utpatiṣṇuḥ |<BR>
hṛdaya-nihita-bhāvā gūḍha-mantra-pracārāḥ<BR>
kim api vigaṇayanto buddhimantaḥ sahante ||Panc_3.42||<BR>
<BR>
anyac ca-<BR>
balavantaṃ ripuṃ dṛṣṭvā deśa-tyāgaṃ karoti yaḥ |<BR>
yudhiṣṭhira ivāpnoti punar jīvan sa medinīm ||Panc_3.43||<BR>
yudhyate'haṅkṛtiṃ kṛtvā durbalo yo balīyasā |<BR>
sa tasya vāñchitaṃ kuryād ātmanaś ca kula-kṣayam ||Panc_3.44||<BR>
<BR>
tad balavatābhiyuktsyāpasaraṇa-samayo 'yaṃ na sandher vigrahasya ca | evam anujīvi-mantro 'pasaraṇasya | <BR>
<BR>
atha tasya vacanam ākarṇya prajīvanam āha-bhadra ! tvam apy ātmano 'bhiprāyaṃ vada |<BR>
<BR>
so 'bravīt-deva ! mama sandhi-vigraha-yānāni trīṇy api na pratibhānti | viśeṣataś cāsanaṃ pratibhāti | uktaṃ ca-<BR>
<BR>
nakraḥ sva-sthānam āsādya gajendram api karṣati |<BR>
sa eva pracyutaḥ sthānāc chunāpi paribhūyate ||Panc_3.45||<BR>
<BR>
tathā-<BR>
abhiyukto balavatā tiṣṭhan durge prayatnavān |<BR>
tatrasthaḥ suhṛdāhvānaṃ kurvītātma-vimuktaye ||Panc_3.46||<BR>
yo ripor āgamaṃ śrutvā bhaya-santrasta-mānasaḥ |<BR>
sva-sthānaṃ hi tyajet tatra na tu bhūyo viśec ca saḥ ||Panc_3.47||<BR>
daṃṣṭrā-virahitaḥ sarpo mada-hīno yathā gajaḥ |<BR>
sthāna-hīnas tathā rājā gamyaḥ syāt sarva-jantuṣu ||Panc_3.48||<BR>
nija-sthāna-sthito 'py ekaḥ śataṃ yoddhuṃ sahen naraḥ |<BR>
śaktānām api śatrūṇāṃ tasmāt sthānaṃ na santyajet ||Panc_3.49||<BR>
<BR>
tasmād durgaṃ dṛḍhaṃ kṛtvā subhaṭāsāra-saṃyutam |<BR>
prākāra-parikhā-yuktaṃ śastrādibhir alaṅkṛtam ||Panc_3.50||<BR>
tiṣṭhen madhya-gato nityaṃ yuddhāya kṛta-niścayaḥ |<BR>
jīvan samprāptsyati rājyaṃ mṛto vā svargam eṣyati ||Panc_3.51|| (yugmakam)<BR>
<BR>
anyac ca-<BR>
balināpi na bādhyante laghavo 'py eka-saṃśrayāḥ |<BR>
vipakṣeṇāpi marutā yathaika-sthāna-vīrudhāḥ ||Panc_3.52||<BR>
mahān apy ekajo vṛkṣaḥ balavān supratiṣṭhitaḥ |<BR>
prasahya iva vātena śakyo dharṣayituṃ yataḥ ||Panc_3.53||<BR>
atha ye saṃhatā vṛkṣā sarvataḥ supratiṣṭhitāḥ |<BR>
te na raudrānilenāpi hanyante hy eka-saṃśrayāt ||Panc_3.54||<BR>
evaṃ manuṣyam apy ekaṃ śauryeṇāpi samanvitam |<BR>
śakyaṃ dviṣanto manyante hiṃsanti ca tataḥ param ||Panc_3.55||<BR>
<BR>
evaṃ prajīva-mantraḥ | idam āsana-saṃjñakam | <BR>
<BR>
etat samākarṇya cirañjīvinaṃ prāha-bhadra ! tvam api svābhiprāyaṃ vada |<BR>
<BR>
so 'bravīt-deva ! ṣāḍguṇya-madhye mama saṃśrayaḥ samyak pratibhāti | tat tasyānuṣṭhānaṃ kāryam | uktaṃ ca-<BR>
<BR>
asahāyaḥ samartho 'pi tejasvī kiṃ kariṣyati |<BR>
nirvāte jvalito vahniḥ svayam eva praśāmyati ||Panc_3.56||<BR>
saṅgatiḥ śreyasī puṃsāṃ sva-pakṣe ca viśeṣataḥ |<BR>
tuṣair api paribhraṣṭā na prarohanti taṇḍulāḥ ||Panc_3.57||<BR>
<BR>
tad atraiva sthitena tvayā kaścit samarthaḥ samāśrayaṇīyaḥ, yo vipat-pratikāraṃ karoti | yadi punas tvaṃ sva-sthānaṃ tyaktvānyatra yāsyasi | tat ko 'pi te vāṅ-mātreṇāpi sahāyatvaṃ na kariṣyati | uktaṃ ca, yataḥ-<BR>
<BR>
vanāni dahato vahneḥ sakhī bhavati mārutaḥ |<BR>
sa eva dīpa-nāśāya kṛśe kasyāsti sauhṛdam ||Panc_3.58||<BR>
<BR>
athavā naitad ekāntaṃ yad balinam ekaṃ samāśrayet | laghūnām api saṃśrayo rakṣāyai eva bhavati | uktaṃ ca, yataḥ-<BR>
<BR>
saṅghātavān yathā veṇur niviḍair veṇubhir vṛtaḥ |<BR>
na śakyeta samucchettuṃ durbalo 'pi yathā nṛpaḥ ||Panc_3.59||<BR>
<BR>
yadi punar uttama-saṃśrayo bhavati tat kim ucyate ? uktaṃ ca-<BR>
<BR>
mahājanasya samparkaḥ kasya nonnati-kārakaḥ |<BR>
padma-patra-sthitaṃ toyaṃ dhatte muktā-phala-śriyam ||Panc_3.60||<BR>
<BR>
tad evaṃ saṃśrayaṃ vinā na kaścit pratīkāro bhavati iti me'bhiprāyaḥ | evaṃ cirañjīvi-mantraḥ |<BR>
<BR>
athaivam abhihite sa meghavarṇo rājā cirantanaṃ pitṛ-sacivaṃ dīrghāyuṣaṃ sakala-nīti-śāstra-pāraṅgataṃ sthirajīvi-nāmānaṃ praṇamya provāca-tāta ! yad ete mayā pṛṣṭāḥ sacivās tāvad atra-sthitasyāpi tava tat-parīkṣārtham, yena tvaṃ sakalaṃ śrutvā yad ucitaṃ tan me samādiśasi | tad yady uktaṃ bhavati tas samādeśyam |<BR>
<BR>
sa āha-vatsa ! sarvair apy etair nīti-śāstrāśrayam uktaṃ sacivaiḥ | tad upayujyate sva-kālocitaṃ sarvam eva | param eṣa dvaidhībhāvasya kālaḥ | uktaṃ ca-<BR>
<BR>
aviśvāsaṃ sadā tiṣṭhet sandhinā vigraheṇa ca |<BR>
dvaidhī-bhāvaṃ samāśritya pāpe śatrau balīyasi ||Panc_3.61||<BR>
<BR>
tac chatruṃ viśvāsyāviśvastair lobhaṃ darśayadbhiḥ sukhenocchidyate ripuḥ | uktaṃ ca-<BR>
ucchedyam api vidvāṃso vardhayanty arim ekadā |<BR>
guḍena vardhitaḥ śleṣmā yato niḥśeṣatāṃ vrajet ||Panc_3.62||<BR>
tathā ca-<BR>
strīṇāṃ śatroḥ kumitrasya paṇya-strīṇāṃ viśeṣataḥ |<BR>
yo bhaved eka-bhāvo 'tra na sa jīvati mānavaḥ ||Panc_3.63||<BR>
kṛtyaṃ deva-dvijātīnām ātmanaś ca guros tathā |<BR>
eka-bhāvena kartavyaṃ śeṣaṃ dvaidha-samāśritam ||Panc_3.64||<BR>
eko bhāvaḥ sadā śasto yatīnāṃ bhāvitātmanām |<BR>
śrī-lubdhānāṃ na lokānāṃ viśeṣeṇa mahī-bhujām ||Panc_3.65||<BR>
<BR>
tad dvaidhībhāvaṃ saṃśritasya tava sva-sthāne vāso bhaviṣyati, lobhāśrayāc ca śatrum uccāṭayiṣyasi aparaṃ-yadi kiñcic chidraṃ tasya paśyasi, tad gatvā vyāpādayiṣyasi | <BR>
<BR>
meghavarṇa āha-tāta mayā so 'vidita saṃśrayaḥ | tat kathaṃ tasya chidraṃ jñāsyāmi ?<BR>
<BR>
sthirajīvy āha-vatsa ! na kevalaṃ sthānaṃ, chidrāṇy api tasya prakaṭīkariṣyāmi praṇadhibhiḥ | uktaṃ ca-<BR>
<BR>
gāvo gandhena paśyanti vedaiḥ paśyanti vai dvijāḥ |<BR>
cārai paśyanti rājānaś cakṣurbhyām itare janāḥ ||Panc_3.66||<BR>
<BR>
uktaṃ cātra viṣaye-<BR>
yas tīrthāni nije pakṣe para-pakṣe viśeṣataḥ |<BR>
guptaiś cārair nṛpo vetti na sa durgatim āpnuyāt ||Panc_3.67||<BR>
<BR>
meghavarṇa āha-tāta, kāni tīrthāny ucyante ? kati saṅkhyāni ca ? kīdṛśā guptacarāḥ ? tat sarvaṃ nivedyatām iti |<BR>
<BR>
sa āha-atra viṣaye bhagavatā nāradena yudhiṣṭhiraḥ proktaḥ | yac chatru-pakṣe'ṣṭādaśa-tīrthāni, sva-pakṣe  pañcadaśa | tribhis tribhir guptacarais tāni jñeyāni | tair jñātaiḥ sva-pakṣaḥ para-pakṣaś ca vaśyo bhavati | uktaṃ ca nāradena yudhiṣṭhiraṃ prati-<BR>
kaccid aṣṭadaśāny eṣu sva-pakṣe daśa pañca ca |<BR>
tribhis tribhir avijñātair vetsi tīrthāni cārakaiḥ ||Panc_3.68||<BR>
<BR>
tīrtha-śabdenāyukta-karmābhidhīyate | tad yadi teṣāṃ kutsitaṃ bhavati tat svāmino 'bhighātāya, yadi pradhānaṃ bhavati tad-vṛddhaye syād iti | tad yathā-mantrī, purohitaḥ, senāpatiḥ, yuvarājaḥ, dauvārikaḥ, antarvāsikaḥ, praśāsakaḥ, samāhartṛ-sannidhātṛ-pradeṣṭṛ-jñāpakāḥ, sādhanādhyakṣaḥ, gajādhyakṣaḥ, kośādhyakṣaḥ, durgapāla-karapāla-sīmāpāla-protkaṭa-bhṛtyāḥ | eṣāṃ bhedena drāg ripuḥ sādhyate | sva-pakṣe ca devī, jananī, kañcukī, mālikaḥ, śayyā-pālakaḥ, spaśādhyakṣaḥ, sāṃvatsarikaḥ, bhiṣag, tāmbūla-vāhakaḥ, ācāryaḥ, aṅga-rakṣakaḥ, sthāna-cintakaḥ, chatradharaḥ, vilāsinī | eṣāṃ vaira-dvāreṇa sva-pakṣe vighātaḥ | tathā ca-<BR>
vaidya-sāṃvatsarācāryāḥ sva-pakṣe'dhikṛtāś carāḥ |<BR>
tathāhi-tuṇḍikonmattāḥ sarvaṃ jānanti śatruṣu ||Panc_3.69||<BR>
<BR>
tathā ca-<BR>
kṛtvā kṛtya-vidas tīrtheṣv antaḥ praṇidhayaḥ padam |<BR>
vidāṅkurvantu mahatas talaṃ vidviṣad-ambhasaḥ ||Panc_3.70||<BR>
<BR>
evaṃ mantri-vākyam ākarṇyātrāntare meghavarṇa āha-tāta ! atha kiṃ nimittam evaṃvidhaṃ prāṇāntikaṃ sadaiva vāyasolūkānāṃ vairam ? <BR>
<BR>
sa āha-vatsa ! kadācid dhaṃsa-śuka-kokila-cātaka-ulūka-mayūra-kapāta-pārāvata-viṣkira-prabhṛtayaḥ sarve'pi pakṣiṇaḥ sametya sodvegaṃ mantrayitum ārabdhāḥ | aho asmākaṃ tāvad vainateyo rājā, sa ca vāsudeva-bhakto na kām api cintām asmākaṃ karoti | tat kiṃ tena vṛthāsvāminā ? yo lubdhaka-pāśair nityaṃ nibadhyamānānāṃ na rakṣāṃ  vidhatte | uktaṃ ca-<BR>
<BR>
yo na rakṣati vitrastān pīḍyamānān paraiḥ sadā |<BR>
jantūn pārthiva-rūpeṇa sa kṛtānto na saṃśayaḥ ||Panc_3.71||<BR>
yadi na syān narapatiḥ samyaṅ netāḥ tataḥ prajāḥ |<BR>
akarṇadhārā jaladhau viplaveteha naur iva ||Panc_3.72||<BR>
<BR>
ṣaḍ imān puruṣo jahyād bhinnāṃ nāvam ivārṇave |<BR>
apravaktāram ācāryam anadhīyānam ṛtvijam ||Panc_3.73||<BR>
arakṣitāraṃ rājānaṃ bhāryāṃ cāpirya-vādinīm |<BR>
grāma-kāmaṃ ca gopālaṃ vana-kāmaṃ ca nāpitam ||Panc_3.74|| (yugmam)<BR>
<BR>
tat, sañcityānyaḥ kaścid rājā vihaṅgamānāṃ kriyatām iti | atha tair bhadrākāram ulūkam avalokya sarvair abhihitam-yad eṣa ulūko rājāsmākaṃ bhaviṣyati, tad ānīyantāṃ nṛpābhiṣeka-sambandhinaḥ sambhārāḥ iti | <BR>
<BR>
atha sādhite vividha-tīrthodake, praguṇīkṛte'ṣṭottara-śata-mūlikā-saṅghāte pradatte siṃhāsane, vartite saptadvīpa-samudra-bhūdhara-vicitre dharitrī-maṇḍale, prastārite vyāghra-carmaṇi āpūriteṣu hema-kumbheṣu dīpeṣu vādyeṣu ca sajjīkṛteṣu darpaṇādiṣu māṅgalya-vastuṣu, paṭhatsu vandi-mukhyeṣu, vedoccāraṇa-pareṣu samudita-mukheṣu brāhmaṇeṣu, gīta-pare yuvati-jane, ānītāyām agra-mahiṣyāṃ kṛkālikāyām, ulūko 'bhiṣekārthaṃ yāvat siṃhāsane upaviśati tāvat kuto 'pi vāyasaḥ samāyātaḥ so 'cintayat-aho ! kim eṣa sakala-pakṣi-samāgamo mahotsavaś ca ? atha te pakṣiṇas taṃ dṛṣṭvā mithaḥ procuḥ | pakṣiṇāṃ madhye vāyasaś caturaḥ śrūyate | uktaṃ ca-<BR>
<BR>
narāṇāṃ nāpito dhūrtaḥ pakṣiṇāṃ caiva vāyasaḥ |<BR>
daṃṣṭriṇāṃ ca śṛgālas tu śvebhikṣus tapasvinām ||Panc_3.75||<BR>
<BR>
tad asyāpi vacanaṃ grāhyam | uktaṃ ca-<BR>
<BR>
bahudhā bahubhiḥ sārdhaṃ cintitāḥ sunirūpitāḥ |<BR>
kathañcin na vilīyante vidvadbhiś cintitā nayāḥ ||Panc_3.76||<BR>
<BR>
atha vāyasaḥ sametya tān āha-aho ! kiṃ mahājana-samāgamo 'yaṃ parama-mahotsavaś ca | <BR>
<BR>
te procuḥ-bhoḥ ! nāsti kaścid vihaṅgamānāṃ rājā, tad asyolūkasya vihaṅga-rājyābhiṣeko nirūpitas tiṣṭhati samasta-pakṣibhiḥ | tattvam api sva-mataṃ dehi | prastāve samāgato 'si | <BR>
<BR>
athāsau kāko vihasyāha-aho ! na yuktam etat | yan mayūra-haṃsa-kokila-cakravāka-śuka-kāraṇḍava-hārīta-sārasādiṣu pakṣi-pradhāneṣu vidyamāneṣu divāndhasyāsya karāla-vaktrasyābhiṣekaḥ kriyate | tatraitan mama matam | yataḥ-<BR>
<BR>
vakra-nāsaṃ sujihmākṣaṃ krūram apriya-darśanam |<BR>
akruddhasyedṛśaṃ vaktraṃ bhavet kruddhasya kīdṛśam ||Panc_3.77||<BR>
svabhāva-raudram atyugraṃ krūram apriya-vādinam |<BR>
ulūkaṃ nṛpatiṃ kṛtvā kā naḥ siddhir bhaviṣyati ||Panc_3.78||<BR>
<BR>
aparaṃ vainateye svāmini sthite kim eṣa divāndhaḥ kriyate rājā ? tad yadyapi guṇavān bhavati, tathāpy ekasmin svāmini sthite nānyo bhūpaḥ praśasyate |<BR>
<BR>
eka eva hitārthāya tejasvī pārthivo bhuvaḥ |<BR>
yugānta iva bhāsvanto bahavo 'tra vipattaye ||Panc_3.79||<BR>
<BR>
tat tasya nāmnāpi yūyaṃ pareṣām agamyā bhaviṣyatha | uktaṃ ca-<BR>
<BR>
gurūṇāṃ nāma-mātre'pi gṛhīte svāmi-sambhave |<BR>
duṣṭānāṃ purataḥ kṣemaṃ tat-kṣaṇād eva jāyate ||Panc_3.80||<BR>
<BR>
tathā ca-<BR>
vyapadeśena mahatāṃ siddiḥ sañjāyate parā |<BR>
śaśino vyapadeśena vasanti śaśakāḥ sukham ||Panc_3.81||<BR>
<BR>
pakṣiṇa ūcuḥ-katham etat ?<BR>
<BR>
sa āha-<BR>
kathā 1<BR>
caturdanta-nāma-mahā-gaja-kathā<BR>
<BR>
kasmiṃścid vane caturdanto nāma mahā-gajo yūthādhipaḥ prativasati sma | tatra kadācin mahaty anāvṛṣṭiḥ sañjātā prabhūta-varṣāṇi yāvat | tayā taḍāga-hrada-palvala-sarāṃsi śoṣam upagatāni | atha taiḥ samasta-gajaiḥ sa gajarājaḥ proktaḥ-deva ! pipāsākulā gaja-kalabhā mṛta-prāyā apare mṛtāś ca | tad anviṣyatāṃ kaścij jalāśayo yatra jala-pānena svasthatāṃ vrajanti | <BR>
<BR>
tataś ciraṃ dhyātvā tenābhihitam-asti mahā-hrado vivikte pradeśe sthala-madhya-gataḥ pātāla-gaṅgā-jalena sadaiva pūrṇaḥ | tat tatra gamyatāṃ iti | <BR>
<BR>
tathānuṣṭḥite pañcarātram upasarpadbhiḥ samāsāditas taiḥ sa hradaḥ | tatra svecchayā jalam avagāhyās tam anavelāyāṃ niṣkrāntāḥ | tasya ca hradasya samantāc chaśaka-bilāni asaṅkhyāni sukomala-bhūmau tiṣṭhanti | tāny api samastair api tair gajair itas tato bhramadbhiḥ paribhagnāni | bahavaḥ śaśakāḥ bhagna-pāda-śiro-grīvā vihitāḥ | kecin mṛtāḥ kecij jīva-śeṣā jātāḥ | <BR>
<BR>
atha gate tasmin gaja-yūthe śaśakāḥ sodvegā gajapāda-kṣuṇṇa-samāvāsāḥ kecid bhagna-pādāḥ | anye jarjarita-kalevarā rudhira-plutāḥ | anye hata-śiśavo bāṣpa-pihita-locanāḥ sametya mitho mantraṃ cakruḥ-aho vinaṣṭā vayam | nityam evaitad gaja-yūtham āgamiṣyati yato nānyatra jalam asti | tat sarveṣāṃ nāśo bhaviṣyati | uktaṃ ca-<BR>
<BR>
spṛśann api gajo hanti jighrann api bhujaṅgamaḥ |<BR>
hasann api nṛpo hanti mānayann api durjanaḥ ||Panc_3.82||<BR>
<BR>
tac cintyatāṃ kaścid upāyaḥ | tatraikaḥ provāca-gamyatāṃ deśa-tyāgena | kim anyat ? uktaṃ ca manunā vyāsena ca-<BR>
<BR>
tyajed ekaṃ kulasyārthe grāmasyārthe kulaṃ tyajet |<BR>
grāmaṃ janapadasyārthe ātmārthe pṛthivīṃ tyajet ||Panc_3.83||<BR>
kṣemyāṃ śasya-pradāṃ nityaṃ paśu-vṛddhi-karīm api |<BR>
parityajen nṛpo bhūmim ātmārtham avicārayan ||Panc_3.84||<BR>
āpad-arthe dhanaṃ rakṣed dārān rakṣed dhanair api |<BR>
ātmānaṃ satataṃ rakṣed dārair api dhanair api ||Panc_3.85||<BR>
<BR>
tataś cānye procuḥ-bhoḥ ! pitṛ-paitāmahaṃ sthānaṃ na śakyate sahasā tyaktum | tat kriyatāṃ teṣāṃ kṛte kācid vibhīṣikā | yat katham api daivān na samāyānti | uktaṃ ca-<BR>
<BR>
nirviṣeṇāpi sarpeṇa kartavyā mahatī phaṭā |<BR>
viṣaṃ bhavatu mā vāstu phaṭāṭopo bhayaṅkaraḥ ||Panc_3.86||<BR>
<BR>
athānye procuḥ-yady evaṃ tatas teṣāṃ mahad-vibhīṣikā-sthānam asti yena nāgamiṣyanti | sā ca catura-dūtāyattā vibhīṣikā | yato vijayadatto nāmāsmat-svāmī śaśakaś candra-maṇḍale nivasati | tat preṣyatāṃ kaścin mithyā-dūto yūthādhipa-sakāśaṃ yac candras tvām atra hrada āgacchantaṃ niṣedhayati, yato 'smat-parigraho 'sya samantād vasati | evam abhihite śraddheya-vacanāt kadāpi nivartate | athānye procuḥ-yady evaṃ tad asti lambakarṇo nāma śaśakaḥ | sa ca vacana-racanā-caturo dūta-karmajñaḥ | sa tatra preṣyatām iti | uktaṃ ca-<BR>
<BR>
sākāro niḥspṛho vāgmī nānā-śāstra-vicakṣaṇaḥ |<BR>
para-cittāvagantā ca rājño dūtaḥ sa iṣyate ||Panc_3.87||<BR>
<BR>
anyac ca-<BR>
yo mūrkhaṃ laulya-sampannaṃ rāja-dvārikam ācaret |<BR>
mithyā-vādaṃ viśeṣeṇa tasya kāryaṃ na sidhyati ||Panc_3.88||<BR>
<BR>
tad anviṣyatāṃ yady asmād vyasanād ātmanāṃ sunirmuktiḥ | <BR>
<BR>
athānye procuḥ-aho yuktam etat | nānyaḥ kaścid upāyo 'smākaṃ jīvitasya | tathaiva kriyatām |<BR>
<BR>
atha lambakarṇo gaja-yūthādhipa-samīpe nirūpito gataś ca | tathānuṣṭhite lambakarṇo 'pi gaja-mārgam āsādyāgamyaṃ sthalam āruhya taṃ gajam uvāca-bhoḥ bhoḥ duṣṭa-gaja ! kim evaṃ līlayā niḥśaṅkayātra candra-hrada āgacchasi ? tan nāgantavyaṃ nivartyatām iti | <BR>
<BR>
tad ākarṇya vismita-manā gaja āha-bhoḥ ! kas tvam ? <BR>
<BR>
sa āha-ahaṃ lambakarṇo nāma śaśakaś candra-maṇḍale vasāmi | sāmprataṃ bhagavatā candramasā tava pārśve prahito dūtaḥ | jānāty eva bhavān | yathārtha-vādino dūtasya na doṣaḥ karaṇīyaḥ | dūta-mukhā hi rājānaḥ sarva eva | uktaṃ ca-<BR>
<BR>
udyateṣv api śastreṣu bandhu-varga-vadheṣv api |<BR>
puruṣāṇy api jalpanto vadhyā dūtā na bhūbhujā ||Panc_3.89||<BR>
<BR>
tac chrutvā sa āha-bhoḥ śaśaka ! tat kathaya bhagavataś candramasaḥ sandeśam | yena satvaraṃ kriyate | <BR>
<BR>
sa āha-bhavatātīta-divase yūthena sahāgacchatā prabhūtāḥ śaśakā nipātitāḥ | tat kiṃ na vetti bhavān | yan mama parigraho 'yam | tad yadi jīvitena te prayojanaṃ tadā kenāpi prayojanenāpy atra hrade nāgantavyam iti sandeśaḥ | <BR>
<BR>
gaja āha-atha kva vartate bhagavān svāmī candraḥ |<BR>
<BR>
sa āha-atra hrade sāmprataṃ śaśakānāṃ bhavad-yūtha-mathitānāṃ hata-śeṣāṇāṃ samāśvāsanāya samāyātas tiṣṭhati | ahaṃ punas tavāntikaṃ preṣitaḥ | <BR>
<BR>
gaja āha-yady evaṃ tad darśaya me taṃ svāminaṃ yena praṇamyānyatra gacchāmi |<BR>
<BR>
śaśaka āha-āgaccha mayā sahaikakī yena darśayāmi |<BR>
<BR>
tathānuṣṭhite śaśako niśā-samaye taṃ hrada-tīre nītvā jala-madhye sthitaṃ candra-bimbam adarśayat | āha ca-bhoḥ eṣa naḥ svāmī jala-madhye samādhisthas tiṣṭhati tan-nibhṛtaṃ praṇamya vrajeti | no cet, samādhi-bhaṅga-bhayād bhūyo 'pi prabhūtaṃ kopaṃ kariṣyati | <BR>
<BR>
atha gajo 'pi trasta-manās taṃ praṇamya punar gamanāya prasthitaḥ | śaśakaś ca tad-dinād ārabhya sa-parivārāḥ sukhena sveṣu sthāneṣu tiṣṭhanti sma | <BR>
<BR>
<BR>
***********************************************************************<BR>
<BR>
<BR>
ato 'haṃ bravīmi vyapadeśena mahatām iti | api ca-<BR>
<BR>
kṣudram alasaṃ kāpuruṣaṃ vyasaninam akṛtajñaṃ jīvita-kāmaḥ |<BR>
pṛṣṭha-pralapana-śīlaṃ svāmitve nābhiyojayet ||Panc_3.90||<BR>
<BR>
tathā ca-<BR>
kṣudram arthapatiṃ prāpya nyāyānveṣaṇa-tat-parau |<BR>
ubhāv api kṣayaṃ prāptau purā śaśaka-piñjalau ||Panc_3.91||<BR>
<BR>
te procuḥ-katham etat ?<BR>
<BR>
sa āha-<BR>
kathā 2<BR>
śaśa-kapiñjala-kathā<BR>
<BR>
kasmiṃścid vṛkṣe purāham avasam | tatrādhastāt koṭare kapiñjalo nāma caṭakaḥ prativasati sma | atha sadaivāstam anavelāyām āgatayor dvayor aneka-subhāṣita-goṣṭhyā devarṣi-brahmarṣi-rājarṣi-purāṇa-carita-kīrtanena ca paryaṭana-dṛṣṭāneka-kautūhala-prakathanena ca parama-sukham anubhavatoḥ kālo vrajati | atha kadācit kapiñjalaḥ prāṇa-yātrārtham anyaiś caṭakaiḥ sahānyaṃ pakva-śāli-prāñaṃ deśaṃ gataḥ | tato yāvan niśā-samaye'pi nāyātas tāvad ahaṃ sodvega-manās tad-viprayoga-duḥkhitaś cintitavān-aho kim adya kapiñjalo nāyātaḥ | kiṃ kenāpi pāśena baddhaḥ ? āho svit kenāpi vyāpāditaḥ ? sarvathā yadi kuśalo bhavati, yan māṃ vinā na tiṣṭhati | <BR>
<BR>
evaṃ me cintayato bahūny anyāni vyatikrāntāni | tataś ca tatra koṭare kadācic chīghrago nāma śaśako 'stam anavelāyām āgatya praviṣṭaḥ | mayāpi kapiñjala-nirāśatvena na nivāritaḥ | athānyasminn ahani kapiñjalaḥ śāli-bhakṣaṇād atīva pīvara-tanuḥ svāśrayaṃ smṛtvā bhūyo 'py atraiva samāyātaḥ | athavā sādhv idam ucyate-<BR>
<BR>
na tādṛg jāyate saukhyam api svarge śarīriṇām |<BR>
dāridrye'pi hi yādṛk syāt sva-deśe sva-pure gṛhe ||Panc_3.92||<BR>
<BR>
athāsau koṭarāntargataṃ śaśakaṃ dṛṣṭvā sākṣepam āha-bhoḥ śaśaka ! na tvayā sundaraṃ kṛtaṃ, yan mamāvasatha-sthāne praviṣṭo 'si | tac chīghraṃ niṣkramyatām |<BR>
<BR>
śaśaka āha-na tavedaṃ gṛham, kintu mamaiva | tat kiṃ mithyā paruṣāṇi jalpasi ? uktaṃ ca-<BR>
<BR>
vāpī-kūpa-taḍāgānāṃ devālaya-kujanmanām |<BR>
utsargāt parataḥ svāmyam api kartuṃ na śakyate ||Panc_3.93||<BR>
<BR>
tathā ca-<BR>
pratyakṣaṃ yasya yad bhuktaṃ kṣetrādyaṃ daśa vatsarān |<BR>
tatra bhuktiḥ pramāṇaṃ syād na sākṣī nākṣarāṇi vā ||Panc_3.94||<BR>
mānuṣāṇām ayaṃ nyāyo munibhiḥ parikīrtitaḥ |<BR>
tiraścāṃ ca vihaṅgānāṃ yāvad eva samāśrayaḥ ||Panc_3.95||<BR>
<BR>
tan mamaitad gṛham, na taveti |<BR>
<BR>
kapiñjala āha-bhoḥ ! yadi smṛtiṃ pramāṇīkaroṣi, tad āgaccha mayā saha yena smṛti-pāṭhakaṃ pṛṣṭvā sa yasya dadāti sa gṛhṇātu | <BR>
<BR>
tathānuṣṭhite mayāpi cintitaṃ-kim atra bhaviṣyati ? mayā draṣṭavyo 'yaṃ nyāyaḥ | tataḥ kautukād aham api tāv anuprasthitaḥ | atrāntare tīkṣṇadaṃṣṭro nāmāraṇya-mārjāras tayor vivādaṃ śrutvā mārgāsannaṃ nadī-taṭam āsādya kṛta-kuśopagraho nimīlita-nayana ūrdhva-bāhur ardha-pāda-spṛṣṭa-bhūmiḥ śrī-sūryābhimukha imāṃ dharmopadeśanām akarot-aho ! asāro 'yaṃ saṃsāraḥ | kṣaṇa-bhaṅgurāḥ prāṇāḥ | svapna-sadṛśaḥ priya-samāgamaḥ | indra-jālavat kuṭumba-parigraho 'yam | tad dharmaṃ muktvā nānyā gatir asti | uktaṃ ca-<BR>
<BR>
anityāni śarīrāṇi vibhavo naiva śāśvataḥ |<BR>
nityaṃ saṃnihito mṛtyuḥ kartavyo dharma-saṃgrahaḥ ||Panc_3.96||<BR>
yasya dharma-vihīnāni dināny āyānti yānti ca |<BR>
sa lohakāra-bhastreva śvasann api na jīvati ||Panc_3.97||<BR>
nācchādayati kaupīnaṃ na daṃśa-maśakāpaham |<BR>
śunaḥ-puccham iva vyarthaṃ pāṇḍityaṃ dharma-varjitam ||Panc_3.98||<BR>
<BR>
anyac ca-<BR>
pulākā iva dhānyeṣu pūtikā iv pakṣiṣu |<BR>
maśakā iva martyeṣu yeṣāṃ dharmo na kāraṇam ||Panc_3.99||<BR>
śreyaḥ puṣpa-phalaṃ vṛkṣād dadhnaḥ śreyo ghṛtaṃ smṛtam |<BR>
śreyas tailaṃ ca puṇyākāc chreyān dharmas tu mānuṣāt ||Panc_3.100||<BR>
sṛṣṭā mūtra-purīṣārtham āhārāya ca kevalam |<BR>
dharma-hīnāḥ parārthāya puruṣāḥ paśavo yathā ||Panc_3.101||<BR>
sthairyaṃ sarveṣu kṛtyeṣu śaṃsanti naya-paṇḍitāḥ |<BR>
bahv-antarāya-yuktasya dharmasya tvaritā gatiḥ ||Panc_3.102||<BR>
saṅkṣepāt kathyate dharmo janāḥ kiṃ vistareṇa vaḥ |<BR>
paropakāraḥ puṇyāya pāpāya para-pīḍanam ||Panc_3.103||<BR>
śrūyatāṃ dharma-sarvasvaṃ śrutvā caivāvadhāryatām |<BR>
ātmanaḥ pratikūlāni pareṣāṃ na samācaret ||Panc_3.104||<BR>
<BR>
atha tasya tāṃ dharmopadeśanāṃ śrutvā śaśaka āha-bhoḥ bhoḥ kapiñjala ! eṣa nadī-tīre tapasvī dharma-vādī tiṣṭhati | tad enaṃ pṛcchāvaḥ | <BR>
<BR>
kapiñjala āha-nanu svabhāvato 'yam asmākaṃ śatru-bhūtaḥ | tad dūre sthitvā pṛcchāvaḥ | kadācid asya vrata-vaikalyaṃ sampadyeta | tato dūrastho tāv ūcatuḥ-bhos tapasvin ! dharmopadeśaka ! āvayor vivādo vartate | tad dharma-śāstra-dvāreṇāsmākaṃ nirṇayaṃ kuru | yo hīnavādī sa te bhakṣya iti | <BR>
<BR>
sa āha-bhadrau ! mā maivaṃ vadatam | nivṛtto 'haṃ naraka-mārgād dhiṃsā-karmaṇaḥ | ahiṃsaiva dharma-mārgaḥ | uktaṃ ca-<BR>
<BR>
ahiṃsā-pūrvako dharmo yasmāt sarva-hite rataḥ |<BR>
yūkā-mat-kuṇa-daṃśādīṃs tasmāt tān api rakṣayet ||Panc_3.105||<BR>
hiṃsakāny api bhūtāni yo hiṃsati sa nirghṛṇaḥ |<BR>
sa yāti narakaṃ ghoraṃ kiṃ punar yaḥ śubhāni ca ||Panc_3.106||<BR>
ete'pi ye yājñikā yajña-karmaṇi paśūn vyāpādayanti, te mūrkhāḥ | paramārthaṃ śruter na jānanti | tatra kilaitad uktam-ajayaiṣṭavyam | ajā vrīhayas tāvat sapta-vārṣikāḥ kathyante na punaḥ paśu-viśeṣaḥ | uktaṃ ca-<BR>
 <BR>
vṛkṣāṃś chittvā paśūn hatvā kṛtvā rudhira-kardamam |<BR>
yady evaṃ gamyate svargaṃ narakaṃ kena gamyate ||Panc_3.107||<BR>
<BR>
tan nāhaṃ bhakṣayāmi | paraṃ jaya-parājaya-nirṇayaṃ kariṣyāmi | kintv ahaṃ vṛddho dūrān na yathāvac chṛṇomi | evaṃ jñātvā mama samīpa-vartino bhūtvā mamāgre nyāyaṃ vadataṃ, yena vijñāya, vivāda-paramārthaṃ vaco vadato me para-loka-bādhā na bhavati |  uktaṃ ca-<BR>
<BR>
mānād vā yadi vā lobhāt krodhād vā yadi vā bhayāt |<BR>
yo nyāyam anyathā brūte sa yāti narakaṃ naraḥ ||Panc_3.108||<BR>
pañca paśv-anṛte hanti daśa hanti gavānṛte |<BR>
śataṃ kanyānṛte hanti sahasraṃ puruṣānṛte ||Panc_3.109||<BR>
upaviṣṭaḥ sabhā-madhye yo na vakti sphuṭaṃ vacaḥ |<BR>
tasmād dūreṇa sa tyājyo na yo vā kīrtayed ṛtam ||Panc_3.110||<BR>
<BR>
tasmād viśrabdhau mama karṇopāntike sphuṭaṃ nivedayatam | kiṃ bahunā, tena kṣudreṇa tathā tau pūrṇaṃ viśvāsitau yathā tasyotsaṅga-vartinau jātau | tataś ca tenāpi sama-kālam evaikaḥ pādāntenākrānto 'nyo daṃṣṭrākrakacena ca tato gata-prāṇau bhakṣitāv iti | ato 'haṃ bravīmi-kṣudram artha-patiṃ prāpya (91) iti |<BR>
<BR>
bhavanto 'py enaṃ divāndhaṃ kṣudram artha-patim āsādya rātry-andhāḥ santaḥ śaśaka-piñjala-mārgeṇa yāsyanti | evaṃ jñātvā yad ucitaṃ tad vidheyam | atha tasya tad-vacanam ākarṇya sādhv anenābhihitam ity uktā, bhūyo 'pi pārthivāthaṃ sametya mantrayiṣyāmahe iti bruvāṇāḥ sarve pakṣiṇo yathābhimataṃ jagmuḥ | kevalam avaśiṣṭo bhadrāsanopaviṣṭo 'bhiṣekābhimukho divāndhaḥ kṛkālikayā sahāste | āha ca-kaḥ ko 'tra bhoḥ ! kim adyāpi na kriyate mamābhiṣekaḥ ?<BR>
<BR>
iti śrutvā kṛkālikayābhihitam-bhadra ! kuto 'yaṃ vighnas te kākena ? gatāś ca sarve'pi vihagā yathepsitāsu dikṣu kevalam eko 'yaṃ vāyaso 'vaśiṣṭas tiṣṭhati kenāpi kāraṇena | tat tvaritam uttiṣṭha, yena tvāṃ svāśrayaṃ prāpayāmi | <BR>
<BR>
tac chrutvā sa-viṣādam ulūko vāyasam āha-bho bho duṣṭātman ! kiṃ mayā te'pakṛtaṃ yad rājyābhiṣeko me vighnitaḥ ? tad adya-prabhṛti sānvayam āvayor vairaṃ sañjātam | uktaṃ ca-<BR>
<BR>
rohate sāyakair viddhaṃ chinnaṃ rohati cāsinā |<BR>
vaco duruktaṃ bībhatsaṃ na prarohati vāk-kṣatam ||Panc_3.111||<BR>
<BR>
ity evam abhidhāya kṛkālikayā saha svāśramaṃ gataḥ | atha bhaya-vyākulo vāyaso vyacintayat-aho ! akāraṇaṃ vairam āsāditaṃ mayā | kim idaṃ vyāhṛtam ? uktaṃ ca-<BR>
adeśa-kālajñam anāyati-kṣamaṃ <BR>
yad apriyaṃ lāghava-kāri cātmanaḥ |<BR>
yo 'trābravīt kāraṇa-varjitaṃ vaco<BR>
na tad vacaḥ syād viṣam eva tad bhavet ||Panc_3.112||<BR>
<BR>
balopapanno 'pi hi buddhimān naraḥ<BR>
pare nayen na svayam eva vairitām |<BR>
bhiṣaṅ mamāstīti vicintya bhakṣayed<BR>
akāraṇāt ko hi vicakṣaṇo viṣam ||Panc_3.113||<BR>
<BR>
parivādaḥ pariṣadi na kathañcit paṇḍitena vaktavyaḥ |<BR>
satyam api tan na vācyaṃ yad uktam asukhāvahaṃ bhavati ||Panc_3.114||<BR>
<BR>
suhṛdbhir āptair asakṛd-vicāritaṃ <BR>
svayaṃ hi buddhyā pravicāritāśrayam |<BR>
karoti kāryaṃ khalu yaḥ sa buddhimān<BR>
sa eva lakṣmyā yaśasāṃ ca bhājanam ||Panc_3.115||<BR>
evaṃ vicintya kāko 'pi prayātaḥ | tadā-prabhṛty asmābhiḥ saha kauśikānām anvayā-gataṃ vairam asti | <BR>
<BR>
meghavarṇa āha-tāta ! evaṃ gate'smābhiḥ kiṃ kriyate ? <BR>
<BR>
sa āha-vatsa ! evaṃ gate'pi ṣāḍguṇyād aparaḥ sthūlo 'bhiprāyo 'sti | tam aṅgīkṛtya svayam evāhaṃ tad-vijayāya yāsyāmi | ripūn vañcayitvā vadhiṣyāmi | uktaṃ ca-<BR>
<BR>
bahu-buddhi-samāyuktāḥ suvijñānā balotkaṭān |<BR>
śaktā vañcayituṃ dhūrtā brāhmaṇaṃ chāgalad iva ||Panc_3.116||<BR>
<BR>
meghavarṇa āha-katham etat ?<BR>
<BR>
so 'bravīt-<BR>
kathā 3<BR>
mitra-śarma-brāhmaṇa-kathā<BR>
<BR>
kasmiṃścid adhiṣṭhāne mitraśarmā nāma brāhmaṇaḥ kṛtāgnihotra-parigrahaḥ prativasati sma | tena kadācin māgha-māse saumyānile pravāti, meghācchādite gagane mandaṃ mandaṃ pravarṣati parjanye, paśu-prārthanārthaṃ kiñcid grāmāntaraṃ gatvā, kaścid yajamāno yācitaḥ-bho yajamāna ! āgāminyām amāvāsyāyām ahaṃ yakṣyāmi yajñam | tad dehi me paśum ekam | <BR>
<BR>
atha tena yasya śāstroktaḥ pīvara-tanuḥ paśuḥ pradattaḥ | so 'pi taṃ samartham itaś cetaś ca gacchantaṃ vijñāya skandhe kṛtvā satvaraṃ sva-purābhimukhaḥ pratasthe |<BR>
<BR>
atha tasya gacchato mārge trayo dhūrtāḥ kṣut-kṣāma-kaṇṭhāḥ saṃmukhā babhūvuḥ | taiś ca tādṛśaṃ pīvara-tanuṃ skandha ārūḍham ālokya, mitho 'bhihitaṃ-aho ! asya paśor bhakṣaṇād adyatanīyo hima-pāto vyarthatāṃ nīyate | tad enaṃ vañcayitvā paśum ādāya śīta-trāṇaṃ kurmaḥ | <BR>
<BR>
atha teṣām ekatamo veśa-parivartanaṃ vidhāya saṃmukho bhūtvāpamārgeṇa tam āhitāgnim ūce-bho bhoḥ ! bālāgnihotrin ! kim evaṃ jana-viruddhaṃ hāsya-kāryam anuṣṭhīyate ? yad eṣa sārameyo 'pavitraḥ skandhādhirūḍho nīyate | uktaṃ ca yataḥ |<BR>
<BR>
śvāna-kukkuṭa-cāṇḍālāḥ sama-sparśāḥ prakīrtitāḥ |<BR>
rāsabhoṣṭrau viśeṣeṇa tasmāt tān naiva saṃspṛśet ||Panc_3.117||<BR>
<BR>
tataś ca tena kopābhibhūtenābhihitam-aho ! kim andho bhavān ? yat paśuṃ sārameyatvena pratipādayasi ? <BR>
<BR>
so 'bravīt-brahman ! kopas tvayā na kāryaḥ | yathecchaṃ gamyatām | <BR>
<BR>
atha yāvat kiñcid adhvano 'ntaraṃ gacchati, tāvad dvitīyo dhūrtaḥ sammukham abhyupetya tam uvāca-bhoḥ brahman ! kaṣṭaṃ kaṣṭam ! yadyapi vallabho 'yaṃ te mṛta-vatsas tathāpi skandham āropayitum ayuktam | uktaṃ ca yataḥ-<BR>
<BR>
tiryañcaṃ mānuṣaṃ vāpi yo mṛtaṃ saṃspṛśet kudhīḥ |<BR>
pañca-gavyena śuddhiḥ syāt tasya cāndrāyaṇena vā ||Panc_3.118||<BR>
<BR>
athāsau sa-kopam idam āha-bhoḥ ! kim andho bhavān ? yat paśuṃ mṛta-vatsaṃ vadati | <BR>
<BR>
so 'bravīt-bhagavan ! mā kopaṃ kuru | ajñānān mayābhihitam | tat tvam ātma-ruciṃ samācara iti |<BR>
<BR>
atha yāvat stokaṃ vanāntaraṃ gacchati tāvat tṛtīyo 'nya-veśa-dhārī dhūrtaḥ sammukhaḥ samupetya tam uvāca-bhoḥ ! ayuktam etat, yad rāsabhaṃ skandhādhirūḍhaṃ nayasi | tat tyajyatām eṣaḥ | uktaṃ ca-<BR>
<BR>
yaḥ spṛśed rāsabhaṃ martyo jñānād ajñānato 'pi vā |<BR>
sa-cailaṃ snānam uddiṣṭaṃ tasya pāpa-praśāntaye ||Panc_3.119||<BR>
<BR>
tat tyajainaṃ yāvad anyaḥ kaścin na paśyati |<BR>
<BR>
athāsau taṃ paśuṃ rāsabhaṃ manyamāno bhayād bhūmau prakṣipya sva-gṛham uddiśya palāyituṃ prārabdhaḥ | tatas te'pi trayo militvā paśum ādāya yathecchaṃ bhakṣitum ārabdhāḥ | <BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-bahu-buddhi-samāyuktāḥ (116) iti | athavā sādhv idam ucyate-<BR>
<BR>
abhinava-sevaka-vinayaiḥ prāghuṇakoktair vilāsinīr uditaiḥ |<BR>
dhūrta-jana-vacana-nikarair iha kaścid avañcito nāsti ||Panc_3.120||<BR>
<BR>
kiṃ ca-durbalair api bahubhiḥ saha virodho na yuktaḥ | uktaṃ ca-<BR>
<BR>
bahavo na viroddhavyā durjayā hi mahājanāḥ |<BR>
sphurantam api nāgendraṃ bhakṣayanti pipīlikāḥ ||Panc_3.121||<BR>
<BR>
meghavarṇa āha-katham etat ?<BR>
<BR>
sthirajīvī kathayati-<BR>
<BR>
kathā 4<BR>
atidarpa-nāma-sarpa-kathā<BR>
<BR>
asti kasmiṃścid valmīke mahā-kāyaḥ kṛṣṇa-sarpo 'tidarpo nāma | sa kadācid vilānusāri-mārgam utsṛjyānyena laghu-dvāreṇa niṣkramitum ārabdhaḥ | niṣkrāmataś ca tasya mahā-kāyatvād daiva-vaśatayā laghu-vivaratvāc ca śarīre vraṇaḥ samutpannaḥ | atha vraṇa-śoṇita-gandhānusāriṇībhiḥ pipīlikābhiḥ sarvato vyāpto vyākulīkṛtaś ca | kati vyāpādayati kati vā tāḍayati ? atha prabhūtatvād vistārita-bahu-vraṇaḥ kṣata-sarvāṅgo 'tidarpaḥ pañcatvam upāgataḥ | <BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-bahavo na viroddhavyā (121) iti | tad atrāsti me kiñcid vaktavyam eva | tad avadhārya yathoktam anuṣṭhīyatām | <BR>
<BR>
meghavarṇa āha-tat samādeśaya | tavādeśo nānyathā kartavyaḥ | <BR>
<BR>
sthirajīvī prāha-vatsa ! samākarṇaya tarhi | sāmādīn atikramya yo mayā pañcama upāyo nirūpitaḥ | tan māṃ vipakṣa-bhūtaṃ kṛtvāni niṣṭhura-vacanair nirbhartsya | yathā vipakṣa-praṇidhīnāṃ pratyayo bhavati, tathā samāhṛta-rudhirair ālipyāsyaiva nyagrodhasyādhastāt prakṣipya māṃ gamyatāṃ parvatam ṛṣyamūkaṃ prati | tatra sa-parivāras tiṣṭha, yāvad ahaṃ samastān sapatnān supraṇītena vidhinā viśvāsyābhimukhān kṛtvā kṛtārtho jñāta-durga-madhyo divase tān andhatāṃ prāptāṃs tvāṃ nītvā vyāpādayāmi | jñātaṃ mayā samyak nānyathāsmākaṃ siddhir asti | yato durgam etad apasāra-rahitaṃ kevalaṃ vadhāya bhaviṣyati | uktaṃ ca-<BR>
<BR>
apasāra-samāyuktaṃ na yajñair durgam ucyate |<BR>
apasāra-parityaktaṃ durga-vyājena bandhanam ||Panc_3.122||<BR>
<BR>
na ca tvayā mad-arthaṃ kṛpā kāryā | uktaṃ ca-<BR>
<BR>
api prāṇa-samān iṣṭān pālitān lālitān api |<BR>
bhṛtyān yuddhe samutpanne paśyec chuṣkam ivendhanam ||Panc_3.123||<BR>
<BR>
tathā ca-<BR>
prāṇavad rakṣayed bhṛtyān svakāyam iva poṣayet |<BR>
sadaika-divasasyārthe yatra syād ripu-saṅgamaḥ ||Panc_3.124||<BR>
<BR>
tat tvayāhaṃ nātra viṣaye pratiṣedhanīyaḥ | ity uktvā tena saha śuṣka-kalahaṃ kartum ārabdhaḥ | athānye tasya bhṛtyāḥ sthirajīvinam ucchṛṅkhala-vacanair jalpantam avalokya tasya vadhāyodyatā meghavarṇenābhihitāḥ-aho ! nivartadhvaṃ yūyam | aham evāsya śatru-pakṣapātino durātmanaḥ svayaṃ nigrahaṃ kariṣyāṃi | ity abhidhāya tasyopari samāruhya, laghubhiś cañcu-prahārais taṃ nihatyāhṛta-rudhireṇa plāvayitvā tad-upadiṣṭam ṛṣyamūka-parvataṃ sa-parivāro gataḥ |<BR>
<BR>
etasminn antare kṛkālikayā dviṣat-praṇidhī-bhūtayā tat sarvaṃ tad-amātya-vyasanaṃ kvacit pracalitaḥ sa-parivāra iti | <BR>
<BR>
atholūkādhipas tad ākarṇyāstam anavelāyāṃ sāmātyaḥ sa-parijano vāyasa-vadhārthaṃ pracalitaḥ | prāha ca-tvaryatāṃ tvaryatāṃ bhītaḥ śatruḥ palāyana-paraḥ puṇyair labhyate | uktaṃ ca-<BR>
<BR>
śatroḥ pracalane chidram ekam anyaṃ ca saṃśrayam |<BR>
kurvāṇo jāyate vaśyo vyagratve rāja-sevinām ||Panc_3.125||<BR>
<BR>
evaṃ bruvāṇaḥ samantān nyagrodha-pādapam adhaḥ pariveṣṭya vyavasthitaḥ | yāvan na kaścid vāyaso dṛśyate, tāvac chākhāgram adhirūḍho hṛṣṭa-manā vandibhir abhiṣṭūyamāno 'rimardanas tān parijanān provāca-aho ! jñāyatāṃ teṣāṃ mārgaḥ | katamena mārgeṇa pranaṣṭāḥ kākāḥ ? tad yāvan na durgaṃ samāśrayanti, tāvad eva pṛṣṭhato gatvā vyāpādyā bhavanti | uktaṃ ca-<BR>
<BR>
vṛttim apy āśritaḥ śatrur avadhyaḥ syāj jigīṣuṇā |<BR>
kiṃ punaḥ saṃśrito durgaṃ sāmagryā parayā yutam ||Panc_3.126||<BR>
<BR>
athaitasmin prastāve sthirajīvī cintayāmāsa-yad ete'smac chatravo 'nulabdhāsmad-vṛttāntā yathāgatam eva yānti tato mayā na kiñcit kṛtaṃ bhavati | uktaṃ ca-<BR>
<BR>
anārambho hi kāryāṇāṃ prathamaṃ buddhi-lakṣaṇam |<BR>
ārabdhasyānta-gamanaṃ dvitīyaṃ buddhi-lakṣaṇam ||Panc_3.127||<BR>
<BR>
tad varam anārambho na cārambha-vighātaḥ | tad aham etān śabdaṃ saṃśrāvya ātmānaṃ darśayāmi iti vicārya mandaṃ mandaṃ śabdam akarot | tac chrutvā te sakalā apy ulūkās tad-vadhāya prajagmuḥ | atha tenoktaṃ-aho ! ahaṃ sthirajīvī nāma meghavarṇasya mantrī | meghavarṇenaivedṛśīm avasthāṃ nītaḥ | tan nivedayatātma-svāmine | tena saha bahu vaktavyam asti | <BR>
<BR>
atha tair niveditaḥ sa ulūka-rājo vismayāviṣṭas tat-kṣaṇāt tasya sakāśaṃ gatvā provāca-bhoḥ bhoḥ ! kim etāṃ daśāṃ gatas tvam, tat kathyatām | <BR>
<BR>
sthirajīvī prāha-deva ! śrūyatāṃ tad-avasthā-kāraṇam | atīta-dine sa durātmā meghavarṇo yuṣmad-vyāpādita-prabhūta-vāyasānāṃ pīḍayā yuṣmākam upari kopa-śoka-grasto yuddhārthaṃ pracalita āsīt | tato mayābhihitaṃ-svāmin ! na yuktaṃ bhavatas tad-upari gantum | balavanta ete, bala-hīnāś ca vayam | uktaṃ ca-<BR>
<BR>
balīyasā hīna-balo virodhaṃ<BR>
na bhūti-kāmo manasāpi vāñchet |<BR>
na vadhyate vetasa-vṛttir atra<BR>
vyaktaṃ praṇāśo 'sti pataṅga-vṛtteḥ ||Panc_3.128||<BR>
<BR>
tat tasyoāyana-pradānena sandhir eva yuktaḥ | uktaṃ ca-<BR>
<BR>
balavantaṃ ripuṃ dṛṣṭvā sarvasvam api buddhimān |<BR>
dattvā hi rakṣayet prāṇān rakṣitais tair dhanaṃ punaḥ ||Panc_3.129||<BR>
<BR>
tac chrutvā durjana-kopitena tvat-pakṣa-pātinaṃ mām āśaṅkamānenemāṃ daśāṃ nītaḥ | tat tava pādau sāmprataṃ me śaraṇaṃ | kiṃ bahunā vijñaptena ? yāvad ahaṃ pracalituṃ śaknomi tāvat tvāṃ tasyāvāsaṃ nītvā sarva-vāyasa-kṣayaṃ vidhāsyāmi iti | <BR>
<BR>
athārimardanas tad ākarṇya pitṛ-pitāmaha-kramāgata-mantribhiḥ sārdhaṃ mantrayāṃcakre | tasya ca pañca mantriṇaḥ | tad yathā-raktākṣaḥ, krūrākṣaḥ, dīptākṣaḥ, vakranāsaḥ, prākārakarṇaś ceti | tatrādau raktākṣam apṛcchat-bhadra ! eṣa tāvat tasya ripor mantrī mama hasta-gataḥ | tat kiṃ kriyatām ? iti |<BR>
<BR>
raktākṣa āha-deva ! kim atra cintyate ? avicāritam ayaṃ hantavyaḥ, yataḥ-<BR>
<BR>
hīnaḥ śatrur nihantavyo yāvan na balavān bhavet |<BR>
prāpta-sva-pauruṣa-balaḥ paścād bhavati durjayaḥ ||Panc_3.130||<BR>
<BR>
kiṃ ca svayam upāgatā śrīs tyajyamānā śapatīti loke pravādaḥ | uktaṃ ca-<BR>
<BR>
kālo hi sakṛd abhyeti yan naraṃ kāla-kāṅkṣiṇam |<BR>
durlabhaḥ sa punas tena kāla-karmācikīrṣatā ||Panc_3.131||<BR>
<BR>
śrūyate ca yathā-<BR>
<BR>
kaścit kṣudra-samācāraḥ prāṇināṃ kāla-sannibhaḥ |<BR>
vicacāra mahāraṇye ghoraḥ śuni-lubdhakaḥ ||Panc_3.132||<BR>
<BR>
arimardanaḥ prāha-katham etat ?<BR>
<BR>
raktākṣaḥ kathayati-<BR>
kathā 5<BR>
brāhmaṇa-sarpa-kathā<BR>
<BR>
asti kasmiṃścid adhiṣṭhāne haridatto nāma brāhmaṇaḥ | tasya ca kṛṣiṃ kurvataḥ sadaiva niṣphalaḥ kālo 'tivartate | athaikasmin divase sa brāhmaṇa uṣṇa-kālāvasāne gharmārtaḥ sva-kṣetra-madhye vṛkṣa-cchāyāyāṃ prasupto 'natidūre valmīkopari prasāritaṃ bṛhat-phaṭā-yuktaṃ bhīṣaṇaṃ bhujaṅgaṃ dṛṣṭvā cintayāmāsa-nūnam eṣā kṣetra-devatā mayā kadācid api na pūjitā | tenedaṃ me kṛṣi-karma viphalībhavati | tad asyā ahaṃ pūjām adya kariṣyāmi | ity avadhārya kuto 'pi kṣīraṃ yācitvā śarāve nikṣipya valmīkāntikam upagatyovāca-bhoḥ kṣetra-pāla ! mayaitvāvantaṃ kālaṃ na jñātaṃ yat tvam atra vasasi | tena pūjā na kṛtā | tat sāmprataṃ kṣamasveti | <BR>
<BR>
evam uktvā dugdhaṃ ca nivedya gṛhābhimukhaṃ prāyāt | atha prātar yāvad āgatya paśyati, tāvad dīnāram ekaṃ śarāve dṛṣṭavān | evaṃ ca pratidinam ekākī samāgatya tasmai kṣīraṃ dadāti, ekaikaṃ ca dīnāraṃ gṛhṇāti | athaikasmin divase kṣīra-nayanāya putraṃ nirūpya brāhmaṇo grāmāntaraṃ jagāma | putro 'pi kṣīraṃ tatra nītvā saṃsthāpya ca punar gṛhaṃ samāyātaḥ | dināntare tatra gatvā dīnārakaṃ dṛṣṭvā gṛhītvā ca cintitavān-nūnaṃ sauvarṇa-dīnāra-pūrṇo valmīkaḥ | tad enaṃ hatvā sarvam eka-vāraṃ grahīṣyāmi ity evaṃ sampradhāryānyedyuḥ kṣīraṃ dadatā brāhmaṇa-putreṇa sarpo laguḍena tāḍitaḥ | tataḥ katham api daiva-vaśād amukta-jīvit eva roṣāt tam eva tīvra-viṣada-śanais tathādaśat, yathā
sadyaḥ pañcatvam upāgataḥ | svajanaiś ca nātidūre kṣetrasya kāṣṭha-sañcayaiḥ saṃskṛtaḥ |<BR>
<BR>
atha dvitīya-dine tasya pitā samāyātaḥ | svajanebhyaḥ suta-vināśa-kāraṇaṃ śrutvā tathaiva samarthitavān | abravīc ca-<BR>
<BR>
bhūtān yo nānugṛhṇāti hy ātmanaḥ śaraṇāgatān |<BR>
bhūtārthās tasya naśyanti haṃsāḥ padma-vane yathā ||Panc_3.133||<BR>
<BR>
puruṣair uktaṃ-katham etat ?<BR>
<BR>
brāhmaṇaḥ kathayati-<BR>
kathā 6<BR>
haima-haṃsa-kathā<BR>
<BR>
asti kasmiṃścid adhiṣṭhāne citraratho nāma rājā | tasya yodhaiḥ surakṣyamāṇaṃ padmasaro nāma saras tiṣṭhati tatra ca prabhūtā jāmbūnada-mayā haṃsās tiṣṭhanti | ṣaṇmāse ṣaṇmāse piccham ekaikaṃ parityajanti | atha tatra sarasi sauvarṇo bṛhat-pakṣī samāyātaḥ | taiś coktaḥ-asmākaṃ madhye tvayā na vastavyam | yena kāraṇenāsmābhiḥ ṣaṇmāsānte picchaikaika-dānaṃ kṛtvā gṛhītam etat saraḥ | evaṃ ca kiṃ bahunā, parasparaṃ dvaidham utpannam | sa ca rājñaḥ śaraṇaṃ gato 'bravīt-deva ! ete pakṣiṇa evaṃ vadanti, yad asmākaṃ rājā kiṃ kariṣyati ? na kasyāpy āvāsaṃ dadmaḥ | <BR>
<BR>
mayā coktaṃ-na śobhanaṃ yuṣmābhir abhihitam | ahaṃ gatvā rājñe nivedayiṣyāmi | evaṃ sthite devaḥ pramāṇam | <BR>
<BR>
tato rājā bhṛtyān abravīt-bho bhoḥ gacchata | sarvān pakṣiṇo gatāsūn kṛtvā śīghram ānayata | rājādeśānantaram eva pracelus te |<BR>
<BR>
atha laguḍa-hastān rāja-puruṣān dṛṣṭvā tatraikena pakṣiṇā vṛddhenoktam-bhoḥ svajanāḥ ! na śobhanam āpatitam | tataḥ sarvair eka-matī-bhūyotpatitavyam | taiś ca tathānuṣṭhitam |<BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-bhūtān yo nānugṛhṇāti (133) iti | <BR>
<BR>
ity uktvā punar api brāhmaṇaḥ pratyūṣe kṣīraṃ gṛhītvā tatra gatvā tāra-svareṇa sarpam astaut | tadā sarpaś ciraṃ valmīka-dvārāntar-līna eva brāhmaṇaṃ pratyuvāca-tvaṃ lobhād atrāgataḥ putra-śokam api vihāya | ataḥ paraṃ tava mama ca prītir nocitā | tava putreṇa yauvanonmādenāhaṃ tāḍito mayā sa dṛṣṭaḥ | kathaṃ mayā laguḍa-prahāro vismartavyaḥ | tvayā ca putra-śoka-duḥkhaṃ kathaṃ vismartavyam iti punar uktvā vivarāntar-gataḥ | brāhmaṇaś ca maṇiṃ gṛhītvā putra-buddhiṃ nindan sva-gṛham āgataḥ | ato 'haṃ bravīmi-citikāṃ dīpitāṃ paśya iti | tad asmin hate'yatnād eva rājyam akaṇṭakaṃ bhavato bhavati |<BR>
<BR>
tasyaitad-vacanaṃ śrutvā krūrākṣaṃ papraccha-bhadra ! tvaṃ tu kiṃ manyase ? <BR>
<BR>
so 'bravīt-deva ! nirdayam etad yad anenābhihitam | yat kāraṇaṃ śaraṇāgato na vadhyate suṣṭhu | khalv idam ākhyānam-<BR>
<BR>
śrūyate hi kapotena śatruḥ śaraṇam āgataḥ |<BR>
pūjitaś ca yathā-nyāyaṃ svaiś ca māṃsair nimantritaḥ ||Panc_3.134||<BR>
<BR>
arimardano 'bravīt-katham etat ?<BR>
<BR>
krūrākṣaḥ kathayati-<BR>
kathā 7<BR>
kapota-lubdhaka-kathā<BR>
<BR>
kaścid kṣudra-samācāraḥ prāṇināṃ kāla-sannibhaḥ |<BR>
vicacāra mahāraṇye ghoraḥ śakuni-lubdhakaḥ ||Panc_3.135||<BR>
naiva kaścit suhṛt tasya na sambandhī na bāndhavaḥ |<BR>
sa taiḥ sarvaiḥ parityaktas tena raudreṇa karmaṇā ||Panc_3.136||<BR>
<BR>
athavā-<BR>
ye nṛśaṃsā durātmanaḥ prāṇināṃ prāṇa-nāśakāḥ |<BR>
udvejanīyā bhūtānāṃ vyālā iva bhavanti te ||Panc_3.137||<BR>
sa pañjarakam ādāya pāśaṃ ca laguḍaṃ tathā |<BR>
nityam eva vanaṃ yāti sarva-prāṇi-vihiṃsakaḥ ||Panc_3.138||<BR>
anyedyur bhramatas tasya vane kāpi kapotikā |<BR>
jātā hasta-gatā tāṃ sa prākṣipat pañjcarāntare ||Panc_3.139||<BR>
atha kṛṣṇā diśaḥ sarvā vanasthasyābhavan ghanaiḥ<BR>
vāta-vṛṣṭiś ca mahato kṣaya-kāla ivābhavat ||Panc_3.140||<BR>
tataḥ sa trasta-hṛdayaḥ kampamāno muhur muhuḥ |<BR>
anveṣayan paritrāṇam āsasāda vanaspatim ||Panc_3.141||<BR>
muhūrtaṃ paśyate yāvad viyad vimala-tārakam |<BR>
prāpya vṛkṣaṃ vadaty evaṃ yo 'tra tiṣṭhati kaścana ||Panc_3.142||<BR>
tasyāhaṃ śaraṇaṃ prāptaḥ sa paritrātu mām iti |<BR>
śītena bhidyamānaṃ ca kṣudhayā gata-cetanam ||Panc_3.143||<BR>
atha tasya taroḥ skandhe kapotaḥ suciroṣitaḥ |<BR>
bhāryā-virahitas tiṣṭhan vilalāpa suduḥkhitaḥ ||Panc_3.144||<BR>
vāta-varṣo mahān āsīn na cāgacchati me priyā |<BR>
tayā virahitaṃ hy etac chūnyam adya gṛhaṃ mama ||Panc_3.145||<BR>
pativratā pati-prāṇā patyuḥ priya-hite ratā |<BR>
yasya syād īdṛśī bhāryā dhanyaḥ sa puruṣo bhuvi ||Panc_3.146||<BR>
na gṛhaṃ gṛham ity āhur gṛhiṇī gṛham ucyate |<BR>
gṛhaṃ tu gṛhiṇī-hīnam araṇya-sadṛśaṃ matam ||Panc_3.147||<BR>
pañjara-sthā tataḥ śrutvā bhartur duḥkhānvitaṃ vacaḥ |<BR>
kapotikā susantuṣṭā vākyaṃ cedam athāha sā ||Panc_3.148||<BR>
na sā strīty abhimantavyā yasyāṃ bhartā na tuṣyati |<BR>
tuṣṭe bhartari nārīṇāṃ tuṣṭāḥ syuḥ sarva-devatāḥ ||Panc_3.149||<BR>
dāvāgninā vidagdheva sa-puṣpa-stavakā latā |<BR>
bhasmībhavatu sā nārī yasyāṃ bhartā na tuṣyati ||Panc_3.150||<BR>
mitaṃ dadāti hi pitā mitaṃ bhrātā mitaṃ sutaḥ |<BR>
amitasya hi dātāraṃ bhartāraṃ kā na pūjayet ||Panc_3.151||<BR>
<BR>
punaś cābravīt-<BR>
śṛṇuṣvāvahitaḥ kānta yat te vakṣyāmy ahaṃ hitam |<BR>
prāṇair api tvayā nityaṃ saṃrakṣyaḥ śaraṇāgataḥ ||Panc_3.152||<BR>
eṣa śākunikaḥ śete tavāvāsaṃ samāśritaḥ |<BR>
śītārtaś ca kṣudhārtaś ca pūjām asmai samācara ||Panc_3.153||<BR>
<BR>
śrūyate ca-<BR>
yaḥ sāyam atithiṃ prāptaṃ yathā-śakti na pūjayet |<BR>
tasyāsau duṣkṛtaṃ dattvā sukṛtaṃ cāpakarṣati ||Panc_3.154||<BR>
mā cāsmai tvaṃ kṛthā dvaiṣaṃ baddhāneneti mat-priyā |<BR>
sva-kṛtair eva baddhāhaṃ prāktanaiḥ karma-bandhanaiḥ ||Panc_3.155||<BR>
dāridrya-roga-duḥkhāni bandhana-vyasanāni ca |<BR>
ātmāparādha-vṛkṣasya phalāny etāni dehinām ||Panc_3.156||<BR>
tasmāt tvaṃ dveṣam utsṛjya mad-bandhana-samudbhavam |<BR>
dharme manaḥ samādhāya pūjayainaṃ yathā-vidhi ||Panc_3.157||<BR>
tasyās tad-vacanaṃ śrutvā dharma-yukti-samanvitam |<BR>
upagamya tato 'dhṛṣṭaḥ kapotaḥ prāha lubdhakam ||Panc_3.158||<BR>
bhadra susvāgataṃ te'stu brūhi kiṃ karavāṇi te |<BR>
santāpaś ca na kartavyaḥ sva-gṛhe vartate bhavān ||Panc_3.159||<BR>
tasya tad-vacanaṃ śrutvā pratyuvāca vihaṅgamam |<BR>
kapota khalu śītaṃ me hima-trāṇaṃ vidhīyatām ||Panc_3.160||<BR>
sa gatvāṅgārakaṃ nītvā pātayāmāsa pāvakam |<BR>
tataḥ śuṣkeṣu parṇeṣu tam āśu samadīpayat ||Panc_3.161||<BR>
susandīptaṃ tataḥ kṛtvā tam āha śaraṇāgatam |<BR>
pratāpayasva viśrabdhaṃ sva-gātrāṇy atra nirbhayaḥ ||Panc_3.162||<BR>
udgatena ca jīvāmo vayaṃ sarve vanaukasaḥ |<BR>
na cāsti vibhavaḥ kaścin nāśaye yena te kṣudham ||Panc_3.163||<BR>
sahasraṃ bharate kaścic chatamanyo daśāparaḥ |<BR>
mama tv akṛta-puṇyasya kṣudrasyātmāpi durbharaḥ ||Panc_3.164||<BR>
ekasyāpy atither annaṃ yaḥ pradātuṃ na śaktimān |<BR>
tasyāneka-parikleśe gṛhe kiṃ vasataḥ phalam ||Panc_3.165||<BR>
tat tathā sādhayāmy etac charīraṃ duḥkha-jīvitam |<BR>
yathā bhūyo na vakṣyāmi nāstīty arthi-samāgame ||Panc_3.166||<BR>
sa ninindi kilātmānaṃ na tu taṃ lubdhakaṃ punaḥ |<BR>
uvāca tarpayiṣye tvāṃ muhūrtaṃ pratipālaya ||Panc_3.167||<BR>
evam uktvā sa dharmātmā prahṛṣṭenāntarātmanā |<BR>
tam agniṃ samparikramya praviveśa sva-veśmavat ||Panc_3.168||<BR>
tatas taṃ lubdhako dṛṣṭvā kṛpayā pīḍito bhṛśam |<BR>
kapotam agnau patitaṃ vākyam etad abhāṣata ||Panc_3.169||<BR>
yaḥ karoti naraḥ pāpaṃ na tasyātmā dhruvaṃ priyaḥ |<BR>
ātmanā hi kṛtaṃ pāpam ātmanaiva hi bhujyate ||Panc_3.170||<BR>
so 'haṃ pāpa-matiś caiva pāpa-karma-rataḥ sadā |<BR>
patiṣyāmi mahā-ghore narake nātra saṃśayaḥ ||Panc_3.171||<BR>
nūnaṃ mama nṛśaṃsasya pratyādarśaḥ sudarśitaḥ |<BR>
prayacchatā sva-māṃsāni kapotena mahātmanā ||Panc_3.172||<BR>
adya-prabhṛti dehaṃ svaṃ sarva-bhoga-vivarjitam |<BR>
toyaṃ svalpaṃ yathā grīṣmaḥ śoṣayiṣyāmy ahaṃ punaḥ ||Panc_3.173||<BR>
śīta-vātātapa-sahaḥ kṛśāṅgo malinas tathā |<BR>
upavāsair bahuvidhaiś cariṣye dharmam uttamam ||Panc_3.174|| tato yaṣṭiṃ śalākāṃ ca jālakaṃ pañjaraṃ tathā |<BR>
babhañja lubdhako dīnāṃ kāpotīṃ ca mumoca tām ||Panc_3.175||<BR>
lubdhakena tato muktā dṛṣṭvāgnau patitaṃ patim |<BR>
kapotī vilalāpārtā śoka-santapta-mānasā ||Panc_3.176||<BR>
na kāryam adya me nātha jīvitena tvayā vinā |<BR>
dīnāyāḥ pati-hīnāyāḥ kiṃ nāryā jīvite phalam ||Panc_3.177||<BR>
māno darpas tv ahaṅkāraḥ kulaṃ pūjā ca bandhuṣu |<BR>
dāsa-bhṛtya-janeṣv ājñā vaidhavyena praṇaśyati ||Panc_3.178||<BR>
evaṃ vilapya bahuśaḥ kṛpaṇaṃ bhṛśa-duḥkhitā |<BR>
pativratā susandīptaṃ tam evāgniṃ viveśa sā ||Panc_3.179||<BR>
tato divyāmbara-dharā divyābharaṇa-bhūṣitā |<BR>
bhartāraṃ sā vimānasthaṃ dadarśa svaṃ kapotikā ||Panc_3.180||<BR>
so 'pi divya-tanur bhūtvā yathārtham idam abravīt |<BR>
aho mām anugacchantyā kṛtaṃ sādhu śubhe tvayā ||Panc_3.181||<BR>
tisraḥ koṭyo 'rdha-koṭī ca yāni romāṇi mānuṣe |<BR>
tāvat kālaṃ vaset svarge bhartāraṃ yānugacchati ||Panc_3.182||<BR>
kapota-dehaḥ sūryāste pratyahaṃ sukham anvabhūt |<BR>
kapota-dehavatsāsīt prāk puṇya-prabhavaṃ hitam ||Panc_3.183||<BR>
harṣāviṣṭas tato vyādho viveśa ca vanaṃ dhanam |<BR>
prāṇi-hiṃsāṃ parityajya bahu-nirvedavān bhṛśam ||Panc_3.184||<BR>
tatra dāvānalaṃ dṛṣṭvā viveśa viratāśayaḥ |<BR>
nirdagdha-kalmaṣo bhūtvā svarga-saukhyam avāptavān ||Panc_3.185||<BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-śrūyate hi kapotena (134) ity ādi |<BR>
<BR>
tac chrutvārimardano dīptākṣaṃ pṛṣṭavān-evam avasthite kiṃ bhavān manyate ? <BR>
<BR>
so 'bravīt-deva ! na hantavya evāyam | yataḥ-<BR>
<BR>
yā mamodvijate nityaṃ sā mamādyāvagūhate |<BR>
priya-kāraka bhadraṃ te yan mamāsti harasva tat ||Panc_3.186||<BR>
<BR>
coreṇa cāpy uktam-<BR>
<BR>
hartavyaṃ te na paśyāmi hartavyaṃ ced bhaviṣyati |<BR>
punar apy āgamiṣyāmi yadīyaṃ nāvagūhate ||Panc_3.187||<BR>
<BR>
arimardanaḥ pṛṣṭavān-kā ca nāvagūhate ? kaś cāyaṃ cauraḥ ? iti vistarataḥ śrotum icchāmi |<BR>
<BR>
dīptākṣaḥ kathayati-<BR>
kathā 8<BR>
kāmātura-vaṇik-kathā<BR>
<BR>
asti kasmiṃścid adhiṣṭhāne kāmāturo nāma vṛddha-vaṇik | tena ca kāmopahṛta-cetasā, mṛta-bhāryeṇa kācin nirdhana-vaṇik-sutā, prabhūtaṃ dhanaṃ dattvodvāhitā | atha sā duḥkhābhibhūtā taṃ vṛddha-vaṇijaṃ draṣṭum api na śaśāka | yuktaṃ caitat-<BR>
<BR>
śvetaṃ padaṃ śirasi yat tu śiroruhāṇāṃ <BR>
sthānaṃ paraṃ paribhavasya tad eva puṃsām |<BR>
āropitāsthi-śakalaṃ parihṛtya yānti <BR>
cāṇḍāla-kūpam iva dūrataraṃ taruṇyaḥ ||Panc_3.188||<BR>
<BR>
tathā ca-<BR>
gātraṃ saṅkucitaṃ gatir vigalitā dantāś ca nāśaṅgatā<BR>
dṛṣṭir bhrāmyati rūpam apy upahataṃ vaktraṃ ca lālāyate |<BR>
vākyaṃ naiva karoti bāndhava-janaḥ patnī na śuśrūṣate<BR>
dhik kaṣṭaṃ jarayābhibhūta-pūruṣaṃ putro 'py avajñāyate ||Panc_3.189||<BR>
<BR>
atha kadācit sā tena sahaikaśayane parāṅmukhī yāvat tiṣṭhati tāvad gṛhe cauraḥ praviṣṭaḥ | sāpi taṃ cauraṃ dṛṣṭvā bhaya-vyākulitā vṛddham api taṃ patiṃ gāḍhaṃ samāliliṅga | so 'pi vismayāt pulakāñcita-sarva-gātraś cintayāmāsa-aho kim eṣā mām adyāvagūhate ? yāvan nipuṇatayā paśyati tāvat gṛha-koṇaika-deśe cauraṃ dṛṣṭvā vyacintayat-nūnam eṣāsya bhayān mām āliṅgati iti jñātvā taṃ cauram āha-yā mamodvijate (186) ity ādi |<BR>
<BR>
tac chrutvā cauro 'py āha-hartavyaṃ te na paśyāmi (187) ity ādi | tasmāc caurasyāpy upakāraḥ śreyaś cintyate kiṃ punaḥ śaraṇāgatasya | api cāyaṃ tair viprakṛto 'smākam eva puṣṭaye bhaviṣyati tadīya-randhra-darśanāya ceti anena kāraṇenāyam avadhya iti |<BR>
<BR>
etad ākarṇyārimardano 'nyaṃ sacivaṃ vakranāsaṃ papraccha-bhadra ! sāmpratam evaṃ sthite kiṃ karaṇīyam iti ? <BR>
<BR>
so 'bravīt-deva ! avadhyo 'yam | yataḥ-<BR>
<BR>
śatravo 'pi hitārthaiva vivadantaḥ parasparam |<BR>
caureṇa jīvitaṃ dattaṃ rākṣasena tu go-yugam ||Panc_3.190||<BR>
<BR>
arimardanaḥ prāha-katham etat ?<BR>
<BR>
vakranāsaḥ kathayati-<BR>
kathā 10<BR>
droṇākhya-brāhmaṇa-kathā <BR>
<BR>
asti kasmiṃścid adhiṣṭhāne daridro droṇa-nāmā brāhmaṇaḥ, pratigraha-dhanaḥ satataṃ viśiṣṭa-vastrānulepana-gandha-mālyālaṅkāra-tāmbūlādi-bhoga-parivarjitaḥ, prarūḍha-keśa-śmaśru-nakha-romopacitaḥ, śītoṣṇa-vāta-varṣādibhiḥ pariśoṣita-śarīraḥ, tasya ca kenāpi yajamānenānukampayā śiśu-go-yugaṃ dattam | brāhmaṇena ca bāla-bhāvād ārabhya yācita-ghṛta-taila-yavasādibhiḥ saṃvardhya supuṣṭaṃ kṛtam | tac ca dṛṣṭvā sahasaiva kaścic cauraś cintitavān-aham asya brāhmaṇasya go-yugam idam apahariṣyāmi | iti niścitya niśāyāṃ bandhana-pāśaṃ gṛhītvā, yāvat prasthitas tāvad ardha-mārge pravirala-tīkṣṇa-danta-paṅktir unnata-nāsā-vaṃśaḥ, prakaṭa-raktānta-nayanaḥ upacita-snāyu-santatanata-gātraḥ śuṣka-kapolaḥ
suhuta-hutavaha-piṅgala-śmaśru-keśa-śarīraḥ kaścid dṛṣṭaḥ | dṛṣṭvā ca taṃ tīvra-bhaya-trasto cauro 'bravīt-ko bhavān ? iti |<BR>
<BR>
so 'bravīt-ahaṃ krūra-karmā cauro daridra-brāhmaṇasya go-yugaṃ hartuṃ prasthito 'smi |<BR>
<BR>
atha jāta-pratyayo rākṣaso 'bravīt-bhadra ! ṣaṣṭhāhna-kāliko 'ham | atas tam eva brāhmaṇam adya bhakṣayiṣyāmi |<BR>
<BR>
atha tau tatra gatvaikānte kānlam anveṣayantau sthitau | prasupte ca brāhmaṇe tad-bhakṣaṇārthaṃ prasthitaṃ rākṣasaṃ dṛṣṭvā cauro 'bravīt-bhadra ! naiṣanyāyo yato go-yuge mayāpahṛte paścāt tvam enaṃ brāhmaṇaṃ bhakṣaya | <BR>
<BR>
so 'bravīt-kadācid ayaṃ brāhmaṇo go-śabdena budhyeta tadānarthako 'yaṃ mamārambhaḥ syāt | <BR>
<BR>
cauro 'py abravīt-tavāpi yadi bhakṣaṇāyopasthitasya eko 'py antarāyaḥ syāt | tadāham api na śaknomi go-yugam apahartum | ataḥ prathamaṃ mayāpahṛte go-yuge paścāt tvayā brāhmaṇo bhakṣitavyaḥ | itthaṃ cāham ahamikayā tayor vivadatoḥ samutpanne dvaidhe pratirava-vaśād brāhmaṇo jajāgāra |<BR>
<BR>
atha taṃ cauro 'bravīt-brāhmaṇa ! tvām evāyaṃ rākṣaso bhakṣayitum icchati iti | <BR>
<BR>
rākṣaso 'py āha-brāhmaṇa ! cauro 'yaṃ go-yugaṃ te'pahartum icchati | <BR>
<BR>
evaṃ śrutvotthāya brāhmaṇaḥ sāvadhāno bhūtveṣṭa-devatā-mantra-dhyānenātmānaṃ rākṣasād udgūrṇa-laguḍena caurād go-yugaṃ rarakṣa | <BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-śatravo 'pi hitārthaiva (190) iti |<BR>
<BR>
atha tasya vacanam avadhāryārimardanaḥ punar api prākārakarṇam apṛcchat-kathaya, kim atra manyate bhavān ? <BR>
<BR>
so 'bravīt-deva ! avadhya evāyam, yato rakṣitenānena kadācit paraspara-prītyā kālaḥ sukhena gacchati | uktaṃ ca-<BR>
<BR>
parasparasya marmāṇi ye na rakṣanti jantavaḥ |<BR>
ta eva nidhanaṃ yānti valmīkodara-sarpavat ||Panc_3.191||<BR>
<BR>
arimardano 'bravīt-katham etat ?<BR>
<BR>
prākārakarṇaḥ kathayati-<BR>
<BR>
kathā 10<BR>
valmīkodara-gata-sarpa-kathā<BR>
<BR>
asti kasmiṃścin nagare devaśaktir nāma rājā | tasya ca putro jaṭhara-valmīkāśrayeṇorageṇa pratidinaṃ pratyaṅgaṃ kṣīyate | anekopacāraiḥ sad-vaidyaiḥ sac-chāstropadiṣṭauṣadha-yuktyāpi cikitsyamāno na svāsthyam eti | athāsau rājaputro nirvedād deśāntaraṃ gataḥ |<BR>
<BR>
kasmiṃścin nagare bhikṣāṭanaṃ kṛtvā mahati devālaye kālaṃ yāpayati | atha tatra nagare balir nāma rājāste | tasya ca dve duhitarau yauvana-sthe tiṣṭhataḥ | te ca pratidivasam ādityodaye pituḥ pādāntikam āgatya namaskāraṃ cakratuḥ | tatra caikābravīt-vijayasva mahārāja ! yasya prasādāt sarvaṃ sukhaṃ labhyate |<BR>
<BR>
dvitīyā tu-vihitaṃ bhuṅkṣva mahārāja ! iti bravīti |<BR>
<BR>
tac chrutvā prakupito rājābravīt-bho mantriṇaḥ ! enāṃ duṣṭa-bhāṣiṇīṃ kumārikāṃ kasyacid vaideśikasya prayacchata tena nija-vihitam iyam eva bhuṅkte |<BR>
<BR>
atha tatheti pratipadyālpa-parivārā sā kumārikā mantribhis tasya deva-kulāśrita-rāja-putrasya pratipāditā | sāpi prahṛṣṭa-manasā taṃ patiṃ devavat pratipadyādāya cānya-viṣayaṃ gatā | <BR>
<BR>
tataḥ kasmiṃścid dūratara-nagara-pradeśe taḍāga-taṭe rāja-putram āvāsa-rakṣāyai nirūpya svayaṃ ca ghṛta-taila-lavaṇa-taṇḍulādi-kraya-nimittaṃ sa-parivārā gatā | kṛtvā ca kraya-vikrayaṃ yāvad āgacchati tāvat sa rāja-putro valmīkopari kṛta-mūrdhā prasuptaḥ | tasya ca mukhād bhujagaḥ phaṇāṃ niṣkāsya vāyum aśnāti | tatraiva ca valmīke'paraḥ sarpo niṣkramya tathaivāsīt |<BR>
<BR>
atha tayoḥ paraspara-darśanena krodha-saṃrakta-locanayor madhyād valmīkasthena sarpeṇoktam-bho bho durātman ! kathaṃ sundara-sarvāṅgaṃ rāja-putram itthaṃ kadarthayasi ? <BR>
<BR>
mukhastho 'rir abravīt-bho bhoḥ ! tvayāpi durātmanāsya valmīkasya madhye katham idaṃ dūṣitaṃ hāṭaka-pūrṇaṃ kalaśa-yugalam ity evaṃ parasparasya marmāṇy udghāṭitavantau | <BR>
<BR>
punar valmīkastho 'hir abravīt-bho durātman !  bheṣajam idaṃ te kiṃ ko 'pi na jānāti yaj jīrṇotkālita-kāñjikā-rājikā-pānena bhavān vināśam upayāti |<BR>
<BR>
athodarastho 'hir abravīt-tavāpy etad bheṣajaṃ kiṃ kaścid api na vetti yad uṣṇa-tailena mahoṣṇodakena vā tava vināśaḥ  syād iti | evaṃ ca sā rāja-kanyā viṭapāntaritā tayoḥ parasparālāpān marma-mayān ākarṇya tathaivānuṣṭhitavatī |<BR>
<BR>
vidhāya vyaṅgaṃ nīrogaṃ bhartāraṃ nidhiṃ ca paramam āsādya svadeśābhimukhaṃ prāyāt | pitṛ-mātṛ-svajanaiḥ pratipūjitā vihitopabhogaṃ prāpya sukhenāvasthitā | ato 'haṃ bravīmi-parasparasya marmāṇi iti |<BR>
<BR>
<BR>
***********************************************************************<BR>
<BR>
<BR>
tac ca śrutvā svayam arirdano 'py evaṃ samarthitavān | tathā cānuṣṭhitam | dṛṣṭvāntar-līnaṃ vihasya raktākṣaḥ punar abravīt-kaṣṭam | vināśito 'yaṃ bhavadbhir anyāyena svāmī | uktaṃ ca-<BR>
<BR>
apūjyā yatra pūjyante pūjyānāṃ tu vimānanā |<BR>
trīṇi tatra pravartante durbhikṣaṃ maraṇaṃ bhayam ||Panc_3.192||<BR>
<BR>
tathā ca-<BR>
pratyakṣe'pi kṛte pāpe mūrkhaḥ sāmnā praśāmyati |<BR>
ratha-kāraḥ svakāṃ bhāryāṃ sajārāṃ śirasāvahat ||Panc_3.193||<BR>
<BR>
mantriṇaḥ prāhuḥ-katham etat ?<BR>
<BR>
raktākṣaḥ kathayati-<BR>
kathā 11<BR>
vīravara-rathakāra-tat-patnī-kathā<BR>
<BR>
asti kasmiṃścid adhiṣṭhāne vīravaro nāma rathakāraḥ | tasya bhāryā kāmadamanī | sā puṃścalī janāpavāda-saṃyuktā | so 'pi tasyāḥ parīkṣaṇārthaṃ vyacintayat-atha mayāsyāḥ parīkṣaṇaṃ kartavyam | uktaṃ ca-<BR>
<BR>
yadi syāt pāvakaḥ śītaḥ proṣṇī vā śaśa-lāñchanaḥ |<BR>
strīṇāṃ tadā satītvaṃ syād yadi syād durjano hitaḥ ||Panc_3.194||<BR>
<BR>
jānāmi caināṃ loka-vacanād asatīm | uktaṃ ca-<BR>
<BR>
yac ca vedeṣu śāstreṣu na dṛṣṭaṃ na ca saṃśrutam |<BR>
tat sarvaṃ vetti loko 'yaṃ yat syād brahmāṇḍa-madhyagam ||Panc_3.195||<BR>
<BR>
evaṃ sampradhārya bhāryām avocat-priye ! prabhāte'haṃ grāmāntaraṃ yāsyāmi | tatra katicid dināni lagiṣyanti | tat tvayā kim api pātheyaṃ mama yogyaṃ vidheyam | <BR>
<BR>
sāpi tad-vacanaṃ śrutvā harṣita-cittā | autsukyāt sarva-kāryāṇi santyajya siddham annaṃ ghṛta-śarkarā-prāyam akarot | athavā sādhv idam ucyate-<BR>
<BR>
durdivase ghana-timire varṣati jalade mahāṭavī-prabhṛtau |<BR>
patyur videśa-gamane parama-sukhaṃ jaghana-capalāyāḥ ||Panc_3.196||<BR>
<BR>
athāsau pratyūṣe utthāya sva-gṛhān nirgataḥ sāpi taṃ prasthitaṃ vijñāya prahasita-vadanāṅga-saṃskāraṃ kurvāṇā kathañcit taṃ divasam atyavāhayat | atha pūrva-paricita-viṭa-gṛhe gatvā taṃ pratyuktavatī-sa durātmā me patir grāmāntaraṃ gataḥ | tat tvayāsmad-gṛhe prasupte jane samāgantavyam |<BR>
<BR>
tathānuṣṭhite sa rathakāro 'raṇye dinam ativāhya pradoṣe sva-gṛhe'padvāreṇa praviśya śayyādhas-tale nibhṛto bhūtvā sthitaḥ | etasminn antare sa devadattaḥ samāgatya tatra śayane upaviṣṭaḥ | dṛṣṭvā roṣāviṣṭa-citto rathakāro vyacintayat-kim enam utthāya hanmi ? athavā helayaiva prasuptau dvāv apy etau vyāpādayāmi ? paraṃ paśyāmi tāvad asyāś ceṣṭitam | śṛṇomi cānena sahālāpam |<BR>
<BR>
atrāntare sā gṛha-dvāraṃ nibhṛtaṃ pidhāya śayana-talam ārūḍhā | tasyās tatrārohayantyā rathakāra-śarīre pādo vilagnaḥ | tataḥ sā vyacintayat-nūnam etena durātmanā rathakāreṇa mat-parīkṣaṇārthaṃ bhāvyam | tataḥ strī-caritra-vijñānaṃ kim api karomi |<BR>
<BR>
evaṃ tasyāś cintayanyā sa devadattaḥ sparśotsuko babhūva | atha tayā kṛtāñjali-puṭayābhihitaṃ-bhoḥ mahānubhāva ! na me śarīraṃ tvayā sparśanīyaṃ yato 'haṃ pativratā mahāsatī ca | no cec chāpaṃ dattvā tvāṃ bahsmasātkariṣyāmi | <BR>
<BR>
sa āha-yady evaṃ tarhi tvayā kim aham āhūtaḥ ? <BR>
<BR>
sābravīt-bhoḥ śṛṇuṣvaikāgra-manāḥ | aham adya pratyūṣe devatā-darśanārthaṃ caṇḍkāyatanaṃ gatā tatrākasmāt khe vāṇī sañjātā-putri kiṃ karomi ? bhaktāsi me tvaṃ, paraṃ ṣaṇmāsābhyantare vidhi-niyogād vidhavā bhaviṣyasi | <BR>
<BR>
tato mayābhihitaṃ-bhagavati ! yathā tvam āpadaṃ vetsi, tathā tat-pratīkāram api jānāsi | tad asti kaścid upāyo yena me patiḥ śata-saṃvatsara-jīvī bhavati ?<BR>
<BR>
tatas tayābhihitam-vatse, sann api nāsti, yatas tavāyattaḥ sa pratīkāraḥ |<BR>
<BR>
tac chrutvā mayābhihitam-devi ! yadi tan mama prāṇair bhavati tad ādeśaya yena karomi |<BR>
<BR>
atha devyābhihitam-yady adya para-puruṣeṇa sahaikasmin śayane samāruhyāliṅganaṃ karoṣi tat tava bhartṛ-sakto 'pamṛtyus tasya sañcarati | bhartāpi tena punar varṣa-śataṃ jīvati | tena tvaṃ mayābhyarthitaḥ | tad yat kiñcit kartu-manās tat kuruṣva | na hi devatā-vacanam anyathā bhaviṣyatīti niścayaḥ | tato 'ntarhāsa-vikāsa-mukhaḥ sa tad-ucitam ācacāra |<BR>
<BR>
so 'pi rathakāro mūrkhas tasyās tad-vacanam ākarṇya pulakāñcita-tanuḥ śayyādhastalān niṣkramya tām uvāca-sādhu pativrate ! sādhu kula-nandini ! ahaṃ durjana-vacana-śaṅkita-hṛdayas tvat-parīkṣā-nimittaṃ grāmāntara-vyājaṃ kṛtvā khaṭvādhas-tale nibhṛtaṃ līnaḥ | tad ehi, āliṅga mām | tvaṃ sva-bhartṛ-bhaktānāṃ mukhyā nārīṇāṃ, yad evaṃ brahma-vrataṃ para-saṅge'pi pālitavatī | yad āyur buddhi-kṛte'pamṛtyu-vināśārthaṃ catvam evaṃ kṛtavatī | tām evam uktvā sasneham āliṅgitavān |<BR>
<BR>
sva-skandhe tām āropya tām api devadattam uvāca-bho mahānubhāva ! mat-puṇyais tvam ihāgataḥ | tvat-prasādān mayā prāptaṃ varṣa-śata-pramāṇam āyuḥ | tat tvam api mām āliṅgya mat-skandhe samāroha iti jalpann anicchantam api devadattam āliṅgya balāt svakīya-skandhe āropitavān |<BR>
<BR>
tataś ca nṛtyaṃ kṛtvā-he brahma-vrata-dharāṇāṃ dhurīṇa ! tvayāpi mayy upakṛtam ity ādy uktvā skandhād uttārya yatra yatra svajana-gṛha-dvārādiṣu babhrāma tatra tatra tayor ubhayor api tad-guṇa-varṇanam akarot | <BR>
<BR>
ato 'haṃ bravīmi-pratyakṣe'pi kṛte pāpe (193) iti |<BR>
<BR>
tat sarvathā mūlotkhātā vayaṃ vinaṣṭāḥ smaḥ | suṣṭhu khalv idam ucyate-<BR>
<BR>
mitra-rūpā hi ripavaḥ sambhāvyante vicakṣaṇaiḥ |<BR>
ye hitaṃ vākyam utsṛjya viparītopasevinaḥ ||Panc_3.197||<BR>
<BR>
tathā ca-<BR>
santo 'py arthā vinaśyanti deśa-kāla-virodhinaḥ |<BR>
aprājñān mantriṇaḥ prāpya tamaḥ sūryodaye yathā ||Panc_3.198||<BR>
<BR>
tatas tad-vaco 'nādṛtya sarve te sthirajīvinam utkṣipya sva-durgam ānetum ārabdhāḥ | athānīyamānaḥ sthirajīvy āha-deva ! adyākiñcitkareṇaitad avasthena kiṃ mayopasaṅgṛhītena ? yat kāraṇam icchāmi dīptaṃ vahnim anupraveṣṭum | tad arhasi mām agni-pradānena samuddhartum | <BR>
<BR>
atha raktākṣasyāntargata-bhāvaṃ jñātvāha-kim-artham agni-patanam icchasi ? <BR>
<BR>
so 'bravīt-ahaṃ tāvad yuṣmad-artham imām āpadaṃ meghavarṇena prāpitaḥ | tad icchāmi teṣāṃ vaira-yātanārtham ulūkatvam iti | <BR>
<BR>
tac ca śrutvā rājanīti-kuśalo raktākṣaḥ prāha-bhadra ! kuṭilas tvaṃ kṛtaka-vacana-caturaś ca | tāvad ulūka-yoni-gato 'pi svakīyām eva vāyasa-yoniṃ bahu manyase | śrūyate caitad ākhyānakam |<BR>
<BR>
sūryaṃ bhartāram utsṛjya parjanyaṃ mārutaṃ girim |<BR>
sva-jātiṃ mūṣikā prāptā svajātir duratikramā ||Panc_3.199||<BR>
<BR>
mantriṇaḥ procuḥ--katham etat ?<BR>
<BR>
raktākṣaḥ kathayati-<BR>
<BR>
kathā 11<BR>
śālaṅkāyana-rakṣita-mūṣikā-kathā<BR>
<BR>
asti kasmiṃścid adhiṣṭhāne śālaṅkāyano nāma tapodhano jāhnavyāṃ snānārthaṃ gataḥ | tasya ca sūryopasthānaṃ kurvatas tatra pradeśe mūṣikā kācit kharatara-nakhāgra-puṭena śyenena gṛhītā | dṛṣṭvā sa muniḥ karuṇārdra-hṛdayo muñca muñceti kurvāṇas tasyopari pāṣāṇa-khaṇḍaṃ prākṣipat | so 'pi pāṣāṇa-khaṇḍa-prahāra-vyākulendriyo bhraṣṭa-mūṣiko bhūmau nipapāta mūṣikāpi bhaya-trastā kartavyam ajānantī rakṣa rakṣeti jalpantī muni-caraṇāntikam upāviśat | śyenenāpi cetanaṃ labdhvā munir ukto, yad-bho mune ! na yuktam anuṣṭhitaṃ bhavatā yad ahaṃ pāṣāṇena tāḍitaḥ | kiṃ tvam adharmān na bibheṣi ? tat samarpaya mām enām mūṣikām | no cet prabhūtaṃ pātakam avāpsyasi |<BR>
<BR>
iti bruvāṇaṃ śyenaṃ provāca saḥ-bho vihaṅgādhama ! rakṣaṇīyāḥ prāṇināṃ prāṇāḥ | daṇḍanīyā duṣṭāḥ | sammānanīyāḥ sādhavaḥ | pūjanīyā guravaḥ | stutyā devāḥ | tat kim asambaddhaṃ prajalpasi ? <BR>
<BR>
śyena āha-mune ! na tvaṃ sūkṣma-dharmaṃ vetsi | iha hi sarveṣāṃ prāṇināṃ vidhinā sṛṣṭiṃ kurvatāhāro 'pi vinirmitaḥ | tato yathā bhavatām annaṃ tathāsmākaṃ mūṣikādayo vihitāḥ | tat svāhāra-kāṅkṣiṇaṃ māṃ kiṃ dūṣayasi ? uktaṃ ca-<BR>
<BR>
yady asya vihitaṃ bhojyaṃ na tat tasya praduṣyati |<BR>
abhakṣye bahu-doṣaḥ syāt tasmāt kāryo na vyatyayaḥ ||Panc_3.200||<BR>
bhakṣyaṃ yathā dvijātīnāṃ madyapānāṃ yathā haviḥ |<BR>
abhakṣyaṃ bhakṣyatām eti tathānyeṣām api dvija ||Panc_3.201||<BR>
bhakṣyaṃ bhakṣyatāṃ śreya abhakṣyaṃ tu mahad agham |<BR>
tat kathaṃ māṃ vṛthācāra tvaṃ daṇḍayitum arhasi ||Panc_3.202||<BR>
<BR>
aparaṃ munīnāṃ na caiṣa dharmo yatas tair dṛṣṭaṃ śrutam aśrutam alaulyatvam aśatrutvaṃ praśasyate | uktaṃ ca-<BR>
<BR>
samaḥ śatrau ca mitre ca sama-loṣṭāśma-kāñcanaḥ |<BR>
suhṛn-mitre hy udāsīno madhyastho dveṣya-bandhuṣu |<BR>
sādhuṣv api ca pāpeṣu sama-buddhir viśiṣyate ||Panc_3.203||<BR>
sādhūnāṃ niravadyānāṃ sadācāra-vicāriṇām |<BR>
yogī yuñjīta satataṃ satatam ātmānaṃ rahasi sthitaḥ ||Panc_3.204|<BR>
<BR>
tat tvam anena karmaṇā bhraṣṭa-tapāḥ sañjātaḥ | uktaṃ ca-<BR>
<BR>
muñca muñca pataty eko mā muñceti dvitīyakaḥ |<BR>
ubhayoḥ patanaṃ dṛṣṭvā maunaṃ sarvārtha-sādhanam ||Panc_3.205||<BR>
<BR>
śālaṅkāyana āha--katham etat ?<BR>
<BR>
śyena āha-<BR>
kathā 12<BR>
?<BR>
<BR>
kasmiṃścid nadī-taṭa ekata-dvita-tritābhidhānās trayo 'pi bhrātaro munayas tapaḥ kurvanti | teṣāṃ ca tapaḥ-prabhāvād ākāśasthā dhauta-potikā nirālambā jalārdrā bhū-sparśana-bhayena snāna-samaye tiṣṭhanti | athānye-dyur mamaiva kācin maṇḍūkikā kenāpi gṛdhreṇa balena nītā | atha tāṃ gṛhītā vilokya teṣāṃ jyeṣṭhena karuṇārdra-hṛdayena bhavateva vyāhṛtaṃ-muñca muñceti | atrāntare tasya dhauta-potikākāśād bhūmau patitā | tāṃ patitāṃ dṛṣṭvā dvitīyena tad-bhayārtena mā muñcety abhihitaṃ yāvat tasyāpi papāta | tatas tṛtīyo dvayor api dhauta-potikāṃ bhūmau patitāṃ dṛṣṭvā tūṣṇīṃ babhūva | <BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-muñca muñca pataty eka ity ādi |<BR>
<BR>
tac chrutvā munir vihasyāha-bho mūrkha vihaṅgama ! kṛta-yuge dharmaḥ sa āsīt, yataḥ kṛta-yuge pāpālāpato 'pi pāpaṃ jāyate tena dhauta-potike patite aśiṣṭālāpena na sad-apavacana-doṣataḥ | eṣa punaḥ kali-yugaḥ | atra sarvo 'pi pāpātmā | tat karma kṛtaṃ vinā pāpaṃ na lagati | uktaṃ ca-<BR>
<BR>
sañcarantīha pāpāni yugeṣv anyeṣu dehinām |<BR>
kalau tu pāpa-saṃyukte yaḥ karoti sa lipyate ||Panc_3.206||<BR>
<BR>
uktaṃ ca-<BR>
āsanāc chayanād yānāt saṃgateś cāpi bhojanāt |<BR>
kṛte sañcarate pāpaṃ taila-bindur ivāmbhasi ||Panc_3.207||<BR>
<BR>
tat kiṃ vṛthā pralapitena ? gaccha tvam | no cec chāpayiṣyāmi | atha gate śyene mūṣikayā sa munir abhihitaḥ-bhagavan ! naya māṃ svāśrayam | no ced anyo duṣṭa-pakṣī māṃ vyāpādayiṣyati | tad ahaṃ tatraivāśrame tvad-dattānnāhāra-muṣṭyā kālaṃ neṣyāmi | <BR>
<BR>
so 'pi dākṣiṇyavān sa-karuṇo vyacintayat-kathaṃ mayā mūṣikā haste dhṛtvā neyā jana-hāsya-kāriṇī | tad enāṃ kumārikāṃ kṛtvā nayāmi | evaṃ sā kanyakā kṛtā | tathānuṣṭhite kanyā-sahitaṃ munim avalokya patnī papraccha-bhagavan ! kuta iyaṃ kanyā ?<BR>
<BR>
sa āha-eṣā mūṣikā śyena-bhayāc charaṇārthinī kanyā-rūpeṇa tava gṛham ānītā | tat tvayā yatnena rakṣaṇīyā | bhūyo 'py enāṃ mūṣikāṃ kariṣyāmi |<BR>
<BR>
sā prāha-bhagavan ! maivaṃ kārṣīḥ | asyās tvaṃ dharma-pitā | uktaṃ ca-<BR>
<BR>
janitā copanetā ca yas tu vidyāṃ prayacchati |<BR>
anna-dātā bhaya-trātā pañcaite pitaraḥ smṛtāḥ ||Panc_3.208||<BR>
<BR>
tat tvayāsyāḥ prāṇa-pradattā |  aparaṃ mamāpy apatyaṃ nāsti | tasmād eṣā mama sutā bhaviṣyati | <BR>
<BR>
tathānuṣṭhite sā kanyā śukla-pakṣa-candra-kalikeva nityaṃ vṛddhiṃ prāpnoti | sāpi tasya muneḥ śuśrūṣāṃ kurvatī sapatnīkasya yauvanam āśv ayāt | atha tāṃ yauvanonmukhīm avalokya śālaṅkāyanaḥ sva-patnīm uvāca-priye ! yauvanonmukhī vartata iyaṃ kanyā | anarhā sa sāmprataṃ mad-gṛha-vāsasya | uktaṃ ca-<BR>
<BR>
anūḍhā mandire yasya rajaḥ prāpnoti kanyakā |<BR>
patanti pitaras tasya svarga-sthā api tair guṇaiḥ ||Panc_3.209||<BR>
varaṃ varayate kanyā mātā vittaṃ pitā śrutam |<BR>
bāndhavāḥ kulam icchanti miṣṭānnam itare janāḥ ||Panc_3.210||<BR>
<BR>
tathā ca-<BR>
yāvan na lajjate kanyā yāvat krīḍati pāṃsunā |<BR>
yāvat tiṣṭhati go-mārge tāvat kanyāṃ vivāhayet ||Panc_3.211||<BR>
mātā caiva pitā caiva jyeṣṭha-bhrātā tathaiva ca |<BR>
trayas te narakaṃ yānti dṛṣṭvā kanyāṃ rajasvalām ||Panc_3.212||<BR>
<BR>
kulaṃ ca śīlaṃ ca sanāthatāṃ ca<BR>
vidyāṃ ca vittaṃ ca vapur vayaś ca |<BR>
etān guṇān saptān sapta parīkṣya deyā <BR>
kanyā budhaiḥ śeṣam acintanīyam ||Panc_3.213||<BR>
<BR>
tad yad yasyā rocate tad bhagavantaṃ ādityam ākārya tasmai prayacchāmi | uktaṃ ca-<BR>
aniṣṭaḥ kanyakāyā yo varo rūpānvito 'pi yaḥ |<BR>
yadi syāt tasya no deyā kanyā śreyo 'bhivāñchatā ||Panc_3.214||<BR>
<BR>
sā prāha-ko doṣo 'tra viṣaye ? evaṃ kriyatām | <BR>
<BR>
atha muninā ravir āhūtaḥ | veda-mantrāmantraṇa-prabhāvāt tat-kṣaṇād evābhyupagamyādityaḥ provāca-bhagavan ! vada drutaṃ kim-artham āhūtaḥ ?<BR>
<BR>
sa āha-eṣā madīyā kanyakā tiṣṭhati | yady eṣā tvāṃ vṛṇoti tarhy udvahasva tām iti | evam uktvā bhagavāṃs tasyā darśitaḥ | provāca-putri ! kiṃ tava rocata eṣa bhagavāṃs trailokya-dīpaḥ ?<BR>
<BR>
sā prāha-tāta ! atidahanātmako 'yam | nāham enam abhilaṣāmi | asmād api ya utkṛṣṭataraḥ sa āhūyatām |<BR>
<BR>
atha tasyās tad-vacanam ākarṇya bhāsvaro 'pi tāṃ mūṣikāṃ viditvā niḥspṛhas tam uvāca-bhagavan ! asti mamāpy adhiko megho yenācchāditasya me nāmāi na jñāyate ? <BR>
<BR>
atha muninā megham apy āhūya kanyābhihitā-eṣa te rocate ? <BR>
<BR>
sā prāha-kṛṣṇa-varṇo 'yaṃ jaḍātmā ca | tad asmād anyasya kasyacit pradhānasya māṃ prayaccha | <BR>
<BR>
atha muninā megho 'pi pṛṣṭaḥ-bhoḥ ! tvatto 'py adhikaḥ ko 'py asti ?<BR>
<BR>
sa āha-matto 'py adhiko 'sti vāyuḥ | vāyunā hato 'haṃ sahasradhā yāmi | <BR>
<BR>
tac chrutvā muninā vāyur āhūtaḥ, āha ca-putrike kim eṣa vāyus te vivāhāya uttamaḥ pratibhāti ?<BR>
<BR>
sā āha-prabalo 'py ayaṃ cañcalaḥ | tad abhyadhikaḥ kaścid āhūyatām |<BR>
<BR>
munir āha-bho vāyo ! tvatto 'py adhiko 'sti kaścit ?<BR>
<BR>
sa āha-matto 'py adhiko 'sti parvato yena saṃstabhya balavān apy ahaṃ dhriye | <BR>
<BR>
atha muniḥ parvatam āhūya kanyāyā adarśayat-putrike ! tvām asmai prayacchāmi ?<BR>
<BR>
sā āha-tāta ! kaṭhinātmako 'yaṃ stabdhaś ca | tad anyasmai dehi mām |<BR>
<BR>
atha sa muninā pṛṣṭaḥ, yad-bhoḥ parvata-rāja ! tvatto 'py adhiko 'sti kaścit ?<BR>
<BR>
sa āha-santi matto 'py adhikā mūṣikāḥ, ye mad-dehaṃ balāt sarvato bhedayanti | <BR>
<BR>
tad ākarṇya munir mūṣakam āhūya tasyā adarśayat-putrike ! eṣa te pratibhāti mūṣaka-rājo yena yathocitam anuṣṭhīyate | sāpi taṃ dṛṣṭvā sva-jātīya eṣa iti manyamānā pulakodbhūṣita-śarīrā provāca-tāta ! māṃ mūṣikāṃ kṛtvāsmai prayaccha yena svajāti-vihitaṃ gṛha-dharmam anutiṣṭhāmi | <BR>
<BR>
tac chrutvā tena strī-dharma-vicakṣaṇena tāṃ mūṣikāṃ kṛtvā mūṣakāya pradattā | <BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-sūryaṃ bhartāram utsṛjya ityādi |<BR>
<BR>
atha raktākṣa-vacanam anādṛtya taiḥ sva-vaṃśa-vināśāya sa sva-durgam upanītaḥ | nīyamānaś cāntar-līnam avahasya sthirajīvy acintayat-<BR>
<BR>
hanyatām iti yenoktaṃ svāmino hita-vādinā |<BR>
sa evaiko 'tra sarveṣāṃ nīti-śāstrārtha-tattva-vit ||Panc_3.215||<BR>
<BR>
tad yadi tasya vacanam acariṣyann ete, tato na svalpo 'py anartho 'bhaviṣyad eteṣām | <BR>
<BR>
atha durga-dvāraṃ prāpyārimardano 'bravīt-bho bho hitaiṣiṇo 'sya sthirajīvino yathā-samīhitaṃ sthānaṃ prayacchata | <BR>
<BR>
tac ca śrutvā sthirajīvī vyacintayat-mayā tāvad eteṣāṃ vadhopāyaś cintanīyaḥ | sa mayā madhyasthena na sādhyate | yato madīyam iṅgitādikaṃ vicārayantas te'pi sāvadhānā bhaviṣyanti | tad durga-dvāram adhiśrito 'bhipretaṃ sādhayāmi | iti niścityolūka-patim āha-deva ! yuktam idaṃ yat svāminā proktam | param aham api nītijñas te'hitaś ca | yadyapy anuraktaḥ śucis tathāpi durga-madhye āvāso nārhaḥ | tad ahaṃ atraiva durga-dvāra-sthaḥ pratyahaṃ bhavat-pāda-padma-rajaḥ pavitrī-kṛta-tanuḥ sevāṃ kariṣyāmi |<BR>
<BR>
tatheti pratipanne pratidinam ulūka-pati-sevakās te prakāmam āhāraṃ kṛtvolūka-rājādeśāt prakṛṣṭa-māṃsāhāraṃ sthirajīvine prayacchanti | atha katipayair evāhobhir mayūra iva sa balavān saṃvṛttaḥ | atha raktākṣaḥ sthirajīvinaṃ poṣyamāṇaṃ dṛṣṭvā sa-vismayo mantri-janaṃ rājānaṃ ca praty āha-aho mūrkho 'yaṃ mantri-jano bhavāṃś cety evam aham avagacchāmi | uktaṃ ca-<BR>
<BR>
pūrvaṃ tāvad ahaṃ mūrkho dvitīyaḥ paśu-bandhakaḥ |<BR>
tato rājā ca mantrī ca sarvaṃ vai mūrkha-maṇḍalam ||Panc_3.216||<BR>
<BR>
te prāhuḥ-katham etat ?<BR>
<BR>
raktākṣaḥ kathayati-<BR>
kathā 13<BR>
svarṇa-ṣṭhīvī-sindhuka-pakṣī-kathā <BR>
<BR>
asti kasmiṃścit parvataika-deśe mahān vṛkṣaḥ | tatra ca sindhuka-nāmā ko 'pi pakṣī prativasati sma | tasya purīṣe suvarṇam utpadyate | atha kadācit tam uddiśya vyādhaḥ ko 'pi samāyayau | sa ca pakṣī tad-agrata eva purīṣam utsasarja | atha pāta-sama-kālam eva tat-suvarṇībhūtaṃ dṛṣṭvā vyādho vismayam agamat-aho mama śiśu-kālād ārabhya śakuni-bandha-vyasanino 'śīti-varṣāṇi samabhūvan,na ca kadācit pakṣi-purīṣe suvarṇaṃ dṛṣṭam iti vicintya tatra vṛkṣe pāśaṃ babandha | athāsāv api pakṣī mūrkhas tatraiva viśvasta-citto yathā-pūrvam upaviṣṭas tat-kālam eva pāśena baddhaḥ | vyādhas tu taṃ pāśād unmucya pañjarake saṃsthāpya nijāvāsaṃ nītavān | atha cintayāmāsa-kim anena sāpāyena pakṣiṇāhaṃ kariṣyāmi ? yadi kadācit ko
'py amum īdṛśaṃ jñātvā rājñe nivedayiṣyati tan nūnaṃ prāṇa-saṃśayo me bhavet | ataḥ svayam eva pakṣiṇaṃ rājñe nivedayāmi | iti vicārya tathaivānuṣṭhitavān |<BR>
<BR>
atha rājāpi taṃ pakṣiṇaṃ dṛṣṭvā vikasita-nayana-vadana-kamalaḥ parāṃ tuṣṭim upagataḥ | prāha caivaṃ-haṃho rakṣā-puruṣāḥ ! enaṃ pakṣiṇaṃ yatnena rakṣata | aśana-pānādikaṃ cāsya yathecchaṃ prayacchata | <BR>
<BR>
atha mantriṇābhihitam-kim anenāśraddheya-vyādha-vacana-mātra-parigṛhītenāṇḍajena ? kiṃ kadācit pakṣī-purīṣe suvarṇaṃ sambhavati ? tan mucyatāṃ pañjara-bandhanād ayaṃ pakṣī | iti mantri-vacanād rājñā mocito 'sau pakṣy unnata-dvāra-toraṇe samupaviśya suvarṇa-mayīṃ viṣṭhāṃ vidhāya-pūrvaṃ tāvad ahaṃ mūrkhaḥ iti ślokaṃ paṭhitvā yathā-sukham ākāśa-mārgeṇa prāyāt |<BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-pūrvaṃ tāvad ahaṃ mūrkhaḥ iti |<BR>
<BR>
atha te punar api pratikūla-daivatayā hitam api raktākṣa-vacanam anādṛtya bhūyas taṃ prabhūta-māṃsādi-vividhāhāreṇa poṣayāmāsuḥ | atha raktākṣaḥ sva-vargam āhūya rahaḥ provāca-aho ! etāvad evāsmad-bhūpateḥ kuśalaṃ durgaṃ ca | tad upadiṣṭaṃ mayā yat kula-kramāgataḥ sacivo 'bhidhatte | tad vayam anyat parvata-durgaṃ samprati samāśrayāmaḥ | uktaṃ ca yataḥ-<BR>
<BR>
anāgataṃ yaḥ kurute sa śobhate <BR>
sa śocate yo na karoty anāgatam |<BR>
vane vasann eva jarām upāgato <BR>
bilasya vācā na kadāpi hi śrutā ||Panc_3.217||<BR>
<BR>
te procuḥ-katham etat ?<BR>
<BR>
raktākṣaḥ kathayati-<BR>
kathā 14<BR>
kharanakhara-siṃha-kathā <BR>
<BR>
kasmiṃścid vanoddeśe kharanakharo nāma siṃhaḥ prativasati sma | sa kadācid itaś cetaś ca paribhraman kṣutkṣāma-kaṇṭho na kiñcid api sattvam āsasāda | tataś cāstam anasamaye mahatīṃ giri-guhām āsādya praviṣṭaś cintayāmāsa-nūnam etasyāṃ guhāyāṃ rātrau kenāpi sattvenāgantavyam | tan nibhṛto bhūtvā tiṣṭhāmi | <BR>
<BR>
etasminn antare tat-svāmī dadhipuccho nāma śṛgālaḥ samāyātaḥ | sa ca yāvat paśyati tāvat siṃha-pada-paddhatir guhāyāṃ praviṣṭaḥ, na ca niṣkrāntā iti dṛṣṭavān | tataś cācintayat-aho vinaṣṭo 'smi, nūnam asyāntargatena siṃhena bhāvyam | tat kiṃ karomi ? kathaṃ jñāsyāmi ? evaṃ vicintya dvārasthaḥ phūtkartum ārabdhaḥ-aho bila ! aho bila ! ity uktvā tūṣṇīṃbhūya bhūyo 'pi tathaiva pratyabhāṣata-bhoḥ ! kiṃ na smarasi yan mayā tvayā saha samayaḥ kṛto 'sti ? yan mayā bāhyāt samāgatena tvaṃ vaktavyaḥ, tvayā cāham ākaraṇīyaḥ iti | tad yadi māṃ nāhvayasi tato 'haṃ dvitīyaṃ bilaṃ yāsyāmi | <BR>
<BR>
atha tac chrutvā siṃhaś cintitavān-nūnam eṣā guhāsya samāgatasya sadā samāhvānaṃ karoti | param adya mad-bhayān na kiṃcid brūte | athavā sādhv idam ucyate-<BR>
<BR>
bhaya-santrasta-manasāṃ hasta-pādādikāḥ kriyāḥ |<BR>
pravartante na vāṇī ca vepathuś cādhiko bhavet ||Panc_3.218||<BR>
<BR>
tad aham asyāhvānaṃ karomi yena tad-anusāreṇa praviṣṭo 'yaṃ me bhojyatāṃ yāsyati | evaṃ sampradhārya siṃhas tasyāhvānam akarot | atha siṃha-śabdena sā guhā pratirava-sampūrṇā anyān api dūra-sthān araṇya-jīvāṃs trāsayāmāsa | śṛgālo 'pi palāyamāna imaṃ ślokam apaṭhat-anāgataṃ yaḥ kurute sa śobhate ity ādi |<BR>
<BR>
tad evaṃ matvā yuṣmābhir mayā saha gantavyam iti | evam abhidhāyātmānuyāyi-parivārānugato dūra-deśāntaraṃ raktākṣo jagāma |<BR>
<BR>
atha raktākṣe gate sthirajīvy atihṛṣṭa-manā vyacintayat-aho ! kalyāṇam asmākam upasthitam, yad raktāṃśo gataḥ sa dīrghadarśī ete ca mūḍha-manasaḥ | tato mama sukha-ghātyāḥ sañjātāḥ | uktaṃ ca yataḥ-<BR>
<BR>
na dīrgha-darśino yasya mantriṇaḥ syur mahīpateḥ |<BR>
kramāyātā dhruvaṃ tasya na cirāt syāt parikṣayaḥ ||Panc_3.219||<BR>
<BR>
athavā sādhv idam ucyate-<BR>
<BR>
mantri-rūpā hi ripavaḥ sambhāvyās te vicakṣaṇaiḥ |<BR>
ye santaṃ nayam utsṛjya sevante pratilomataḥ ||Panc_3.220||<BR>
<BR>
evaṃ vicintya sva-kulāya ekaikāṃ vana-kāṣṭhikāṃ guhā-pradīpanārthaṃ dine dine prakṣipati | na ca te mūrkhā ulūkā vijānanti, yad eṣa kulāyam asmad-dāhāya vṛddhiṃ nayati | athavā sādhv idam ucyate-<BR>
<BR>
amitraṃ kurute mitraṃ mitraṃ dveṣṭi hinasti ca |<BR>
śubhaṃ vetty aśubhaṃ pāpaṃ bhadraṃ daiva-hato naraḥ ||Panc_3.221||<BR>
<BR>
atha kulāya-vyājena durga-dvāre kṛte kāṣṭha-nicaye, sañjāte sūryodaye, andhatāṃ prāpteṣūlūkeṣu satsu sthirajīvī śīghram ṛṣyamūkaṃ gatvā meghavarṇam āha-svāmin ! dāha-sādhyā kṛtā ripu-guhāḥ | tat saparivāraḥ sametyaikaikā vana-kāṣṭhikāṃ jvalantī gṛhītvā guhā-dvāre'smat-kulāye prakṣipa yena sarve śatravaḥ kumbhīpāka-naraka-prāyeṇa duḥkhena mriyante |<BR>
<BR>
tac chrutvā prahṛṣṭo meghavarṇa āha-tāta ! kathayātma-vṛttāntam | cirād adya dṛṣṭo 'si | <BR>
<BR>
sa āha-vatsa ! nāyaṃ kathanasya kālaḥ | yataḥ kadācit tasya ripo kaścit praṇidhir mamehāgamanaṃ nivedayiṣyati | yaj jñānād andho 'nyatrāpasaraṇaṃ kariṣyati | tat tvaryatām | uktaṃ ca-<BR>
<BR>
śīghra-kṛtyeṣu kāryeṣu vilambayati yo naraḥ |<BR>
tat kṛtyaṃ devatās tasya kopād vighnanty asaṃśayam ||Panc_3.222||<BR>
<BR>
tathā ca-<BR>
yasya yasya hi kāryasya phalitasya viśeṣataḥ |<BR>
kṣipram akriyamāṇasya kālaḥ pibati tat-phalam ||Panc_3.223||<BR>
<BR>
tad-guhāyām āyātasya te hata-śatroḥ sarvaṃ savistaraṃ nirvyākulatayā kathayiṣyāmi athāsau tad-vacanam ākarṇya sa-parijana ekaikāṃ jvalantīṃ vana-kāṣṭhikāṃ cañcv-agreṇa gṛhītvā tad-guhā-dvāraṃ prāpya sthirajīvi-kulāye prākṣipat | tataḥ sarve te divāndhā raktākṣa-vākyāni smaranto dvārasyāvṛtatvād aniḥsaranto guhā-madhye kumbhīpāka-nyāyam āpannā mṛtāś ca | evaṃ śatrūn niḥśeṣatāṃ nītvā bhūyo 'pi meghavarṇas tad eva nyagrodha-pādapa-durgaṃ jagāma |  tataḥ siṃhāsana-stho bhūtvā sabhā-madhye pramudita-manāḥ sthirajīvinam apṛcchat-tāta ! kathaṃ tvayā śatru-madhye gatena etāvat-paryantaṃ kālo nītaḥ ? tad atra kautukam asmākaṃ vartate, tat kathyatām | yataḥ-<BR>
<BR>
vara-magnau pradīpte tu prapātaḥ puṇya-karmaṇām |<BR>
na cārijana-saṃsargo muhūrtam api sevitaḥ ||Panc_3.224||<BR>
<BR>
tad ākarṇya sthirajīvy āha-bhadra ! āgāmi-phala-vāñchayā kaṣṭam api sevako na jānāti | uktaṃ ca yataḥ-<BR>
<BR>
kāryasyāpekṣayā bhuktaṃ viṣam apy amṛtāyate |<BR>
sarveṣāṃ prāṇināṃ yatra nātra kāryā vicāraṇā ||Panc_3.225||<BR>
<BR>
upanata-bhaye yo yo mārgo hitārtha-karo bhavet- sa sa nipuṇayā buddhyā sevyo mahān kṛpaṇo 'pi vā |<BR>
karikara-nibhau jyāghātā kau mahāstra-viśāradau valaya-racitau strīvad bāhū kṛtau na kirīṭinā ||Panc_3.226||<BR>
<BR>
śaktenāpi satā janena viduṣā kālāntarāpekṣiṇā <BR>
vastavyaṃ khalu vākya-vajra-viṣame kṣudre'pi pāpe jane |<BR>
darvī-vyagra-kareṇa dhūma-malinenāyāsa-yukte ca <BR>
bhīmenātibalena matsya-bhavane kiṃ noṣitaṃ sūdavat ||Panc_3.227||<BR>
<BR>
yad vā tad vā viṣama-patitaḥ sādhu vā garhitaṃ vā<BR>
kālāpekṣī hṛdaya-nihitaṃ buddhimān karma kuryāt |<BR>
kiṃ gāṇḍīva-sphurad-uru-guṇāsphālana-krūra-pāṇir<BR>
nāsīl līlā-naṭana-vilasan mekhalī savyasācī ||Panc_3.228||<BR>
<BR>
siddhiṃ prārthayatā janena viduṣā tejo nigṛhya svakaṃ<BR>
sattvotsāhavatāpi daiva-vidhiṣu sthairyaṃ prakārya kramāt |<BR>
devendra-draviṇeśvarāntaka-samair apy anvito bhrātṛbhiḥ<BR>
kiṃ kliṣṭaḥ suciraṃ virāṭa-bhavane śrīmān na dharmātmajaḥ ||Panc_3.229||<BR>
<BR>
rūpābhijana-sampanno mādrī-putrau balānvitau |<BR>
gokarma-rakṣā-vyāpāre virāṭa-preṣyatāṃ gatau ||Panc_3.230||<BR>
<BR>
rūpeṇāpratimena yauvana-guṇaiḥ śreṣṭhe kule janmanā<BR>
kāntyā śrīr iva yātra sāpi vidaśāṃ kāla-kramād āgatā |<BR>
sairandhrīti sa-garvitaṃ yuvatibhiḥ sākṣepam ākhyātayā <BR>
draupadyā nanu matsya-rāja-bhavane dhṛṣṭaṃ na kiṃ candanam ||Panc_3.231||<BR>
<BR>
meghavarṇa āha-tāta ! asi-dhārā-vratam idaṃ manye yad ariṇā saha saṃvāsaḥ |<BR>
<BR>
so 'bravīt-deva ! evam etat | paraṃ na tādṛṅ-mūrkha-samāgamaḥ kvāpi mayā dṛṣṭaḥ | na ca mahāprajñam aneka-śāstreṣv apratima-buddhiṃ raktākṣaṃ vinā dhīmān | yat-kāraṇaṃ tena madīyaṃ yathāvasthitaṃ cittaṃ jñātam | ye punar anye mantriṇas te mahā-mūrkhā mantri-mātra-vyapadeśopajīvino 'tattva-kuśalā, yair idam api na jñātam | yataḥ-<BR>
<BR>
arito 'bhyāgato bhṛtyo duṣṭas tat-saṅga-tat-paraḥ |<BR>
apasarpa-sadharmatvān nityodvegī ca dūṣitaḥ ||Panc_3.232||<BR>
āsane śayane yāne pāna-bhojana-vastuṣu |<BR>
dṛṣṭvāntaraṃ pramatteṣu praharanty arayo 'riṣu ||Panc_3.233||<BR>
tasmāt sarva-prayatnena trivarga-nilayaṃ budhaḥ |<BR>
ātmānam ādṛto rakṣet pramādād dhi vinaśyati ||Panc_3.234||<BR>
<BR>
sādhu cedam ucyate-<BR>
<BR>
santāpayanti kam apathya-bhujaṃ na rogā <BR>
durmantriṇaṃ kam upayānti na nīti-doṣāḥ |<BR>
kaṃ śrīr na darpayati kaṃ na nihanti mṛtyuḥ<BR>
kaṃ svīkṛtā na viṣayā paripīḍayanti ||Panc_3.235||<BR>
<BR>
lubdhasya naśyati yaśaḥ piśunasya maitrī<BR>
naṣṭa-kriyasya kula artha-parasya dharmaḥ |<BR>
vidyā-phalaṃ vyasaninaḥ kṛpaṇasya saukhyaṃ<BR>
rājyaṃ pramatta-sacivasya narādhipasya ||Panc_3.236||<BR>
<BR>
tad rājan ! asi-dhārā-vrataṃ mayācaritam aritam ari-saṃsargād iti yad bhavatoktaṃ, tan mayā sākṣād evānubhūtam | uktaṃ ca-<BR>
<BR>
apamānaṃ puraskṛtya mānaṃ kṛtvā tu pṛṣṭhataḥ |<BR>
svārtham abhyuddharet prājñaḥ kārya-dhvaṃso hi mūrkhatā ||Panc_3.237||<BR>
skandhenāpi vahec chatruṃ kālam āsādya buddhimān |<BR>
mahatā kṛṣṇa-sarpeṇa maṇḍūkā bahavo hatāḥ ||Panc_3.238||<BR>
<BR>
meghavarṇa āha-katham etat ?<BR>
<BR>
sthirajīvī kathayati-<BR>
<BR>
kathā 15<BR>
mandaviṣa-sarpa-kathā <BR>
<BR>
asti varuṇādri-samīpa ekasmin pradeśe pariṇata-vayā manda-viṣo nāma kṛṣṇa-sarpaḥ | sa evaṃ citte sañcintitavān-kathaṃ nāma mayā sukhopāya-vṛttyā vartitavyam iti | tato bahu-maṇḍūkaṃ hradam upagamya dhṛti-parītam ivātmānaṃ darśitavān |<BR>
<BR>
atha tathā sthite saudaka-prānta-gatenaikena maṇḍūkena pṛṣṭaḥ-māma ! kim adya yathā-pūrvam āhārārthaṃ na viharasi |<BR>
<BR>
so 'bravīt-bhadra ! kuto me manda-bhāgyasyāhārābhilāṣaḥ ? yat kāraṇam adya rātrau pradoṣa eva mayāhārārthaṃ viharamāṇena dṛṣṭa eko maṇḍūkaḥ | tad-grahaṇārthaṃ mayā kramaḥ sajjitaḥ | so 'pi māṃ dṛṣṭvā mṛtyu-bhayena svādhyāya-prasaktānāṃ brāhmaṇānām antaram apakrānto na vibhāvito mayā kvāpi gataḥ | tat-sādṛśya-mohita-cittena mayā kasyacid brāhmaṇasya sūnor hrada-taṭa-jalāntaḥ-stho 'ṅguṣṭho daṣṭaḥ | tato 'sau sapadi pañcatvam upāgataḥ |<BR>
<BR>
atha tasya pitrā duḥkhitenāhaṃ śapto yathā-durātman ! tvayā niraparādho mat-suto daṣṭaḥ | tad anena doṣeṇa tvaṃ maṇḍūkānāṃ vāhanaṃ bhaviṣyasi, tat-prasāda-labdha-jīvikayā vartiṣye iti | tato 'haṃ yuṣmākaṃ vāhanārtham āgato 'smi |<BR>
<BR>
tena ca sarva-maṇḍūkānām idam āveditam | tatas taiḥ prahṛṣṭa-manobhiḥ sarvair eva gatvā jala-pāda-nāmno dardura-rājasya vijñaptam | athāsāv api mantri-parivṛto 'tyadbhutam idam iti manyamāno sa-sambhramaṃ hradād uttīrya manda-viṣasya phaṇinaḥ phaṇā-pradeśam adhirūḍhaḥ | śeṣā api yathā-jyeṣṭhaṃ tat-pṛṣṭhopari samāruruhuḥ | kiṃ bahunā, uparita-sthānam aprāptavantas tasyānupadaṃ dhāvanti | mandaviṣo 'pi teṣāṃ tuṣṭy-artham aneka-prakārān gati-viśeṣān adarśayat | atha jalapādo labdha-sukhas tam āha-<BR>
<BR>
na tathā kariṇā yānaṃ turageṇa rathena vā |<BR>
nara-yānena vā yānaṃ yathā mandaviṣeṇa me ||Panc_3.239||<BR>
<BR>
athānyedyur manda-viṣaś chadmanā mandaṃ mandaṃ visarpati | tac ca dṛṣṭvā jalapādo 'bravīt-bhadra ! mandaviṣa ! yathā-pūrvaṃ kim adya sādhu nohyate ? <BR>
<BR>
mandaviṣo 'bravīt-deva adyāhāra-vaikalyān na me voḍhuṃ śaktir asti |<BR>
<BR>
athāsāv abravīt-bhadra ! bhakṣaya kṣudra-maṇḍūkān |<BR>
<BR>
tac chrutvā praharṣita-sarva-gātro mandaviṣaḥ sa-sambhramam abravīt-mamāyam eva vipra-śāpo 'sti | tat tavānenānujñā-vacanena prīto 'smi |<BR>
<BR>
tato 'sau nairantaryeṇa maṇḍūkān bhakṣayan katipayair evāhobhir balavān saṃvṛttaḥ | prahṛṣṭaś cāntar-līnam avahasyedam abravīt-<BR>
<BR>
maṇḍūkā vividhā hy ete chala-pūrvopasādhitāḥ |<BR>
kiyantaṃ kālam akṣīṇā bhaveyuḥ khāditā mama ||Panc_3.240||<BR>
 <BR>
jala-pādo 'pi mandaviṣeṇa kṛta-kavaca-navyāmohita-cittaḥ kim api nāvabudhyate | atrāntare'nyo mahākāyaḥ kṛṣṇa-sarpas tam uddeśaṃ samāyātaḥ | taṃ ca maṇḍūkair vāhyamānaṃ dṛṣṭvā vismaya-gatam | āha ca-vayasya ! yad asmākam aśanaṃ taiḥ kathaṃ vāhyase | viruddham etat | <BR>
<BR>
mandaviṣo 'bravīt-<BR>
<BR>
sarvam etad vijānāmi yathā vāhyo 'smi darduraiḥ |<BR>
kiñcit kālaṃ pratīkṣe'haṃ ghṛtāndho brāhmaṇo yathā ||Panc_3.241||<BR>
<BR>
so 'bravīt-katham etat ?<BR>
<BR>
mandaviṣaḥ kathayati-<BR>
kathā 16<BR>
ghṛtāndha-brāhmaṇa-kathā<BR>
<BR>
asti kasmiṃścid adhiṣṭhāne yajñadatto nāma brāhmaṇaḥ | tasya bhāryā puṃścaly anyāsakta-manā ajasraṃ viṭāyasa-khaṇḍa-ghṛtān ghṛta-pūrān kṛtvā bhartuś caurikayā prayacchati | atha kadācid bhartā dṛṣṭvābravīt-bhadre ! kim etat paripacyate ? kutra vājasraṃ nayasīdam ? tat kathaya satyam |<BR>
<BR>
sā cotpanna-pratibhā kṛtaka-vacanair bhartāram abravīt-asty atra nātidūre bhagavatyā devyā āyatanam | tatrāham upoṣitā satī baliṃ bhakṣya-viśeṣāṃś cāpūrvān nayāmi | <BR>
<BR>
atha tat paśyatā gṛhītvā tat sakalaṃ devyāyatanābhimukhī pratasthe | yat kāraṇaṃ devyā niveditenānena madīyo bhartaivaṃ maṃsyate yat mama brāhmaṇī bhagavatyāḥ kṛte nadyām avatīrya yāvat snānaṃ karoti tāvat tad bhartāpi mārgāntareṇāgatya devyāḥ pṛṣṭhato 'dṛśyo 'vatasthe |<BR>
<BR>
atha sā brāhmaṇī snātvā devy-āyatanam āgatya snānānulepana-mālya-dhūpa-bali-kriyādikaṃ kṛtvā devīṃ praṇamya vyajijñapat-bhagavati ! kena prakāreṇa mama bhartāndho bhaviṣyati ? <BR>
<BR>
tac chrutvā svara-bhedena devī-pṛṣṭha-sthito brāhmaṇo jagāda-yadi tvam ajasraṃ ghṛta-pūrādi-bhakṣyaṃ tasmai bhartre prayacchasi, tataḥ śīghram andho bhaviṣyati |<BR>
<BR>
sā tu bandhakī kṛtaka-vacana-vañcita-mānasā tasmai brāhmaṇāya tad eva nityaṃ pradadau  | athānyedyur brāhmaṇenābhihitam-bhadre, nāhaṃ sutarāṃ paśyāmi |<BR>
<BR>
tac chrutvā cintitam anayā-devyāḥ prasādo 'yaṃ prāpta iti | atha tasyā hṛdaya-vallabho viṭas tat-sakāśam-andhībhūto 'yaṃ brāhmaṇaḥ kiṃ mama kariṣyatīti niḥśaṅkaṃ pratidinam abhyeti | athānyedyus taṃ praviśantam abhyāśa-gataṃ dṛṣṭvā keśair gṛhītvā laguḍa-pārṣṇi-prabhṛti-prahārais tāvad atāḍayat yāvad asau pañcatvam āpa | tām api puṣṭa-patnīṃ vicchanna-nāsikāṃ kṛtvā visasarja | <BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-skandhenāpi vahec chatrum (238) ity ādi |<BR>
<BR>
atha rājan ! yathā mandaviṣeṇa buddhi-balena maṇḍūkā nihatās tathā mayāpi sarve vairiṇaḥ | sādhu cedam ucyate-<BR>
<BR>
vane prajvalito vahnir dahan mūlāni rakṣati |<BR>
samūlonmūlanaṃ kuryād vāyur yo mṛdu-śītalaḥ ||Panc_3.242||<BR>
<BR>
meghavarṇa āha-tāta ! satyam evaitat | ye mahātmāno bhavanti te mahā-sattvā āpad-gatā api prārabdhaṃ na tyajanti | uktaṃ ca yataḥ-<BR>
<BR>
mahattvam etan mahatāṃ nayālaṅkāra-dhāriṇām |<BR>
na muñcanti yad ārabdhaṃ kṛcchre'pi vyasanodaye ||Panc_3.243||<BR>
<BR>
tathā ca-<BR>
prārabhyate na khalu vighna-bhayena nīcaiḥ<BR>
prārabhya vighna-vihatā viramanti madhyāḥ |<BR>
vighnaiḥ sahasra-guṇitair api hanyamānāḥ<BR>
prārabdham uttama-guṇā na parityajanti ||Panc_3.244||<BR>
<BR>
tat kṛtaṃ niṣkaṇṭakaṃ mama rājyaṃ śatrūn niḥśeṣatāṃ nayatā tvayā | athavā yuktam etan naya-vedinām | uktaṃ ca yataḥ-<BR>
<BR>
ṛṇa-śeṣaṃ cāgni-śeṣaṃ ca śatru-śeṣaṃ tathaiva ca |<BR>
vyādhi-śeṣaṃ ca niḥśeṣaṃ kṛtvā prājño na sīdati ||Panc_3.245||<BR>
<BR>
so 'bravīt-deva ! bhāgyavān tvam evāsi, yasyārabdhaṃ sarvam eva saṃsiddhyati | tan na kevalaṃ śauryaṃ kṛtyaṃ sādhayati, kintu prajñayā yat kriyate tad eva vijayāya bhavati | uktaṃ ca-<BR>
<BR>
śastrair hatā na hi hatā ripavo bhavanti<BR>
prajñā-hatās tu ripavaḥ suhatā bhavanti |<BR>
śastaṃ nihanti puruṣasya śarīram ekaṃ<BR>
prajñā kulaṃ ca vibhavaś ca yaśaś ca hanti ||Panc_3.246||<BR>
<BR>
tad evaṃ prajñā-puruṣakārābhyāṃ yuktasyāyatnena kārya-siddhayaḥ sambhavanti | uktaṃ ca-<BR>
<BR>
prasarati matiḥ kāryārambhe dṛḍhībhavati smṛtiḥ<BR>
svayam upanayann arthān mantro na gacchati viplavam |<BR>
sphurati saphalas tarkaś cittaṃ samunnatim aśnute <BR>
bhavati ca ratiḥ ślāghye kṛtye narasya bhaviṣyataḥ ||Panc_3.247||<BR>
<BR>
tathā ca naya-tyāga-śaurya-sampanne puruṣe rājyam iti | uktaṃ ca-<BR>
<BR>
tyāgini śūre viduṣi ca saṃsarga-rucir jano guṇī bhavati |<BR>
guṇavati dhanaṃ dhanāc chrīḥ śrīmaty ājñā tato rājyam ||Panc_3.248||<BR>
<BR>
meghavarṇa āha-nūnaṃ sadyaḥ-phalāni nīti-śāstrāṇi yat tvayānukṛtyenānupraviśyāri-mardanaḥ saparijano niḥśeṣitaḥ |<BR>
<BR>
sthirajīvy āha-<BR>
<BR>
tīkṣṇopāya-prāpti-gamyo 'pi yo 'rthas <BR>
tasyāpy ādau saṃśrayaḥ sādhu yuktaḥ |<BR>
uttuṅgāgraḥ sāra-bhūto vanānāṃ<BR>
mānyābhyarcya cchidyate pādapendraḥ ||Panc_3.249||<BR>
<BR>
athavā svāmin ! kiṃ tenābhihitena ? yad anantara-jāle kriyā-rahitam asukha-sādhyaṃ vā bhavati | sādhu cedam ucyate-<BR>
<BR>
aniścitair adhyavasāya-bhīrubhir<BR>
yatheṣṭa-saṃlāpa-rati-prayojanaiḥ |<BR>
phale visaṃvādam upāgatā giraḥ <BR>
prayānti loke parihāsa-vastutām ||Panc_3.250||<BR>
<BR>
na ca laghuṣv api kartavyeṣu dhīmadbhir anādaraḥ kartavyaḥ | yataḥ-<BR>
śakṣyāmi kartum idam alpam ayatna-sādhyam<BR>
anādaraḥ ka iti kṛtyam upekṣamāṇāḥ |<BR>
kecit pramatta-manasaḥ paritāpa-duḥkham<BR>
āpat-prasaṅga-sulabhaṃ puruṣā prayānti ||Panc_3.251||<BR>
<BR>
tad adya jitārer mad-vibhor yathā-pūrvaṃ nidrā-lābho bhaviṣyati | ucyate caitat-<BR>
<BR>
niḥsarpe baddha-sarpe vā bhavane suṣyate sukham |<BR>
sadā dṛṣṭa-bhujaṅge tu nidrā duḥkhena labhyate ||Panc_3.252||<BR>
<BR>
tathā ca-<BR>
vistīrṇa-vyavasāya-sādhya-mahatāṃ snighdopayuktāśiṣāṃ<BR>
kāryāṇāṃ naya-sāhasonnati-matām icchāpad-ārohiṇām |<BR>
mānotseka-parākrama-vyasaninaḥ pāraṃ na yāvad-gatāḥ<BR>
sāmarṣe hṛdaye'vakāśa-viṣayā tāvat kathaṃ nirvṛtiḥ ||Panc_3.253||<BR>
<BR>
tad avasita-kāryārambhasya viśrāmyatīva me hṛdayam | tad idam adhunā nihata-kaṇṭakaṃ rājyaṃ prajā-pālana-tatparo bhūtvā putra-pautrādi-krameṇācala-cchatrāsana-śrīḥ ciraṃ bhuṅkṣva | api ca-<BR>
<BR>
prajā na rañjayed yas tu rājā rakṣādibhir guṇaiḥ |<BR>
ajāgala-stanasyeva tasya rājyaṃ nirarthakam ||Panc_3.254||<BR>
<BR>
guṇeṣu rāgo vyasaneṣv anādaro<BR>
ratiḥ subhṛtyeṣu ca yasya bhūpateḥ |<BR>
ciraṃ sa bhuṅkte cala-cāmarāṃśukāṃ<BR>
sitātapatrābharaṇāṃ nṛpa-śriyam ||Panc_3.255||<BR>
<BR>
na ca tvayā prāpta-rājyo 'ham iti matvā śrī-madenātmā vyasayitavyaḥ | yat kāraṇam-calā hi rājño vibhūtayaḥ vaṃśārohaṇavad rājya-lakṣmī-durārohā, kṣaṇa-vinipāta-ratā, prayatna-śatair api dhāryamāṇā durdharā, praśastārādhitāpy ante vipralambhinī, vānara-jātir iva vidrutāneka-cittā, padma-patram ivāghaṭita-saṃśleṣā, pavana-gatir ivāticapalā, anārya-saṅgatir ivāsthirā, āśīviṣa iva durupacārā, sandhyābhra-lekheva muhūrta-rāgā, jala-budbudāvalīva svabhāva-bhaṅgurā, śarīra-prakṛtir iva kṛtaghnā, svapna-labdha-dravya-rāśir iva kṣaṇa-dṛṣṭa-naṣṭā | api ca-<BR>
<BR>
yadaiva rājye kriyate'bhiṣekas <BR>
tadaiva buddhir vyasaneṣu yojyā |<BR>
ghaṭā hi rājñām abhiṣeka-kāle<BR>
sahāmbhasaivāpadam udgiranti ||Panc_3.256||<BR>
<BR>
na ca kaścid anadhigamanīyo nāmāsty āpadām | uktaṃ ca-<BR>
<BR>
rāmasya vrajanaṃ vane nivasanaṃ pāṇḍoḥ sutānāṃ vane<BR>
vṛṣṇīnāṃ nidhanaṃ nalasya nṛpate rājyāt paribhraṃśanam |<BR>
nāṭyācāryakam arjunasya patanaṃ sañcintya laṅkeśvare<BR>
sarve kāla-vaśāj jano 'tra sahate kaḥ kaṃ paritrāyate ||Panc_3.257||<BR>
<BR>
kva sa daśarathaḥ svarge bhūtvā mahendra-suhṛd gataḥ <BR>
kva sa jalanidher velāṃ baddhvā nṛpaḥ sagaras tathā | <BR>
kva sa karatalāj jāto vainyaḥ kva sūrya-tanur manuḥ<BR>
nanu balavatā kālenaite prabodhya nimīlitāḥ ||Panc_3.258||<BR>
<BR>
māndhātā kva gatas triloka-vijayī rājā kva satyavrataḥ <BR>
devānāṃ nṛpatir gataḥ kva nahuṣaḥ sac-chāstravān keśavaḥ |<BR>
manyante sarathāḥ sa-kuñjara-varāḥ śakrāsanādhyāsinaḥ<BR>
kālenaiva mahātmanā tv anukṛtāḥ kālena nirvāsitāḥ ||Panc_3.259||<BR>
<BR>
api ca-<BR>
sa ca nṛpatis te sacivās tāḥ pramadās tāni kānana-vanāni |<BR>
sa ca te ca tāś ca tāni ca kṛtānta-dṛṣṭāni naṣṭāni ||Panc_3.260||<BR>
<BR>
evaṃ matta-kari-karṇa-cañcalāṃ rājya-lakṣmīm avāpya nyāyaika-niṣṭho bhūtvopabhuṅkṣva |<BR>
<BR>
iti śrī-viṣṇu-śarma-viracite pañcatantre kākolūkīyaṃ nāma<BR>
tṛtīyaṃ tantraṃ samāptam <BR>
||3||<BR>
<BR>
<BR>
************************************************************************<BR>
<BR>
<BR>
caturtha-tantram<BR>
<BR>
atha labdha-praṇāśam<BR>
<BR>
athedam ārabhate labdha-praṇāśaṃ nāma caturthaṃ tantram | yasyāyam ādimaḥ ślokaḥ-<BR>
<BR>
samutpanneṣu kāryeṣu buddhir yasya na hīyate |<BR>
sa eva durgaṃ tarati jalastho vānaro yathā ||Panc_4.1||<BR>
<BR>
tad yathānuśrūyate-<BR>
prastāvanā-kathā<BR>
vānara-makara-vṛttāntaḥ<BR>
<BR>
asti kasmiṃścit samudropakaṇṭhe mahān jambū-pādapaḥ sadā-phalaḥ | tatra ca raktamukho nāma vānaraḥ prativasati sma | tatra ca tasya taror adhaḥ kadācit karālamukho nāma makaraḥ samudra-salilān niṣkramya sukomala-bālukā-sanāthe tīropānte nyaviśata | tataś ca raktamukhena sa proktaḥ-bhoḥ ! bhavān samabhyāgato 'tithiḥ | tad bhakṣayatu mayā dattāny amṛta-tulyāni jambū-phalāni | uktaṃ ca-<BR>
<BR>
priyo vā yadi vā dveṣyo mūrkho vā yadi paṇḍitaḥ |<BR>
vaiśvadevāntam āpannaḥ so 'tithiḥ svarga-saṅkramaḥ ||Panc_4.2||<BR>
na pṛcchec caraṇaṃ gotraṃ na ca vidyāṃ kulaṃ na ca |<BR>
atithiṃ vaiśvadevānte śrāddhe ca manur abravīt ||Panc_4.3||<BR>
dūra-mārga-śrama-śrāntaṃ vaiśvadevāntam āgatam |<BR>
atithiṃ pūjayed yas tu sa yāti paramāṃ gatim ||Panc_4.4||<BR>
apūjito 'tithir yasya gṛhād yāti viniḥśvasan |<BR>
gacchanti pitaras tasya vimukhāḥ saha daivataiḥ ||Panc_4.5||<BR>
<BR>
evam uktvā tasmai jambū-phalāni dadau | so 'pi tāni bhakṣayitvā tena saha ciraṃ goṣṭhī-sukham anubhūya bhūyo 'pi sva-bhavanam agāt | evaṃ nityam eva tau vānara-makarau jambū-cchāyā-sthitau vividha-śāstra-goṣṭhyā kālaṃ nayantau sukhena tiṣṭhataḥ | so 'pi makaro bhakṣita-śeṣāṇi jambū-phalāni gṛhaṃ gatvā sva-patnyai prayacchati | athānyatame divase tayā sa pṛṣṭaḥ-nātha ! kvaivaṃvidhāny amṛta-phalāni prāpnoṣi ?<BR>
<BR>
sa āha-bhadre ! mamāsti parama-suhṛd raktamukho nāma vānaraḥ | sa prīti-pūrvakam imāni phalāni prayacchati | <BR>
<BR>
atha tayābhihitam-yaḥ sarvadaivāmṛta-prāyāṇīdṛśāni phalāni bhakṣayati, tasya hṛdayam amṛta-mayaṃ bhaviṣyati | tad yadi bhāryayā te prayojanaṃ, tatas tasya hṛdayaṃ mahyaṃ prayaccha | yena tad bhakṣayitvā jarā-maraṇa-rahitā tvayā saha bhogān bhunajmi |<BR>
<BR>
sa āha-bhadre ! mā maivaṃ vada | yataḥ sa pratipanno 'smākaṃ bhrātā | aparaṃ phala-dātā | tato vyāpādayituṃ na śakyate | tat tyajainaṃ mithāgrahaṇam | uktaṃ ca-<BR>
<BR>
ekaṃ prasūyate mātā dvitīyaṃ vāk prasūyate |<BR>
vāg-jātam adhikaṃ procuḥ sodaryād api bāndhavāt ||Panc_4.6||<BR>
<BR>
atha makary āha-tvayā kadācid api mama vacanaṃ nānyathā kṛtam | tan nūnaṃ sā vānarī bhaviṣyati, yatas tasyā anurāgataḥ sakalam api dinaṃ tatra gamayasi | tat tvaṃ jñāto mayā samyak | yataḥ-<BR>
<BR>
sāhlādaṃ vacanaṃ prayacchati na me no vāñchitaṃ kiñcana<BR>
prāyaḥ procchvasiṣi drutaṃ hutavaha-jvālā samaṃ rātriṣu |<BR>
kaṇṭhāśleṣa-parigrahe śithilatā yan nādarāc cumbase<BR>
tat te dhūrta hṛdi sthitā priyatamā kācin mamevāparā ||Panc_4.7||<BR>
<BR>
so 'pi patnyāḥ pādopasaṅgrahaṃ kṛtvāṅkopari nidhāya tasyāḥ kopa-koṭim āpannāyāḥ sudīnam uvāca-<BR>
<BR>
mayi te pāda-patite kiṅkaratvam upāgate |<BR>
tvaṃ prāṇa-vallabhe kasmāt kopane kopam eṣyasi ||Panc_4.8||<BR>
<BR>
sāpi tad-vacanam ākarṇyāśru-pluta-mukhī tam uvāca-<BR>
<BR>
sārdhaṃ manoratha-śatais tava dhūrta kāntā<BR>
saiva sthitā manasi kṛtrima-bhāva-ramyā |<BR>
asmākam asti na kathañcid ihāvakāśaṃ<BR>
tasmāt kṛtaṃ caraṇa-pāta-viḍambanābhiḥ ||Panc_4.9||<BR>
<BR>
aparaṃ sā yadi tava vallabhā na bhavati, tat kiṃ mayā bhaṇito 'pi tāṃ na vyāpādayasi | atha yadi sa vānaras tat kas tena saha tava snehaḥ ? tat kiṃ bahunā ? yadi tasya hṛdayaṃ na bhakṣayāmi, tan mayā prāyopaveśanaṃ kṛtaṃ viddhi | <BR>
<BR>
evaṃ tasyās tan niścayaṃ jñātvā cintā-vyākulita-hṛdayaḥ sa provāca-athavā sādhv idam ucyate-<BR>
<BR>
vajra-lepasya mūrkhasya nārīṇāṃ karkaṭasya ca |<BR>
eko grahas tu mīnānāṃ nīlī-madya-payos tathā ||Panc_4.10||<BR>
<BR>
tat kiṃ karomi ? kathaṃ sa me vadhyo bhavati | iti vicintya vānara-pārśvam agamat | vānaro 'pi cirād āyāntaṃ taṃ sodvegam avalokya provāca-bho mitra ! kim adya cira-velāyāṃ samāyāto 'si ? kasmāt sāhlādaṃ nālapasi ? na subhāṣitāni paṭhasi |<BR>
<BR>
sa āha-mitra ! ahaṃ tava bhrātṛ-jāyayā niṣṭhuratarair vākyair abhihitaḥ-bhoḥ kṛtaghna ! mā me tvaṃ svamukhaṃ darśaya, yatas tvaṃ pratidinaṃ mitram upajīvasi | na ca tasya punaḥ pratyupakāraṃ gṛha-darśana-mātreṇāpi karoṣi | tat te prāyaścittam api nāsti | uktaṃ ca-<BR>
<BR>
brahmaghne ca surāpe ca caure bhagna-vrate śaṭhe |<BR>
niṣkṛtir vihitā sadbhiḥ kṛtaghne nāsti niṣkṛtiḥ ||Panc_4.11||<BR>
<BR>
tat tvaṃ mama devaraṃ gṛhītvādya pratyupakārārthaṃ gṛham ānaya | no cet tvayā saha me para-loke darśanam iti | tad ahaṃ tayaivaṃ proktas tava sakāśam āgataḥ | tad adya tayā saha tvad-arthe kalahāyato mameyatī velā vilagnā | tad āgaccha me gṛham | tava bhrātṛ-patnī racita-catuṣkā praguṇita-vastra-maṇi-māṇikyādy-ucitābharaṇā dvāra-deśa-baddha-vandana-mālā sotkaṇṭhā tiṣṭhati | markaṭa āha-bho mitra ! yuktam abhihitaṃ mad-bhrātṛ-patnyā | uktaṃ ca-<BR>
<BR>
varjayet kaulikākāraṃ mitraṃ prājñataro naraḥ |<BR>
ātmanaḥ sammukhaṃ nityaṃ ya ākarṣati lolupaḥ ||Panc_4.12||<BR>
<BR>
tathā ca-<BR>
dadāti pratigṛhṇāti guhyam ākhyāti pṛcchati |<BR>
bhuṅkte bhojayate caiva ṣaḍ-vidhaṃ prīti-lakṣaṇam ||Panc_4.13||<BR>
<BR>
paraṃ vayaṃ vanacarāḥ yuṣmadīyaṃ ca jalānte gṛham | tat kathaṃ śakyate tatra gantum | tasmāt tām api me bhrātṛ-patnīm atrānaya yena praṇamya tasyā āśīrvādaṃ gṛhṇāmi | <BR>
<BR>
sa āha-bho mitra ! asti samudrāntare suramye pulina-pradeśe'smad-gṛham æ tan mama pṛṣṭham ārūdhaḥ sukhenākṛta-bhayo gaccha |<BR>
<BR>
so 'pi tac chrutvā sānandam āha-bhadra ! yady evaṃ tat kiṃ vilambyate | tvaryatām | eṣo 'haṃ tava pṛṣṭhām ārūḍhaḥ |<BR>
<BR>
tathānuṣṭhite'gādhe jaladhau gacchantaṃ marakam ālokya bhaya-trasta-manā vānaraḥ provāca-bhrātaḥ ! śanaiḥ śanair gamyatām | jala-kallolaiḥ plāvyate me śarīram | <BR>
<BR>
tad ākarṇya makaraś cintayāmāsa-asāv agādhaṃ jalaṃ prāpto me vaśaḥ sañjātaḥ | mat-pṛṣṭha-gatas tila-mātram api calituṃ na śaknoti | tasmāt kathayāmy asya nijābhiprāyam, yenābhīṣṭa-devatā-smaraṇaṃ karoti | āha ca-mitra, tvaṃ mayā vadhāya samānīto bhāryā-vākyena viśvāsya | tat smaryatām abhīṣṭa-devatā |<BR>
<BR>
sa āha-bhrātaḥ ! kiṃ mayā tasyās tavāpi cāpakṛtaṃ yena me vadhopāyaś cintitaḥ ?<BR>
<BR>
makara āha-bhoḥ ! tasyās tāvat tava hṛdayasyāmṛtamaya-phala-rasāsvādana-mṛṣṭasya bhakṣaṇe dohadaḥ sañjātaḥ | tenaitad anuṣṭhitam |<BR>
<BR>
pratyutpanna-matir vānara āha-bhadra ! yady evaṃ tat kiṃ tvayā mama tatraiva na vyāhṛtam ? yena sva-hṛdayaṃ jambū-koṭare sadaiva mayā suguptaṃ kṛtam | tad bhrātṛ-patnyā arpayāmi | tvayāhaṃ śūnya-hṛdayo 'tra kasmād ānītaḥ ? <BR>
<BR>
tad ākarṇya makaraḥ sānandam āha-bhadra ! yady evaṃ tad arpaya me hṛdayam | yena sā duṣṭa-patnī tad bhakṣayitvānaśanād utthiṣṭhati | ahaṃ tvāṃ tam eva jambū-pādapaṃ prāpayāmi | evam uktvā nivartya jambū-talam agāt | vānaro 'pi katham api jalpita-vividha-devatopacāra-pūjas tīram āsāditavān | tataś ca dīrghatara-caṅkramaṇena tam eva jambū-pādapam ārūḍhaś cintayāmāsa-aho ! labdhās tāvat prāṇāḥ | athavā sādhv idam ucyate-<BR>
<BR>
na viśvased aviśvaste viśvaste'pi na viśvaset |<BR>
viśvāsād bhayam utpannaṃ mūlāny api nikṛntati ||Panc_4.14||<BR>
<BR>
tan mamaitad adya punar janma-dinam iva sañjātam |<BR>
<BR>
iti cintayamānaṃ makara āha-bho mitra ! arpaya tad dhṛdayaṃ yathā te bhrātṛ-patnī bhakṣayitvānaśanād uttiṣṭhati | <BR>
<BR>
atha vihasya nirbhartsayan vānaras tam āha-dhig dhiṅ mūrkha viśvāsa-ghātaka ! kiṃ kasyacid dhṛdaya-dvayaṃ bhavati ? tad āśu gamyatāṃ jambū-vṛkṣasyādhastān na bhūyo 'pi tvayātrāgantavyam | uktaṃ ca yataḥ-<BR>
<BR>
sakṛd duṣṭaṃ ca yo mitraṃ punaḥ sandhātum icchati |<BR>
sa mṛtyum upagṛhṇāti garbham aśvatarī yathā ||Panc_4.15||<BR>
<BR>
tac chrutvā makaraḥ saṃvilakṣaṃ cintitavān-aho ! mayātimūḍhena kim asya sva-cittābhiprāyo niveditaḥ | tad yady asau punar api kathañcid viśvāsaṃ gacchati, tad bhūyo 'pi viśvāsayāmi | āha ca-mitra ! hāsyena mayā te'bhiprāyo labdhaḥ | tasyā na kiñcit tava hṛdayena prayojanam | tad āgaccha prāghuṇika-nyāyenāsmad-gṛham |<BR>
<BR>
vānara āha-bho duṣṭa ! gamyatām | adhunā nāham āgamiṣyāmi | uktaṃ ca-<BR>
<BR>
bubhukṣitaḥ kiṃ na karoti pāpaṃ <BR>
kṣīṇā janā niṣkaruṇā bhavanti |<BR>
ākhyāhi bhadre priya-darśanasya<BR>
na gaṅgadattaḥ punar eti kūpam ||Panc_4.16||<BR>
<BR>
makara āha-katham etat ?<BR>
<BR>
sa āha-<BR>
<BR>
kathā 1<BR>
gaṅgadatta-priyadarśana-kathā<BR>
<BR>
kasmiṃścit kūpe gaṅgadatto nāma maṇḍūka-rājaḥ prativasati sma | sa kadācid dāyādair udvejito 'raghaṭṭa-ghaṭīm āruhya niṣkrāntaḥ | atha tena cintitam-yat kathaṃ tesāṃ dāyādānāṃ mayā pratyapakāraḥ kartavyaḥ | uktaṃ ca-<BR>
<BR>
āpadi yenāpakṛtaṃ yena ca hasitaṃ daśāsu viṣamāsu |<BR>
apakṛtya tayor ubhayoḥ punar api jātaṃ naraṃ manye ||Panc_4.17||<BR>
<BR>
evaṃ cintayan bile praviśantaṃ kṛṣṇasarpam apaśyat | taṃ dṛṣṭvā bhūyo 'py acintayat-yad enaṃ tatra kūpe nītvā sakala-dāyādānām ucchedaṃ karomi | uktaṃ ca-<BR>
śatrubhir yojayec chatruṃ balinā balavattaram |<BR>
sva-kāryāya yato na syāt kācit pīḍātra tat-kṣaye ||Panc_4.18||<BR>
<BR>
tathā ca-<BR>
śatrum unmūlayet prājñas tīkṣṇaṃ tīkṣṇena śatruṇā |<BR>
vyathā-karaṃ sukhārthāya kaṇṭakenaiva kaṇṭakam ||Panc_4.19||<BR>
<BR>
evaṃ sa vibhāvya bila-dvāraṃ gatvā tam āhūtavān-ehy ehi priya-darśana ! ehi ! <BR>
<BR>
tac chrutvā sarpaś cintayāmāsa-ya evaṃ mām āhvayati | svajātīyo na bhavati | yato naiṣā sarpa-vāṇī | anyena kenāpi saha mama martya-loke sandhānaṃ nāsti | tad atraiva durge sthitas tāvad vedmi ko 'yaṃ bhaviṣyati | uktaṃ ca-<BR>
<BR>
yasya na jāyate śīlaṃ na kulaṃ na ca saṃśrayaḥ |<BR>
na tena saṅgatiṃ kuryād ity uvāca bṛhaspatiḥ ||Panc_4.20||<BR>
<BR>
kadācitko 'pi mantravādy auṣadha-caturo vā mām āhūya bandhane kṣipati | athavā kaścit puruṣo vairam āśritya kasyacid bhakṣaṇārthe mām āhvayati | āha ca-bhoḥ ! ko bhavān ?<BR>
<BR>
sa āha-ahaṃ gaṅgadatto nāma maṇḍūkādhipatis tvat-sakāśe maitry-artham abhyāgataḥ |<BR>
<BR>
tac chrutvā sarpa āha-bho ! aśraddheyam etat yat-tṛṇānāṃ vahninā saha saṅgamaḥ | uktaṃ ca-<BR>
<BR>
yo yasya jāyate vadhyaḥ sa svapne'pi kathañcana |<BR>
na tat-samīpam abhyeti tat kim evaṃ prajalpasi ||Panc_4.21||<BR>
<BR>
gaṅgadatta āha-bhoḥ ! satyam etat | svabhāva-vairī tvam asmākam | paraṃ para-paribhavāt prāpto 'haṃ te sakāśam | uktaṃ ca-<BR>
<BR>
sarva-nāśe ca sañjāte prāṇānām api saṃśaye |<BR>
api śatruṃ praṇamyāpi rakṣet prāṇāndhanāni ca ||Panc_4.22||<BR>
<BR>
sarpa āha-kathaya kasmāt te paribhavaḥ |<BR>
<BR>
sa āha-dāyādebhyaḥ |<BR>
<BR>
so 'py āha-kva te āśrayo vāpyāṃ kūpe taḍāge hrade vā | tat kathaya svāśrayam | <BR>
<BR>
tenoktam-pāṣāṇa-caya-nibaddhe kūpe | <BR>
<BR>
sarpa āha-aho apadā vayam | tatrāsti tatra me praveśaḥ | praviṣṭasya ca sthānaṃ nāsti | yatra sthitas tava dāyādān vyāpādayāmi | tad gamyatām | uktaṃ ca-<BR>
<BR>
yac chakyaṃ grasituṃ yasya grastaṃ pariṇamec ca yat |<BR>
hitaṃ ca pariṇāme yat tad ādyaṃ bhūtim icchatā ||Panc_4.23||<BR>
<BR>
gaṅgadatta āha-bhoḥ ! samāgaccha tvam | ahaṃ sukhopāyena tatra tava praveśaṃ kārayiṣyāmi | tathā tasya madhye jalopānte ramyataraṃ koṭaram asti | tatra sthitas tvaṃ līlayā dāyādān vyāpādayiṣyasi | <BR>
<BR>
tac chrutvā sarpo vyacintayat-ahaṃ tāvat pariṇata-vayāḥ | kadācit kathañcin mūṣakam ekaṃ prāpnomi | tat sukhāvaho jīvanopāyo 'yam anena kulāṅgāreṇa darśitaḥ | tad gatvā tān maṇḍūkān bhakṣayāmi iti | athavā sādhv idam ucyate-<BR>
<BR>
yo hi prāṇa-parikṣīṇaḥ sahāya-parivarjitaḥ |<BR>
sa hi sarva-sukhopāyāṃ vṛttim āracayed budhaḥ ||Panc_4.24||<BR>
<BR>
evaṃ vicintya tam āha-bho gaṅgadatta ! yady evaṃ tad-agre bhava | yena tatra gacchāvaḥ |<BR>
gaṅgadatta āha-bhoḥ priyadarśana ! ahaṃ tvāṃ sukhopāyena tatra neṣyāmi, sthānaṃ ca darśayiṣyāmi ta eva bhakṣaṇīyāḥ iti | <BR>
<BR>
sarpa āha-sāmprataṃ tvaṃ me mitraṃ jātam | tan na bhetavyam | tava vacanena bhakṣaṇyās te dāyādāḥ | <BR>
<BR>
evam uktvā bilān niṣkramya tam āliṅgya ca tenaiva saha prasthitaḥ | atha kūpam āsādyāra-ghaṭṭa-ghaṭikā-mārgeṇa sarpas tenātmanā svālayaṃ nītaḥ | <BR>
<BR>
gaṅgadatta āha-bhadra ! kutaḥ tvayā mitra-kṛtyam | tat sāmpratam anenaiva ghaṭikā-yantra-mārgeṇa gamyatām iti |<BR>
<BR>
sarpa āha-bho gaṅgadatta ! na samyag abhihitaṃ tvayā | katham ahaṃ tatra gacchāmi ? madīya-bila-durgam anyena ruddhaṃ bhaviṣyati | tasmād atra-sthasya me maṇḍūkam ekaikaṃ sva-vargīyaṃ prayaccha | no cet sarvān api bhakṣayiṣyāmi iti | <BR>
<BR>
tac chrutvā gaṅgadatto vyākula-manā vyācintayat-aho kim etan mayā kṛtaṃ sarpam ānayatā | tad yadi niṣedhayiṣyāmi tat sarvān api bhakṣayiṣyati | athavā yuktam ucyate-<BR>
<BR>
yo 'mitraṃ kurute mitraṃ vīryābhyadhikam ātmanaḥ |<BR>
sa karoti na sandehaḥ svayaṃ hi viṣa-bhakṣaṇam ||Panc_4.25||<BR>
<BR>
tat prayacchāmy asyaikaikaṃ pratidinaṃ suhṛdam | uktaṃ ca-<BR>
<BR>
sarvasva-haraṇe yuktaṃ śatruṃ buddhi-yutā narāḥ |<BR>
toṣayanty alpa-dānena bāḍavaṃ sāgaro yathā ||Panc_4.26||<BR>
<BR>
tathā ca-<BR>
yo durbalo 'ṇūn api yācyamāno<BR>
balīyasā yacchati naiva sāmnā |<BR>
prayacchate naiva ca darśyamānaṃ <BR>
khārīṃ sa cūrṇasya punar dadāti ||Panc_4.27||<BR>
<BR>
tathā ca-<BR>
sarva-nāśe samutpanne ardhaṃ tyajati paṇḍitaḥ |<BR>
ardhena kurute kāryaṃ sarva-nāśo hi dustaraḥ ||Panc_4.28||<BR>
na svalpasya kṛte bhūri nāśayen matimān naraḥ |<BR>
etad eva hi pāṇḍityaṃ yat svalpād bhūri-rakṣaṇam ||Panc_4.29||<BR>
<BR>
evaṃ niścintya nityam ekaikam ādiśati | so 'pi taṃ bhakṣayitvā tasya parokṣe'nyān api bhakṣayati | athavā sādhv idam ucyate-<BR>
<BR>
yathā hi malinair vastrair yatra tatropaviśyate |<BR>
evaṃ calita-vittas tu vitta-śeṣaṃ na rakṣati ||Panc_4.30||<BR>
<BR>
athānya-dine tenāparān maṇḍūkān bhakṣayitvā gaṅgadatta-suto yamunādatto bhakṣitaḥ | taṃ bhakṣitaṃ matvā gaṅgadattas tāra-svareṇa dhig dhik pralāpa-paraḥ kathañcid api na virarāma | tataḥ sva-patnyābhihitaḥ-<BR>
<BR>
kiṃ krandasi durākranda sva-pakṣa-kṣaya-kāraka |<BR>
sva-pakṣasya kṣaye jāte ko nas trātā bhaviṣyati ||Panc_4.31||<BR>
<BR>
tad adyāpi vicintyatām ātmano niṣkramaṇam asya vadhopāyaś ca | atha gacchatā kālena sakalam api kavalitaṃ maṇḍūka-kulam | kevalam eko gaṅgadattas tiṣṭhati | tataḥ priyadarśanena bhaṇitam-bhoḥ gaṅgadatta ! bubhukṣito 'ham | niḥśeṣitāḥ sarve maṇḍūkāḥ | tad dīyatāṃ me kiñcid bhojanaṃ yato 'haṃ tvayātrānītaḥ |<BR>
<BR>
sa āha-bho mitra ! na tvayātra viṣaye mayāvasthitena kāpi cintā kāryā | tad yadi māṃ preṣayati tato 'nya-kūpa-sthān api maṇḍūkān viśvāsyātrānayāmi | <BR>
<BR>
sa āha-mama tāvat tvam abhakṣyo bhrātṛ-sthāne | tad yady evaṃ karoṣi tat sāmprataṃ pitṛ-sthāne bhavasi | tad evaṃ kriyatām iti | <BR>
<BR>
so 'pi tad ākarṇyāra-ghaṭṭa-ghaṭikām āśritya vividha-devatopakalpita-pūjopayācitas tat-kūpād viniṣkrāntaḥ | priyadarśano 'pi tad-ākāṅkṣayā tatrasthaḥ pratīkṣamāṇas tiṣṭhati | atha cirād anāgate gaṅgadatte priyadarśano 'nya-koṭara-nivāsinīṃ godhām uvāca-bhadre ! kriyatāṃ stokaṃ sāhāyyam | yataś cira-paricitas te gaṅgadattaḥ | tad gatvā tat-sakāśaṃ kutracij jalāśaye'nviṣya mama sandeśaṃ kathaya | yenāgamyatām ekākināpi bhavatā drutataraṃ yady anye maṇḍūkā nāgacchanti | ahaṃ tvayā vinā nātra vastuṃ śaknomi | tathā yady ahaṃ tava viruddham ācarāmi tat sukṛtam antare mayā vidhṛtam |<BR>
<BR>
godhāpi tad-vacanād gaṅgadattaṃ drutataram anviṣyāha-bhadra gaṅgadatta ! sa tava suhṛt-priyadarśanas tava mārgaṃ samīkṣamāṇas tiṣṭhati | tac chīghram āgamyatām iti |<BR>
<BR>
aparaṃ ca tena tava virūpa-karaṇe sukṛtam antare dhṛtam | tan-niḥśaṅena manasā samāgamyatām | tad ākarṇya gaṅgadatta āha-<BR>
<BR>
bubhukṣitaḥ kiṃ na karoti pāpaṃ<BR>
kṣīṇā narā niṣkaruṇā bhavanti |<BR>
ākhyāhi bhadre priya-darśanasya<BR>
na gaṅgadattaḥ punar eti kūpam ||Panc_4.32||<BR>
<BR>
evam uktvā sa tāṃ visarjayāmāsa | <BR>
<BR>
<BR>
***********************************************************************<BR>
<BR>
<BR>
tad bho duṣṭa-jalacara ! aham api gaṅgadatta iva tvad-gṛhe na kathañcid api yāsyāmi | <BR>
<BR>
tac chrutvā makara āha-bho mitra ! athavātrāham anaśanāt prāṇa-tyāgaṃ tavopari kariṣyāmi |<BR>
<BR>
vānara āha-mūḍha ! kim ahaṃ lambakarṇo mūrkhaḥ ? dṛṣṭvāpāyo 'pi svayam eva tatra gatvātmānaṃ vyāpādayāmi |<BR>
<BR>
āgataś ca gataś caiva gatvā yaḥ punar āgataḥ |<BR>
akarṇa-hṛdayo mūrkhas tatraiva nidhanaṃ gataḥ ||Panc_4.33||<BR>
<BR>
makara āha-bhadra ! sa ko lambha-karṇaḥ | kathaṃ dṛṣṭāpāyo 'pi mṛtaḥ ? tan me nivedyatām | <BR>
vānara āha-<BR>
kathā 2<BR>
karāla-kesara-kathā<BR>
<BR>
kasmiṃścid vanoddeśe karāla-kesaro nāma siṃhaḥ prativasati sma | tasya ca dhūsarako nāma śṛgālaḥ sadaivānuyāyī paricārako 'sti | atha kadācit tasya hastinā saha yudhyamānasya śarīre gurutarāḥ prahārāḥ sañjātāḥ | yaiḥ padam ekam api calituṃ na śaknoti | tasyācalanāc ca dhūsarakaḥ kṣutkṣāma-kaṇṭho daurbalyaṃ gataḥ | anyasminn ahani tam avocat-svāmin ! bubhukṣaya pīḍito 'ham | padāt padam api calituṃ na śaknomi | tat kathaṃ te śuśrūṣāṃ karomi ?<BR>
<BR>
siṃha āha-bhoḥ ! gaccha anveṣaya kiñcit sattvam | yenemām avasthāṃ gato 'pi vyāpādayāmi | <BR>
<BR>
tad ākarṇya śṛgālo 'nveṣayan kañcit samīpa-vartinaṃ grāmam āsāditavān | tatra lambakarṇo nāma gardabhas taḍāgopānte pravirala-dūrvāṅkurān kṛcchrād āsvādayan dṛṣṭaḥ | tataś ca samīpa-vartinā bhūtvā tenābhihitaḥ-māma ! namaskāro 'yaṃ madīyaḥ sambhāvyatām | cirād dṛṣṭo 'si | tat kathaya kim evaṃ durbalatāṃ gataḥ |<BR>
<BR>
sa āha-bho bhaginī-putra ! kiṃ kathayāmi | rajako 'tinirdayātibhāreṇa māṃ pīḍayati | ghāsa-muṣṭim api na prayacchati | kevalaṃ dūrvāṅkurān dhūi-miśritān bhakṣayāmi | tat kuto me śarīre puṣṭiḥ ?<BR>
<BR>
śṛgāla āha-māma ! yady evaṃ tad asti marakata-sadṛśa-śaṣpa-prāyo nadī-sanātho ramaṇīyataraḥ pradeśaḥ | tatrāgatya mayā saha subhāṣita-goṣṭhī-sukham anubhavaṃs tiṣṭha |<BR>
<BR>
lambakarṇa āha-bho bhaginī-suta ! yuktam uktaṃ bhavatā | paraṃ vayaṃ grāmyāḥ paśavo 'raṇya-cāriṇāṃ vadhyāḥ | tat kiṃ tena bhavya-pradeśena |<BR>
<BR>
śṛgāla āha- māma ! maivaṃ vada | mad-bhuja-pañjara-parirakṣitaḥ sa deśaḥ | tatrāsti na kaścid aparasya tatra praveśaḥ | paramam anenaiva doṣeṇa rajaka-kadarthitās tatra tisro rāsabhyo 'nāthāḥ santi | tāś ca puṣṭim āpannā yauvanotkaṭā idaṃ mām ūcuḥ-yadi tvam asmākaṃ satyo mātulas tadā kaṃcid grāmāntaraṃ gatvāsmad-yogyaṃ kaścit patim ānaya | tad-arthe tvām ahaṃ tatra nayāmi |<BR>
<BR>
atha śṛgāla-vacanāni śrutvā kāma-pīḍitāṅgas tam avocat-bhadra ! yady evaṃ tad-agre bhava yenāgacchāmi | athavā sādhv idam ucyate-<BR>
<BR>
nāmṛtaṃ na viṣaṃ kiñcid ekāṃ muktvā nitambinīm |<BR>
yasyāḥ saṅgena jīvyeta mriyate ca viyogataḥ ||Panc_4.34||<BR>
<BR>
tathā ca-<BR>
yāsāṃ nāmnāpi kāmaḥ syāt saṅgamaṃ darśanaṃ vinā |<BR>
tāsāṃ dṛk-saṅgamaṃ prāpya yan na dravati kautukam ||Panc_4.35||<BR>
<BR>
tatrānuṣṭhite śṛgālena saha siṃhāntikam āgataḥ | siṃho 'pi vyathākulitas taṃ dṛṣṭvā yāvat samuttiṣṭhati tāvad rāsabhaḥ palāyitum ārabdhavān | atha tasya palāyamānasya siṃhena tala-prahāro dattaḥ | sa ca manda-bhāgyasya vyavasāya iva vyarthatāṃ gataḥ | atrāntare śṛgālaḥ kopāviṣṭas tam uvāca-bhoḥ ! kim evaṃvidhaḥ prahāras te | yad gardabho 'pi tava purato balād gacchati | tat kathaṃ gajena saha yuddhaṃ kariṣyasi ? tad dṛṣṭaṃ te balam |<BR>
<BR>
atha savilakṣa-smitaṃ siṃha āha-bhoḥ ! kim ahaṃ karomi | mayā na kramaḥ sajjīkṛta āsīt | anyathā gajo 'pi mat-kramākrāntā na gacchati | <BR>
<BR>
śṛgāla āha-adyāpy eka-vāraṃ tavāntike tam āneṣyāmi | paraṃ tvayā sajjīkṛta-krameṇa sthātavyam |<BR>
<BR>
siṃha āha-bhadra ! yo māṃ pratyakṣaṃ dṛṣṭvā gataḥ sa punaḥ katham atrāgamiṣyati ? tad anyat kim api sattvam anviṣyatām | <BR>
<BR>
śṛgāla āha-kiṃ tavānena vyāpāreṇa ? tvaṃ kevalaṃ sajjita-kramas tiṣṭha | <BR>
<BR>
tathānuṣṭhite śṛgālo 'pi yāvad rāsabha-mārgeṇa gacchati, tāvat tatraiva sthāne caran dṛṣṭaḥ | atha śṛgālaṃ dṛṣṭvā rāsabhaḥ prāha-bho bhaginī-suta ! śobhana-sthāne tvayāhaṃ nītaḥ | drāṅ mṛtyu-vaśaṃ gataḥ | tat kathaya kiṃ tat sattvaṃ yasyātiraudra-vajra-sadṛśa-kara-prahārād ahaṃ muktaḥ | <BR>
<BR>
tac chrutvā prahasan śṛgāla āha-bhadra ! rāsabhī tvām āyāntaṃ dṛṣṭvā sānurāgam āliṅgituṃ samutthitā | tvaṃ ca kātaratvān naṣṭaḥ | sā punar na śaktā tvāṃ vinā sthātum | tayā tu naśatas te'valambanārthaṃ hastaḥ kṣiptaḥ | nānya-kāraṇena | tad āgaccha | sā tvat-kṛte prāyopaveśanopaviṣṭā tiṣṭhati | etad vadati-yal lambakarṇo yadi me bhartā na bhavati tad aham agnau jalaṃ vā praviśāmi | punas tasya viyogaṃ soḍhuṃ na śaknomi iti | tat prasādaṃ kṛtvā tatrāgamyatām | no cet tava strī-hatyā bhaviṣyati | aparaṃ bhagavān kāma-kopaṃ tavopari kariṣyati | uktaṃ ca-<BR>
<BR>
strī-mudrāṃ makaradhvajasya jayinīṃ sarvārdha-sampat-karīṃ<BR>
te mūḍhāḥ pravihāya yānti kudhiyo mithyā-phalānveṣiṇaḥ |<BR>
te tenaiva nihatya nirdayataraṃ nagnīkṛtā muṇḍitāḥ <BR>
kecid rakta-paṭīkṛtāś ca jaṭilāḥ kāpālikāś cāpare ||Panc_4.36||<BR>
<BR>
athāsau tad-vacanaṃ śraddheyatayā śrutvā bhūyo 'pi tena saha prasthitaḥ | athavā sādhv idam ucyate-<BR>
<BR>
jānann api naro daivāt prakaroti vigarhitam |<BR>
karma kiṃ kasyacil loke garhitaṃ rocate katham ||Panc_4.37||<BR>
<BR>
atrāntare sajjita-krameṇa siṃhena sa lambakarṇo vyāpāditaḥ | tatas taṃ hatvā śṛgālaṃ rakṣakaṃ nirūpya svayaṃ snānārthaṃ nadyāṃ gataḥ | śṛgālenāpi laulyotsukyāt tasya karṇa-hṛdayaṃ bhakṣitam | atrāntare siṃho yāvat snātvā kṛte devārcanaḥ pratarpita-pitṛ-gaṇaḥ samāyāti tāvat karṇa-hṛdaya-rahito rāsabhas tiṣṭhati | taṃ dṛṣṭvā kopa-parītātmā siṃhaḥ śṛgālam āha-pāpa ! kim idam anucitaṃ karma samācaritam ? yat karṇa-hṛdaya-bhakṣaṇenāyam ucchiṣṭatāṃ nītaḥ | <BR>
<BR>
śṛgālaḥ sa-vinayam āha-svāmin ! mā maivaṃ vada | yat karṇa-hṛdaya-rahito 'yaṃ rāsabha āsīt, tenehāgatya tvām avalokya bhūyo 'py āgataḥ |<BR>
<BR>
atha tvad-vacanaṃ śraddheyaṃ matvā siṃhas tenaiva saṃvibhajya niḥśaṅkita-manās taṃ bhakṣitavān | <BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-āgataś ca gataś caiva iti | tan mūrkha ! kapaṭaṃ kṛtaṃ tvayā | paraṃ yudhiṣṭhireṇeva satya-vacanena vināśitam | athavā sādhv idam ucyate-<BR>
<BR>
svārtham utsṛjya yo dambhī satyaṃ brūte sumanda-dhīḥ |<BR>
sa svārthād bhraśyate nūnaṃ yudhiṣṭhira ivāparaḥ ||Panc_4.38||<BR>
<BR>
makara āha-katham etat ?<BR>
<BR>
sa āha-<BR>
kathā 3<BR>
yudhiṣṭhirākhya-kumbhakāra-kathā<BR>
<BR>
kasmiṃścit adhiṣṭhāne kumbhakāraḥ prativasati sma | sa kadācit pramādād ardha-magna-kharpara-tīkṣṇāgrasyopari mahatā vegena dhāvan patitaḥ | tataḥ khapara-koṭyā pāṭita-lalāī̀oo rudhira-plāvita-tanuḥ kṛcchrād utthāya svāśrayaṃ gataḥ | tataś cāpathya-sevanāt sa prahāras tasya karālatāṃ gataḥ kṛcchreṇa nīrogatāṃ nītaḥ | <BR>
<BR>
atha kadācid durbhikṣa-pīḍite deśe ca kumbhakāraḥ kṣutkṣāma-kaṇṭhaḥ kaiścid rāja-sevakaiḥ saha deśāntaraṃ gatvā kasyāpi rājñaḥ sevako babhūva | so 'pi rājā tasya lalāṭe vikarālaṃ prahāra-kṣataṃ dṛṣṭvā cintayāmāsa, yad-vīraḥ puruṣaḥ kaścid ayam | nūnaṃ tena lalāṭa-paṭṭe sammukha-prahāraḥ |<BR>
<BR>
atas taṃ samānādibhiḥ sarveṣāṃ rāja-putrāṇāṃ madhye viśeṣa-prasādena paśyati sma | te'pi rāja-putrās tasya taṃ prasādātirekaṃ paśyantaṃ paramerṣyā-dharmaṃ vahanto rāja-bhayān na kiñcid ūcuḥ |<BR>
<BR>
athānyasminn ahani tasya bhūpater vīra-sambhāvanāyāṃ kriyamāṇāyāṃ vigrahe samupasthite prakalpyamāneṣu gajeṣu saṃnahyamāneṣu vājiṣu yodheṣu | praguṇīkriyamāṇeṣu tena bhūbhujā sa kumbhakāraḥ prastāvānugataṃ pṛṣṭo nirjane-bho rāja-putra ! kiṃ te nāma ? kā ca jātiḥ ? kasmin saṅgrāme prahāro 'yaṃ te lalāṭe lagnaḥ ?<BR>
<BR>
sa āha-deva ! nāyaṃ śastra-prahāraḥ | yudhiṣṭhirābhidhaḥ kulālo 'haṃ prakṛtyā | mad-gehe'neka-kharparāṇy āsan | atha kadācin madya-pānaṃ kṛtvā nirgataḥ pradhāvan kharparopari patitaḥ | tasya prahāra-vikāro 'yaṃ me lalāṭe evaṃ vikarālatāṃ gataḥ |<BR>
<BR>
tad ākarṇya rājā sa-vrīḍam āha-aho vañcito 'haṃ rājāputrānukāriṇānena kulālena | tad dīyatāṃ drāg etasya candrārdhaḥ | <BR>
<BR>
tathānuṣṭhite kumbhakāra āha-mā maivaṃ kuru | paśya me raṇe hasta-lāghavam | <BR>
<BR>
rājā prāha-sarva-guṇa-sampanno bhavān | tathāpi gamyatām | uktaṃ ca-<BR>
<BR>
śūdraś ca kṛta-vighnaś ca darśanīyo 'si putraka |<BR>
yasmin kule tvam utpanno gajas tatra na hanyate ||Panc_4.39||<BR>
<BR>
kulāla āha-katham etat ?<BR>
<BR>
rājā kathayati-<BR>
kathā 4<BR>
siṃha-dampatī-kathā<BR>
<BR>
kasmiṃścid uddeśe siṃha-dampatī prativasataḥ sma | atha siṃhī putra-dvayam ajījanat | siṃho 'pi nityam eva mṛgān vyāpādya siṃhyai dadāti | athānyasmin ahani tena kim api nāsāditam | yena bhramato 'pi tasya ravir astaṃ gataḥ | atha tena sva-gṛham āgacchatā śṛgāla-śiśuḥ prāptaḥ | sa ca bālako 'yam ity avadhārya yatnena daṃṣṭrāmadhya-gataṃ kṛtvā siṃhyā jīvantam eva samarpitavān | tataḥ siṃhyābhihitam-bhoḥ kānta ! tvayānītaṃ kiñcid asmākaṃ bhojanam ?<BR>
<BR>
siṃha āha-priye ! mayādyainaṃ śṛgāla-śiśuṃ parityajya na kiñcit sattvam āsāditam | sa ca mayā bālo 'yam iti matvā na vyāpādito viśeṣāt svajātīyaś ca | uktaṃ ca-<BR>
<BR>
strī-vipraliṅgi-bāleṣu prahartavyaṃ na karhicit |<BR>
prāṇa-tyāge'pi sañjāte viśvasteṣu viśeṣataḥ ||Panc_4.40||<BR>
<BR>
idānīṃ tvam enaṃ bhakṣayitvā pathyaṃ kuru | prabhāte'nyat kiñcid upārjayiṣyāmi | sā prāha-bhoḥ kānta ! tvayā bālako 'yam iti vicintya na hataḥ | tat katham enam ahaṃ svodarārthe vināśayāmi | uktaṃ ca-<BR>
<BR>
akṛtyaṃ naiva kartavyaṃ prāṇa-tyāge'py upasthite |<BR>
na ca kṛtyaṃ parityājyam eṣa dharmaḥ sanātanaḥ ||Panc_4.41||<BR>
<BR>
tasmān mamāyaṃ tṛtīyaḥ putro bhaviṣyati | ity evam uktvā tam api svastana-kṣīreṇa parāṃ puṣṭim anayat | evaṃ te trayo 'pi śiśavaḥ parasparam ajñāta-jāti-viśeṣā ekācāra-vihārā bālya-samayaṃ nirvāhayanti | atha kadācit tatra vane bhramann araṇya-gajaḥ samāyātaḥ | taṃ dṛṣṭvā tau siṃha-sutau dvāv api kupitānanau taṃ prati pracalitau yāvat tāvat tena śṛgāla-sutenābhihitam-aho ! gajo 'yaṃ yuṣmat-kula-śatruḥ | tan na gantavyam etasyābhimukham |<BR>
<BR>
evam uktvā gṛhaṃ pradhāvitaḥ | tāv api jyeṣṭha-bāndhava-bhaṅgān nirutsāhatāṃ gatau | athavā sādhv idam ucyate-<BR>
<BR>
ekenāpi sudhīreṇa sotsāhena raṇaṃ prati |<BR>
sotsāhaṃ jāyate sainyaṃ bhagne bhaṅgam avāpnuyāt ||Panc_4.42||<BR>
<BR>
tathā ca-<BR>
ata eva vāñchanti bhūpā yodhān mahābalān |<BR>
śūrān vīrān kṛtotsāhān varjayanti ca kātarān ||Panc_4.43||<BR>
<BR>
atha tau dvāv api gṛhaṃ prāpya pitror agrato jyeṣṭha-bhrātṛ-ceṣṭitam ūcatuḥ-yathā gajaṃ dṛṣṭvā dūrato 'pi naṣṭaḥ | <BR>
<BR>
so 'pi tad ākarṇya kopāviṣṭa-manāḥ prasphuritādhara-pallavas tāmralocanas triśikhāṃ bhrukuṭiṃ kṛtvā tau nirbhartsayan paruṣatara-vacanāny uvāca-tataḥ siṃhyai kānte nītvā prabodhito 'sau-vatsa ! maivaṃ kadācij jalpa | bhavadīya-laghu-bhrātarāv etau | <BR>
<BR>
athāsau prabhūta-kopāviṣṭas tām uvāca-kim aham etābhyāṃ śauryeṇa rūpeṇa vidyābhyāsena kauśalena vā hīnaḥ ? yena mām upahasataḥ | tan mayāvaśyam etau vyāpādanīyau | <BR>
<BR>
tad ākarṇya siṃhī tasya jīvitam icchanty antar vihasya prāha-tat samyak śṛṇu | tvaṃ śṛgālī-sutaḥ | kṛpayā mayā svastana-kṣīreṇa puṣṭiṃ nītaḥ | tad yāvad etau mat-putrau śiśutvāt tvāṃ śṛgālaṃ na jānītaḥ, tāvad drutataraṃ gatvā svajātīyānāṃ madhye bhava | no ced ābhyāṃ hato mṛtyu-pathaṃ sameṣyasi | so 'pi tad-vacanaṃ śrutvā bhaya-vyākula-manāḥ śanaiḥ śanair apasṛtya sva-jātyā militaḥ | tasmāt tvaṃ api yāvad ete rāja-putrās tvāṃ kulālaṃ najānanti, tāvad drutataram apasara | no ced eteṣāṃ sakāśād viḍambanāṃ prāpya mariṣyāmi | kulālo 'pi tad ākarṇya satvaraṃ praṇaṣṭaḥ | <BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-svārtham utsṛjya yo dambhī (38) iti |<BR>
<BR>
dhiṅ mūrkha ! yat tvayā striyo 'rtha etat-kāryam anuṣṭhātum ārabdham | na hi strīṇāṃ kathañcid viśvāsam upagacchet | uktaṃ ca-<BR>
<BR>
yad-arthe sva-kulaṃ tyaktaṃ jīvitārdhaṃ ca hāritam |<BR>
sā māṃ tyajati niḥsnehā kaḥ strīṇāṃ viśvasen naraḥ ||Panc_4.44||<BR>
<BR>
makara āha-katham etat ? <BR>
<BR>
vānara āha-<BR>
<BR>
kathā 5<BR>
brāhmaṇa-kathā<BR>
<BR>
asti kasmiṃścid adhiṣṭhāne ko 'pi brāhmaṇaḥ | tasya ca bhāryā prāṇebhyo 'py atipriyāsīt | so 'pi pratidinaṃ kuṭumbena saha kalahaṃ kurvāṇā na viśrāmyati | so 'pi brāhmaṇaḥ kalaham asahamāno bhāryā-vātsalyāt sva-kuṭumbaṃ parityajya brāhmaṇyā saha viprakṛṣṭaṃ deśāntaraṃ gataḥ | atha mahāṭavī-madhye brāhmaṇyābhihitaḥ-ārya-putra ! tṛṣṇā māṃ bādhate | tad udakaṃ kvāpy anveṣaya | <BR>
<BR>
athāsau tad-vacanānantaraṃ yāvad-udakaṃ gṛhītvā samāgacchati tāvat tāṃ mṛtām apaśyat | ativallabhatayā viṣādaṃ kurvan yāvad vilapati tāvad ākāśe vācaṃ śṛṇoti | yathā hi-yadi brāhmaṇa tvaṃ svakīya-jīvitasyārdhaṃ dadāsi tatas te jīvati brāhmaṇī |<BR>
<BR>
tac chrutvā brāhmaṇena śucībhūya tisṛbhir vācobhiḥ svajīvitārdhaṃ dattam | vāk-samam eva ca brāhmaṇī jīvitā sā | atha tau jalaṃ pītvā vana-phalāni bhakṣayitvā gantum ārabdhau | tataḥ krameṇa kasyacin nagarasya pradeśe puṣpa-vāṭikāṃ praviśya brāhmaṇo bhāryām abhihitavān-bhadre, yāvad ahaṃ bhojanaṃ gṛhītvā samāgacchāmi tāvad atra tvayā sthātavyam |<BR>
<BR>
ity abhidhāya brāhmaṇo nagara-madhye jagāma | atha tasyāṃ puṣpa-vāṭikāyāṃ paṅgura ara-ghaṭṭaṃ khelayan divya-girā gītam udgirati | tac ca śrutvā kusumeṣuṇārditā brāhmaṇyā tat-sakāśaṃ gatvābhihitam-bhadra ! yarhi māṃ na kāmayase, tan mat-saktā strī-hatyā tava bhaviṣyati |<BR>
<BR>
paṅgur abravīt-kiṃ vyādhi-grastena mayā kariṣyasi ?<BR>
<BR>
sābravīt-kim anenoktena ? avaśyaṃ tvayā saha mayā saṅgamaḥ kartavyaḥ |<BR>
<BR>
tac chrutvā tathā kṛtavān | suratānantaraṃ sābravīt-itaḥ-prabhṛti yāvaj-jīvaṃ mayātmā bhavate dattaḥ | iti jñātvā bhavān apy asmābhiḥ sahāgacchatu |<BR>
<BR>
so 'bravīt-evam astu |<BR>
<BR>
atha brāhmaṇo bhojanaṃ gṛhītvā samāgatya tayā sahabhoktum ārabdhaḥ sābravīt-eṣa paṅgur bubhukṣitaḥ | tad etasyāpi kiyantam api grāsaṃ dehi iti |<BR>
<BR>
tathānuṣṭhite brāhmaṇyābhihitaṃ-brāhmaṇa, sahāya-hīnas tvaṃ yadā grāmāntaraṃ gacchasi, tadā mama vacana-sahāyo 'pi nāsti | tad enaṃ paṅguṃ gṛhītvā gacchāvaḥ | <BR>
<BR>
so 'bravīt-na śaknomy ātmānam apy ātmanāṃ voḍhum | kiṃ punar enaṃ paṅgum ?<BR>
<BR>
sābravīt-peṭābhyantara-stham enam ahaṃ neṣyāmi |<BR>
<BR>
atha tat-kṛtaka-vacana-vyāmohita-cittena tena pratipannam | tathānuṣṭhite'nyasmin dine kūpopakaṇṭhe viśrānto brāhmaṇas tayā ca paṅgu-puruṣāsaktayā samprerya kūpāntaḥ pātitaḥ | sāpi paṅguṃ gṛhītvā kasmiṃścin nagare praviṣṭā | tatra śulka-caurya-rakṣā-nimittaṃ rāja-puruṣair itas tato bhramadbhis tan-mastaka-sthā peṭī dṛṣṭā balād ācchidya rājāgre nītā | rājā ca yāvat tām udghāṭayati tāvat taṃ paṅguṃ dadarśa | tataḥ sā brāhmaṇī vilāpaṃ kurvatī rāja-puruṣānupadam eva tatrāgatā | rājñā pṛṣṭā-ko vṛttāntaḥ ? iti |<BR>
<BR>
sābravīt-mamaiṣa bhartā vyādhi-bādhito dāyāda-samūhair udvejito mayā sneha-vyākulita-mānasayā śirasi kṛtvā bhavadīya-nagara ānītaḥ |<BR>
<BR>
tac chrutvā rājābravīt-brāhmaṇi ! tvaṃ me bhaginī | grāma-dvayaṃ gṛhītvā bhartā saha bhogān bhuñjānā sukhena tiṣṭha | <BR>
<BR>
atha sa brāhmaṇo daiva-vaśāt kenāpi sādhunā kūpād uttāritaḥ paribhramaṃs tad eva nagaram āyātaḥ | tayā duṣṭa-bhāryayā dṛṣṭā rājñe niveditaḥ-rājan ! ayaṃ mama bhartur vairī samāyātaḥ | <BR>
<BR>
rājñāpi vadha ādiṣṭaḥ | sābravīt-deva, anayā mama saktaṃ kiñcit gṛhītam asti | yadi tvaṃ dharma-vatsalaḥ, tad dāpaya | <BR>
<BR>
rājābravīt-bhadre ! yat tvayāsya saktaṃ kiñcit gṛhītam asti tat samarpaya |<BR>
<BR>
sā prāha-deva, mayā na kiñcid gṛhītam |<BR>
<BR>
brāhmaṇa āha-yan mayā trivācikaṃ sva-jīvitārdhaṃ dattam, tad dehi |<BR>
<BR>
atha sā rāja-bhayāt tatraiva trivācikam eva jīvitārdham anena dattam iti jalpantī prāṇair vimuktā | tataḥ sa-vismayaṃ rājābravīt-kim etat iti | brāhmaṇenāpi pūrva-vṛttāntaḥ sakalo 'pi tasmai niveditaḥ | <BR>
<BR>
***********************************************************************<BR>
<BR>
<BR>
ato 'haṃ bravīmi-yad-arthe sva-kulaṃ tyaktam (44) iti |<BR>
<BR>
vānaraḥ punar āha-sādhu cedam upākhyānakaṃ śrūyate-<BR>
<BR>
na kiṃ dadyān na kiṃ kuryāt strībhir abhyarthito naraḥ |<BR>
anaśvā yatra hreṣante śiraḥ parvaṇi muṇḍitam ||Panc_4.45||<BR>
<BR>
makara āha-katham etat ?<BR>
<BR>
vānaraḥ kathayati-<BR>
<BR>
kathā 6<BR>
<BR>
atiprakhyāta-bala-pauruṣo 'neka-narendra-mukuṭa-marīci-jāla-jaṭilī-kṛta-pāda-pīṭhaḥ śarac-chaśāṅka-kiraṇa-nirmala-yaśāḥ samudra-paryantāyāḥ pṛthivyā bhartā nando nāma rājā | yasya sarva-śāstrādhigata-samasta-tattvaḥ sacivo vararucir nāma | tasya ca praṇaya-kalahena jāyā kupitā | sā cātīva vallabhāneka-prakāraṃ paritoṣyamāṇāpi na prasīdati | bravīti ca bhartā-bhadre ! yena prakāreṇa tuṣyati taṃ vada | niścitaṃ karomi | <BR>
<BR>
tataḥ kathañcit tayoktaṃ-yadi śiro muṇḍayitvā mama pādayor nipatasi, tadā prasādābhimukhī bhavāmi | <BR>
<BR>
tathānuṣṭhite prasannāsīt | atha nandasya bhāryāpi tathaiva ruṣṭā prasādyamānāpi na tuṣyati | tenoktam-bhadre ! tvayā vinā muhūrtam api na jīvāmi | pādayoḥ patitvā tvāṃ prasādayāmi | <BR>
<BR>
sābravīt-yadi khalīnaṃ mukhe prakṣityāhaṃ tava pṛṣṭhe samāruhya tvāṃ dhāvayāmi | dhāvitas tu yady aśvavad dhreṣase, tadā prasannā bhavāmi | <BR>
<BR>
rājñāpi tathaivānuṣṭhitam | atha prabhāta-samaye sabhāyām upaviṣṭasya rājñaḥ samīpe vararucir āyātaḥ | taṃ ca dṛṣṭvā rājā papraccha-bho vararuce ! kiṃ parvaṇi muṇḍitaṃ śiras tvayā ? <BR>
<BR>
so 'bravīt-na kiṃ dadyāt (45) ity ādi | tad bho dusṭa makara ! tvam api nanda-vararuci-vat strī-vaśyaḥ | tato bhadra āgatena tvayā māṃ prati vadhopāya-prayāsaḥ prārabdhaḥ | paraṃ sva-vāg-doṣeṇaiva prakaṭībhūtaḥ | athavā sādhv idam ucyate-<BR>
<BR>
ātmano mukha-doṣeṇa badhyante śuka-sārikāḥ |<BR>
bakās tatra na badhyante maunaṃ sarvārtha-sādhanam ||Panc_4.46||<BR>
<BR>
tathā ca-<BR>
suguptaṃ rakṣyamāṇo 'pi darśayan dāruṇaṃ vapuḥ |<BR>
vyāghra-carma-praticchanno vāk-kṛte rāsabho hataḥ ||Panc_4.47||<BR>
<BR>
makara āha-katham etat ?<BR>
<BR>
vānaraḥ kathayati-<BR>
<BR>
kathā 8<BR>
śuddhapaṭa-nāma-rajaka-kathā<BR>
<BR>
kasmiṃścid adhiṣṭhāne śuddhapaṭo nāma rajakaḥ prativasati sma | tasya ca gardabha eko 'sti | so 'pi ghāsābhāvād atidurbalatāṃ gataḥ | atha tena rajakenāṭavyāṃ paribhramatā mṛta-vyāghro dṛṣṭaḥ | cintitaṃ ca-aho ! śobhanam āpatitam | anena vyāghra-carmaṇā praticchādya rāsabhaṃ rātrau yava-kṣetreṣūtsrakṣyāmi | yena vyāghraṃ matvā samīpa-vartinaḥ kṣetra-pālā enaṃ na niṣkāsayiṣyanti | <BR>
<BR>
tathānuṣṭhite rāsabho yathecchayā yava-bhakṣaṇaṃ karoti | pratyūṣe bhūyo 'pi rajakaḥ svāśrayaṃ nayati | evaṃ gacchatā kālena sa rāsabhaḥ pīvara-tanur jātaḥ | kṛcchrād bandhana-sthānam api nīyate | athānyasminn ahani sa madhoddhato dūrād rāsabhī-śabdam aśṛṇot | tac-chravaṇa-mātreṇaiva svayaṃ śabdayitum ārabdhaḥ | <BR>
<BR>
atha te kṣetra-pālā rāsabho 'yaṃ vyāghra-carma-praticchanna iti jñātvā laguḍa-śara-pāṣāṇa-prahārais taṃ vyāpāditavantaḥ | <BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-suguptaṃ rakṣyamāṇo 'pi (47) iti | tat kiṃ śyāmalakavad atyapamāna-sahanād ardha-candra-dānena yāsyasi |<BR>
<BR>
makara āha-katham etat ?<BR>
<BR>
vānara āha-<BR>
kathā 9<BR>
mahādhana-īśvara-nāma-bhāṇḍapati-kathā<BR>
<BR>
asty atra dharā-pīṭhe vikaṇṭakaṃ nāma puram | tatra mahā-dhana īśvaro nāma bhāṇḍa-patiḥ | tasya catvāro jāmātṛkā avantī-pīṭhāt prāghūrṇikā vikaṇṭaka-pure samāyātāḥ | te ca yena mahatā gauraveṇābhyarcitā bhojānācchādanādibhiḥ | evaṃ teṣāṃ tatra vasatāṃ māsa-ṣaṭkaṃ sañjātam | tata īśvareṇa svabhāryoktā yad ete jāmātaraḥ parama-gauraveṇāvarjitāḥ svāmi gṛhāṇi na gacchanti, tat kiṃ kathyate ? vināpamānaṃ na yāsyanti | tad adya bhojana-velāyāṃ pāda-prakṣālanārthaṃ jalaṃ na deyaṃ yenāpamānaṃ jñātvā parityajya gacchantīti | <BR>
tathānuṣṭhite gargaḥ pāda-prakṣālanāpamānāt, somo laghv-āsana-dānāt, dattaḥ kadaśanato yātaḥ | evaṃ te trayo 'pi parityajya gatāḥ | caturthaḥ śyāmalako yāvan na yāti tāvad ardha-candra-pradānena niṣkāsitaḥ | <BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-<BR>
<BR>
gargo hi pāda-śaucāl laghv-āsana-dānato gataḥ somaḥ |<BR>
dattaḥ kadaśana-bhojyāc chyāmalakaś cārdha-candreṇa ||Panc_4.48||<BR>
<BR>
tat kim ahaṃ rathakāravan mūrkho yataḥ svayam api dṛṣṭvā te vikāra-paścād viśvasimi | uktaṃ ca-<BR>
<BR>
pratyakṣe'pi kṛte pāpe mūrkhaḥ sāmnā praśāmyati |<BR>
rathakāraḥ svakāṃ bhāryāṃ sajārāṃ śirasāvahat ||Panc_4.49||<BR>
<BR>
makara āha-katham etat ?<BR>
<BR>
vānaraḥ kathayati-<BR>
<BR>
kathā 10<BR>
rathakāra-kathā<BR>
<BR>
kasmiṃścid adhiṣṭhāne kaścid rathakāraḥ prativasati sma | tasya bhāryā puṃśalīti janāpavāda-saṃyuktā | so 'pi tasyāḥ parīkṣārthaṃ vyacintayat-kathaṃ mayāsyāḥ parīkṣaṇaṃ kartavyam | na caitad yujyate kartuṃ, yataḥ-<BR>
<BR>
nadīnāṃ ca kulānāṃ ca munīnāṃ ca mahātmanām |<BR>
parīkṣā na prakartavyā strīṇāṃ duścaritasya ca ||Panc_4.49||<BR>
<BR>
vasor vīryotpannām abhajata munir matsya-tanayāṃ<BR>
tathā jāto vyāso śata-guṇa-nivāsaḥ kim aparam |<BR>
svayaṃ vedān vyasyan śamita-kuru-vaṃśa-prasavitā<BR>
sa evābhā̆c chrīmān ahaha viṣamā karma-gatayaḥ ||Panc_4.50||<BR>
<BR>
kulānām iti pāṇḍavānām api mahātmanāṃ notpattir adhigantavyā yataḥ te kṣetrajā iti | strī-duścaritaṃ sandhukṣyamāṇam aneka-doṣān prakaṭayati strīṇām iti | tathā ca-<BR>
<BR>
yadi syāt pāvakaḥ śītaḥ proṣṇo vā śaśa-lāñchanaḥ |<BR>
strīṇāṃ tadā satītvaṃ syād yadi syād durjano hitaḥ ||Panc_4.51||<BR>
<BR>
yathāpi śuddhām aśuddhāṃ vāpi jānāmi loka-vacanāt | uktaṃ ca-<BR>
<BR>
yan na vedeṣu śāstreṣu na dṛṣṭaṃ na ca saṃśrutam |<BR>
tat sarvaṃ vetti loko 'yaṃ yat syād brahmāṇḍa-madhyagam ||Panc_4.52||<BR>
<BR>
evaṃ sampradhārya tām avocata-priye, ahaṃ prātar grāmāntaraṃ yāsyāmi tatra dināni katicil lagiṣyanti | tat tvayā kiñcit pātheyaṃ mama yogyaṃ kāryam | <BR>
<BR>
sāpi tad ākarṇya harṣita-cittautsukyena sarva-kāryāṇi santyajya siddham annaṃ ghṛta-śarkarā-prāyam akarot | athavā sādhv idam ucyate-<BR>
<BR>
durdivase ghana-timire duḥkha-cārāsu nagara-vīthīṣu |<BR>
patyau videśa-yāte parama-sukhaṃ jaghana-capalāyāḥ ||Panc_4.53||<BR>
<BR>
athāsau pratyūṣe utthāya sva-gṛhān nirgataḥ | sāpi taṃ prasthitaṃ vijñāya prahasita-vadanāṅga-satkāraṃ kurvāṇā kathañcit taṃ divasam atyavāhayat | tataś ca pūrva-paricitaṃ viṭa-gṛhaṃ gatvā tam abhyarthoktavatī yad-grāmāntaraṃ gataḥ sa durātmā me patiḥ | tad adya tvayāsmad-gṛhe prasupte jane samāgantavyam |<BR>
<BR>
tathānuṣṭhite sa rathakāro 'py araṇye dinam ativāhya pradoṣe sva-gṛham apara-dvāreṇa praviṣṭaḥ śayyā-tale nibhṛto bhūtvā sthitaḥ | atrāntare sa devadattaḥ śayana āgatyopaviṣṭaḥ | taṃ dṛṣṭvā rathakāro roṣāviṣṭa-citto vyacintayat-kim enam utthāya vināśayāmy athavā dvāv apy etau suptau helayā hanmi | paraṃ paśyāmi tāvac ceṣṭitam asyāḥ śṛṇomi cānena sahālāpān | atrāntare sā gṛha-dvāraṃ nibhṛtaṃ pidhāya śayana-talam ārūḍhā | tasyās tac-chayanam ārohantyā rathakāra-śarīre pādo lagnaḥ | tato vyacintayat-nūnam etena durātmanā rathakāreṇa mat-parīkṣārthaṃ bhāvyam | tat-strī-carita-vijñānaṃ kim api karomi | evaṃ tasyāś cintayantyāḥ sa devadattaḥ sparśotsukyo babhūva | tataś ca tayākṛtāūjali-puṭayābhihitaṃ-bho
mahānubhava ! na me gātraṃ tvayā spraṣṭavyam, yato 'haṃ pativratā mahā-satī ca | no cec chāpaṃ dattvā tvāṃ bhasmasāt kariṣyāmi | <BR>
<BR>
sa āha-yady evaṃ tarhi kim arthaṃ tvayāhūtaḥ ?<BR>
<BR>
sā prāha-bhoḥ ! śṛṇuṣvaikāgra-manāḥ | aham adya pratyūṣe devatā-darśanārthaṃ caṇḍikāyatanaṃ gatā | tatrākasmāt khe vāṇī sañjātā-putri, kiṃ karomi | bhaktāsi me tvam | paraṃ ṣaṇmāsābhyantare vidhi-niyogād vidhavā bhaviṣyasi | tato mayābhihitaṃ-bhagavati ! yayā tvam āpadaṃ vetsi tathā tat-partīkāram api jānāsi | tad asti kaścid upāyo yena me patiḥ śata-saṃvatsara-jīvī bhavati | tatas tayābhihitaṃ-vatse, sann api nāsti yatas tavāyattaḥ sa pratīkāraḥ | tac chrutvā mayābhihitaṃ-devi ! yan mat-prāṇair bhavati tad ādeśaya yena karomi | tato devyābhihitaṃ-yady adya dine para-puruṣeṇa sahaikasmiñ chayane samāruhyāliṅganaṃ karoṣi, tadā tava bhartṛ-sakto 'pamṛtyus tasya sañcarita, tvad-bhartā punar varṣa-śataṃ jīvati | tena mayā tvam abhyarthitaḥ | tayo
yat kiñcit kartum anās tat kuruṣva, nahi devatā-vacanam anyathā bhaviṣyatīti niścayaḥ | tato 'ntarhāsa-vikāsa-mukhaḥ sa tad-ucitam ācacāra |<BR>
<BR>
so 'pi rathakāro mūrkhas tasyās tad-vacanam ākarṇya pulakāṅkita-tanuḥ śayyā-talān niṣkramya tām uvāca-sādhu pativrate ! sādhu kula-nandini ! sādhu ! ahaṃ durjana-vacana-śaṅkita-hṛdayas tvat-parīkṣārthaṃ grāmāntara-vyājaṃ kṛtvātra nibhṛtaṃ khaṭvā-tale līnaḥ sthitaḥ | tad ehi, āliṅgaya mām | tvaṃ sva-bhartṛ-bhaktānāṃ mukhyā nārīṇāṃ, yad evaṃ brahma-vrataṃ para-saṅge'pi pālitavatī | mad-āyur-vṛddhi-kṛte'pamṛtyu-vināśārthaṃ ca tvam evaṃ kṛtavatī | tām evam uktvā sa-sneham āliṅgitavān | sva-skandhe tām āropya tam api devadattam uvāca-bhoḥ mahānubhāva ! mat-puṇyais tvam ihāgataḥ | tvat-prasādāt prāptām adya mayā varṣa-śata-pramāṇam āyuḥ | tatas tvam api māṃ samāliṅgaya skandhaṃ me samāroha | iti jalpann anicchantam
api devadattaṃ balād āliṅgya skandhe samāropitavān | tataś ca tūrya-dhvani-cchandena nṛtyan sakala-gṛha-dvāreṣu babhrāma | <BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-pratyakṣe'pi kṛte pāpe (49) | tan mūḍha ! dṛṣṭa-vikāras tvam, tat kathaṃ tatra gṛhaṃ gacchāmi | athavā yan māṃ tvaṃ viśvāsayasi tat te doṣo nāsti, yat īdṛśī svabhāva-duṣṭā yuṣmaj-jātir yā śiṣṭa-saṅgād api saumyatvaṃ na yāti | athavā svabhāvo 'yaṃ duṣṭānām | uktaṃ ca-<BR>
<BR>
sadbhiḥ sambodhyamāno 'pi durātmā pāpa-pauruṣaḥ |<BR>
ghṛṣyamāṇa ivāṅgāro nirmalatvaṃ na gacchati ||Panc_4.54||<BR>
<BR>
tan mūrkha ! strī-lubdha ! strī-jita ! anye'pi ye tvad-vidhā bhavanti te sva-kāryaṃ vibhavaṃ mitraṃ ca parityajanti tat-kṛte | uktaṃ ca-<BR>
<BR>
yā mamodvijate nityaṃ sādya mām avagūhate |<BR>
priya-kāraka bhadraṃ te yan mamāsti harasva tat ||Panc_4.55||<BR>
<BR>
makara āha-katham etat ?<BR>
<BR>
vānaro 'bravīt-<BR>
<BR>
kathā 11<BR>
kāmātura-kathā<BR>
<BR>
asti kasmiṃścid adhiṣṭhāne kāmāturo nāma mahādhano vṛddha-vaṇik | tena mṛta-bhāryeṇa kāmopahata-cetasā kācin nirdhana-vaṇik-sutā prabhūtaṃ vittaṃ dattvodvāhitā | atha sā duḥkhābhibhūtā taṃ vṛddha-vaṇijaṃ draṣṭum api na śaśāka | athavā sādhv idam ucyate-<BR>
<BR>
śvetaṃ padaṃ śirasi yat tu śiroruhāṇāṃ<BR>
sthānaṃ paraṃ paribhavasya tad eva puṃsām |<BR>
āropitāsthi-śakalaṃ parihṛtya yānti <BR>
cāṇḍāla-kūpam iva dūrataraṃ taruṇyaḥ ||Panc_4.56||<BR>
<BR>
tathā ca-<BR>
gātraṃ saṅkucitaṃ gati-vigalitā dantāś ca nāśaṃ gatāh<BR>
dṛṣṭir bhrāmyati rūpam eva hrasate vaktraṃ ca lālāyate |<BR>
vākyaṃ naiva karoti bāndhava-janaḥ patnī na śuśrūṣate <BR>
hā kaṣṭaṃ jarayābhibhūta-puruṣaḥ putrair avajñāyate ||Panc_4.57||<BR>
<BR>
atha kadācit sā tena sahaika-śayane parāṅ-mukhī yāvat tiṣṭhati tāvat tasya gṛhe cauraḥ praviṣṭaḥ | sāpi taṃ cauram avalokya bhaya-vyākulā vṛddham api patiṃ gāḍhaṃ samāliliṅga | so 'pi vismayāt pulakāṅkita-sarva-gātraś cintayāmāsa-aho ! kim eṣā mām adyāvagūhate | aho citram etat ! tataś ca yāvan nipuṇatayāvalokayati tāvat cauraḥ praviṣṭaḥ koṇaika-deśe tiṣṭhati | punar apy acintayat-nūnam eṣā caurasya bhayān mām āliṅgati | taj jñātvā cauram āha-yā mamodvijate nityaṃ sādya (55) iti | bhūyo 'pi nirgacchantam avādīt-bho cora ! nityam eva tvayā rātrāv āgantavyaṃ madīyo 'yaṃ vibhavas tvadīya iti | <BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-yā mamodvijate ity ādi | kiṃ bahunā, tena ca strī-lubdhena svaṃ sarvaṃ caurasya samarpitam | tvayāpi tathānuṣṭhitam |<BR>
<BR>
athaiva tena saha vadato makarasya jalacareṇaikenāgatyābhihitam-bho makara ! tvadīyā bhāryānaśanopaviṣṭā tvayi cirayati praṇayābhibhavād vipannā | evaṃ tad-vajra-pāta-sadṛśa-vacanam ākarṇyātīvra-vyākulita-hṛdayaḥ pralapitam evaṃ cakāra-aho kim idaṃ sañjātaṃ me manda-bhāgasya | uktaṃ ca-<BR>
<BR>
na gṛhaṃ gṛham ity āhur gṛhiṇī gṛham ucyate |<BR>
gṛhaṃ tu gṛhiṇī-hīnaṃ kāntārān nātiricyate ||Panc_4.58||<BR>
<BR>
anyac ca-<BR>
vṛkṣa-mūle'pi dayitā yatra tiṣṭhati tad gṛham |<BR>
prāsādo 'pi tayā hīno 'raṇya-sadṛśaḥ smṛtaḥ ||Panc_4.59||<BR>
mātā yasya gṛhe nāsti bhāryā ca priya-vādinī |<BR>
araṇyaṃ tena gantavyaṃ yathāraṇyaṃ tathā gṛham ||Panc_4.60||<BR>
<BR>
tan mitra ! kṣamyatām | mayā te'parādhaḥ kṛtaḥ | sampraty ahaṃ tu strī-viyogād vaiśvānara-praveśaṃ kariṣyāmi | tan mūḍha ! ānande'pi jāte tvaṃ viṣādaṃ gataḥ | tādṛg-bhāryāyāṃ mṛtāyām utsavaḥ kartuṃ yujyate | uktaṃ ca yataḥ-<BR>
<BR>
yā bhāryā duṣṭa-caritrā satataṃ kalaha-priyā |<BR>
bhāryā-rūpeṇa sā jñeyā vidagdhair dāruṇā jarā ||Panc_4.61||<BR>
tasmāt sarva-prayatnena nāmāpi parivarjayet |<BR>
strīṇām iha hi sarvāsāṃ ya icchet sukham ātmanaḥ ||Panc_4.62||<BR>
yad-antas tan na jihvāyāṃ yaj jihvāyāṃ na tad-bahiḥ |<BR>
yad-bahis tan na kurvanti vicitra-caritāḥ striyaḥ ||Panc_4.63||<BR>
ke nāma na vinaśyanti mithyā-jñānān nitambinīm |<BR>
ramyāṃ te upasarpanti dīpābhāṃ śalabhā yathā ||Panc_4.64||<BR>
antar-viṣa-mayā hy etā bahiś caiva manoramāḥ |<BR>
guñjā-phala-samākārā yoṣitaḥ kena nirmitāḥ ||Panc_4.65||<BR>
tāḍitā api daṇḍena śastrair api vikhaṇḍitāḥ |<BR>
na vaśaṃ yoṣito yānti na dānair na ca saṃstavaiḥ ||Panc_4.66||<BR>
āstāṃ tāvat kim anyena daurātmyeneha yoṣitām |<BR>
vidhṛtaṃ svodareṇāpi ghnanti putram api svakam ||Panc_4.67||<BR>
rūkṣāyāṃ sneha-sad-bhāvaṃ kaṭhorāyāṃ sumārdavam |<BR>
nīrasāyāṃ rasaṃ bālo bālikāyāṃ vikalpayet ||Panc_4.68||<BR>
<BR>
makara āha-bho mitra ! astv etat | paraṃ kiṃ karomi ? mamānartha-dvayam etat sañjātam | ekas tāvad gṛha-bhaṅgaḥ | aparas tvad-vidhena mitreṇa saha citta-viśleṣaḥ | athavā bhavaty evaṃ daiva-yogāt | uktaṃ ca yataḥ-<BR>
<BR>
yādṛśaṃ mama pāṇḍityaṃ tādṛśaṃ dviguṇaṃ tava |<BR>
nābhūj jāro na bhartā ca kiṃ nirīkṣasi nagnike ||Panc_4.69||<BR>
<BR>
vānara āha-katham etat ?<BR>
<BR>
makaro 'bravīt-<BR>
kathā 12<BR>
hālika-dampatī-kathā<BR>
<BR>
kasmiṃścid adhiṣṭhāne hālika-dampatī prativasataḥ sma | sā ca hālika-bhāryā patyur vṛddha-bhāvāt sadaivānya-cittā na kathañcid gṛhe sthairyam ālambate | kevalaṃ para-puruṣān anveṣamāṇā paribhramati | atha kenacit para-vittāpahārakeṇa dhūrtena sā lakṣitā vijane proktā ca-subhage ! mṛta-bhāryo 'ham | tvad-darśanena smara-pīḍitaś ca | tad dīyatāṃ me rati-dakṣiṇā |<BR>
<BR>
tatas tayābhihitam-bhoḥ subhaga ! yady evaṃ tad asti me patyuḥ prabhūtaṃ dhanam | sa ca vṛddhatvāt pracalitum apy asamarthaḥ | tatas tad-dhanam ādāyāham āgacchāmi | yena tvayā sahānyatra gatvā yathecchayā rati-sukham anubhaviṣyāmi | <BR>
<BR>
so 'bravīt-rocate mahyam apy etat | tat pratyūṣe'tra sthāne śīghram eva samāgantavyam, yena śubhataraṃ kiñcin nagaraṃ gatvā tvayā saha jīva-lokaḥ saphalīkriyate | <BR>
<BR>
sāpi tatheti pratijñāya prahasita-vadanā sva-gṛhaṃ gatvā rātrau prasupte bhartari sarvaṃ vittam ādāya pratyūṣa-samaye tat-kathita-sthānam upādravat | dhūrto 'pi tām agre vidhāya dakṣiṇāṃ diśam āśritya satvara-gatiḥ prasthitaḥ |<BR>
<BR>
evaṃ tayor vrajator yojana-dvaya-mātreṇāgrataḥ kācin nadī samupasthitā | tāṃ dṛṣṭvā dhūrtaś cintayāmāsa-kim aham anayā yauvana-prānte vartamānayā kariṣyāmi | kiṃ ca kadāpy asyāḥ pṛṣṭhataḥ ko 'pi sameṣyati | tan me mahān anarthaḥ syāt | tat kevalam asyā vittam ādāya gacchāmi |<BR>
<BR>
iti niścitya tām uvāca-priye ! sudustareyaṃ mahānadā | tad ahaṃ dravya-mātrāṃ pāre dhṛtvā samāgacchāmi | tatas tvām ekākinīṃ sva-pṛṣṭham āropya sukhenottārayiṣyāmi |<BR>
<BR>
sā prāha-subhaga ! evaṃ kriyatām | ity uktvāśiṣaṃ vittaṃ tasmai samarpayāmāsa | <BR>
atha tenābhihitaṃ-bhadre ! paridhānācchādana-vastram api samarpaya | yena jala-madhye niḥśaṅkaṃ vrajasi | tathānuṣṭhite dhūrto vittaṃ vastra-yugalaṃ cādāya yathācintita-viṣayaṃ gataḥ |<BR>
<BR>
sāpi kaṇṭha-niveśita-hasta-yugalā sodvegā nadī-pulina-deśa upaviṣṭā yāvat tiṣṭhati tāvad etasminn antare kācic chṛgālikā māṃsa-piṇḍa-gṛhīta-vadanā tatrājagāma | āgatya ca yāvat paśyati, tāvan nadī mahān matsyaḥ salilān niṣkramya bahiḥ sthita āste | evaṃ ca dṛṣṭvā sā māṃsa-piṇḍaṃ samutsṛjya taṃ matsyaṃ pratyupādravat | atrāntaraṃ ākāśād āvatīrthaṃ ko 'pi pratyupādravat | atrāntaram ākāśād avatīrya ko 'pi gṛdhras taṃ māṃsa-piṇḍam ādāya punaḥ kham utpatāta | matsyo 'pi śṛgālikāṃ dṛṣṭvā nadyāṃ praviveśa | sā śṛgālikāṃ dṛṣṭvā nadyāṃ praviveśa | sā śṛgālikā vyartha-śramā gṛdhram avalokayantī tayā nagnikayā sa-smitam abhihitā-<BR>
<BR>
gṛdhreṇāpahṛtaṃ māṃsaṃ matsyo 'pi salilaṃ gataḥ |<BR>
matsya-māṃsa-paribhraṣṭe kiṃ nirīkṣyasi jambuke ||Panc_4.70||<BR>
mitraṃ hy amitratāṃ yātam aparaṃ me priyā mitrā |<BR>
gṛham anyena ca vyāptaṃ kim adyāpi bhaviṣyati ||Panc_4.71||<BR>
<BR>
athavā yuktam idam ucyate-<BR>
kṣate prahārā nipatanty abhīkṣṇam anna-kṣaye vardhati jāṭharāgniḥ |<BR>
āpatsu vairāṇi samudbhavanti vāme vidhau sarvam idaṃ narāṇām ||Panc_4.72||<BR>
<BR>
tat kiṃ karomi ? kim anena saha yuddhaṃ karomi ? kiṃ vā sāmnaiva sambodhya gṛhān niḥsārayāmi ? kiṃ vā bhedaṃ dānaṃ vā karomi ? athavāmum eva vānara-mitraṃ pṛcchāmi ? uktaṃ ca-<BR>
<BR>
yaḥ pṛṣṭvā kurute kāryaṃ praṣṭavyān sva-hitān gurūn | <BR>
na tasya jāyate vighnaḥ kasmiṃścid api karmaṇi ||Panc_4.73||<BR>
<BR>
evaṃ sampradhārya bhūyo 'pi tam eva jambū-vṛkṣam ārūḍhaṃ kapim apṛcchat-bho mitra ! paśya me manda-bhāgyatām | tat samprati gṛham api me balavattareṇa makareṇa ruddham | tad ahaṃ tvāṃ praṣṭum abhyāgataḥ | kathaya kiṃ karomi ? sāmādīnām upāyānāṃ madhye kasyātra viṣayaḥ ?<BR>
<BR>
sa āha-bhoḥ kṛtaghna pāpa-cārin ! mayā niṣiddho 'pi kiṃ bhūyo mām anusarasi | nāhaṃ tava mūrkhasyopadeśam api dāsyāmi |<BR>
<BR>
tac chrutvā makaraḥ prāha-bho mitra ! sāparādhasya me pūrva-sneham anusmṛtya hitopadeśaṃ dehi | <BR>
<BR>
vānara āha-nāhaṃ te kathayiṣyāmi | yad bhāryā-vākyena bhavatāhaṃ samudre prakṣiptuṃ nītaḥ | tad evaṃ na yuktam | yadyapi bhāryā sarva-lokād api vallabhā bhavati, tathāpi na mitrāṇi bāndhavāś ca bhāryā-vākyena samudre prakṣipyante | tan mūrkha ! mūḍhatvena nāśas tava mayā prāg eva nivedita āsīt, yataḥ-<BR>
<BR>
satāṃ vacanam ādiṣṭaṃ madena na karoti yaḥ |<BR>
sa vināśam avāpnoti ghaṇṭoṣṭra iva satvaram ||Panc_4.74||<BR>
<BR>
makara āha-katham etat ?<BR>
<BR>
so 'bravīt-<BR>
kathā 13<BR>
ujjvalaka-rathakāra-kathā <BR>
<BR>
kasmiṃścid adhiṣṭhāne ujjvalako nāma rathakāraḥ prativasati sma | sa cātīva dāridryopahataś cintitavān-aho ! dhig iyaṃ daridratāsmad-gṛhe | yataḥ sarvo 'pi janaḥ sva-karmaṇaiva ratas tiṣṭhati | asmadīyaḥ punar vyāpāro nātrādhiṣṭhāne'rhati | yataḥ sarva-lokānāṃ cirantanāś caturbhūmikā gṛhāḥ santi | mama ca nātra | tat kiṃ madīyena rathakāratvena prayojanam ? iti cintayitvā deśān niṣkrāntaḥ | <BR>
<BR>
yāvat kiñcid vanaṃ gacchati tāvad gahvarākāra-vana-gahana-madhye sūryāstam anavelāyāṃ sva-yūthād bhraṣṭāṃ prasava-vedanayā pīḍyamānām uṣṭrīm apaśyat | sa ca dāseraka-yuktām uṣṭrīṃ gṛhītvā sva-sthānābhimukhaḥ prasthitaḥ | gṛham āsādya rajjuṃ gṛhītvā tām uṣṭrikāṃ babandha | tataś ca tīkṣṇaṃ paraśum ādāya tasyāḥ pallavānayanārthaṃ parvataika-deśe gataḥ | tatra ca nūtanāni komalāni bahūni pallavāni cchittvā śirasi samāropya tasyāgre nicikṣepa | tayā ca tāni śanaiḥ śanair bhakṣitāni | paścāt pallava-bhakṣaṇa-prabhāvād aharniśaṃ pīvara-tanur uṣṭrī sañjātā | so 'pi dāserako mahān uṣṭraḥ sañjātaḥ | tataḥ sa nityam eva dugdhaṃ gṛhītvā sva-kuṭumbaṃ paripālayati | <BR>
<BR>
atha rathakāreṇa vallabhatvād dāseraka-grīvāyāṃ mahatī ghaṇṭā pratibaddhā | paścād rathakāro vyacintayat-aho ! kim anyair duṣkṛta-karmabhiḥ | yāvan mamaitasmād evoṣṭrāparipālanād asya kuṭumbasya bhavyaṃ sañjātam | tat kim anyena vyāpāreṇa ?<BR>
<BR>
evaṃ vicintya gṛham āgatya priyām āha-bhadre ! samīcīno 'yaṃ vyāpāraḥ | tava sammatiś cet kuto 'pi dhanikāt kiñcid dravyam ādāya mayā gurjara-deśe gantavyaṃ kalabha-grahaṇāya | tāvat tvayaitau yatnena rakṣaṇīyau | yāvad aham aparām uṣṭrīṃ nītvā samāgacchāmi | <BR>
<BR>
tataś ca gurjara-deśaṃ gatvoṣṭrīṃ gṛhītvā sva-gṛham āgataḥ | kiṃ bahunā ? tena tathā kṛtaṃ yathā tasya pracurā uṣṭrāḥ karabhāś ca sammilitāḥ | tatas tena mahad uṣṭra-yūthaṃ kṛtvā rakṣā-puruṣo dhṛtaḥ | tasya prativarṣaṃ vṛttyā karabham ekaṃ prayacchati | prativarṣam anyac cāharniśaṃ dugdha-pānaṃ tasya nirūpitam | evaṃ rathakāro 'pi nityam evoṣṭrī-karabha-vyāpāraṃ kurvan sukhena tiṣṭhati |<BR>
<BR>
atha te dāserakā adhiṣṭhānopavanāhārthaṃ gacchanti | komala-vallīr yathecchayā bhakṣayitvā mahati sarasi pānīyaṃ pītvā sāyantana-samaye mandaṃ mandaṃ līlayā gṛham āgacchanti | sa ca pūrva-dāserako madātirekāt pṛṣṭha āgatya milati | tatas taiḥ kalabhair abhihitam-aho ! manda-matir ayaṃ dāserako yathā yūthād bhraṣṭaḥ pṛṣṭhe sthitvā ghaṇṭāṃ vādayann āgacchati | yadi kasyāpi duṣṭa-sattvasya mukhe patiṣyati, tan nūnaṃ mṛtyum avāpsyati | <BR>
<BR>
atha tasya tad-vanaṃ gāhamānasya kaścit siṃho ghaṇṭā-ravam ākarṇya samāyātaḥ | yāvad avalokayati, tāvad uṣṭrī-dāserakāṇāṃ yūthaṃ gacchati | ekas tu punaḥ pṛṣṭhe krīḍāṃ kurvan vallarīś caran yāvat tiṣṭhati, tāvad anye dāserakāḥ pānīyaṃ pītvā sva-gṛhe gatāḥ | so 'pi vanān niṣkramya yāvad diśo 'valokayati, tāvan na kañcin mārgaṃ paśyati vetti ca | yūthād bhraṣṭo mandaṃ mandaṃ bṛhac-chabdaṃ kurvan yāvat kiyad-dūraṃ gacchati, tāvat tac-chabdānusārī siṃho 'pi kramaṃ kṛtvā nibhṛto 'yaṃ vyavasthitaḥ | tato yāvad uṣṭraḥ samīpam āgataḥ, tāvat siṃhena lambhayitvā grīvāyāṃ gṛhīto māritaś ca | <BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-satāṃ vacanam ādiṣṭam (74) iti |<BR>
<BR>
atha tac chrutvā makaraḥ prāha-<BR>
<BR>
upadeśa-pradātṝṇāṃ narāṇāṃ hitam icchatām |<BR>
parasminn iha loke ca vyasanaṃ nopapadyate ||Panc_4.75||<BR>
<BR>
tata sarvathā kṛtaghnasyāpi me kuru prasādam upadeśa-pradānena | uktaṃ ca-<BR>
<BR>
upakāriṣu yaḥ sādhuḥ sādhutve tasya ko guṇaḥ |<BR>
apakāriṣu yaḥ sādhuḥ sa sādhuḥ sadbhir ucyate ||Panc_4.76||<BR>
<BR>
tad ākarṇya vānaraḥ prāha-bhadra ! yady evaṃ tarhi tatra gatvā tena saha yuddhaṃ kuru | uktaṃ ca-<BR>
<BR>
hatas tvaṃ prāpsyasi svargaṃ jīvan gṛham atho yaśaḥ |<BR>
yudhyamānasya te bhāvi guṇa-dvayam anuttamam ||Panc_4.77||<BR>
uttamaṃ praṇipātena śūraṃ bhedena yojayet | <BR>
nīcam alpa-pradānena sama-śaktiṃ parākramaiḥ ||Panc_4.78||<BR>
<BR>
makara āha-katham etat ?<BR>
<BR>
so 'bravīt-<BR>
kathā 14<BR>
mahācaturakākhya-śṛgāla-kathā <BR>
<BR>
āsīt kasmiṃścid deśe mahā-caturako nāma śṛgālaḥ | tena kadācid araṇye svayaṃ mṛto gajaḥ samāsāditaḥ | tasya samantāt paribhramati, paraṃ kaṭhināṃ tvacaṃ bhettuṃ na śaknoti | athātrāvasara itaś cetaś ca vicaran kaścit siṃhas tatraiva pradeśe samāyayau | <BR>
<BR>
atha siṃhaṃ samāgataṃ dṛṣṭvā sa kṣiti-tala-vinyasta-mauli-maṇḍalaḥ saṃyojita-kara-yugalaḥ sa-vinayam uvāca-svāmin ! tvadīyo 'haṃ lāguḍikaḥ sthitas tvad-arthe gajam imaṃ rakṣāmi | tad enaṃ bhakṣayatu svāmī | <BR>
<BR>
taṃ praṇataṃ dṛṣṭvā siṃhaḥ prāha-bhoḥ ! nāham anyena hataṃ sattvaṃ kadācid api bhakṣayāmi | tat tavaiva gajo 'yaṃ mayā prasādīkṛtaḥ |<BR>
<BR>
tac chrutvā śṛgālaḥ sānandam āha-yuktam idaṃ svāmino nija-bhṛtyeṣu | uktaṃ ca yataḥ-<BR>
antyāvastho 'pi mahān svāmi-guṇān na jahāti śuddhatayā |<BR>
na śveta-bhāvam ujjhati śaṅkhaḥ śikhi-bhukta-mukto 'pi ||Panc_4.79||<BR>
<BR>
atha siṃhe gate kaścid vyāghraḥ samāyayau | tam api dṛṣṭvāsau vyacintayat-aho ! ekas tāvad durātmā praṇipātenāpavāhitaḥ | tat katham idānīm enam apavāhayiṣyāmi ? nūnaṃ śūro 'yam | na khalu bhedaṃ vinā sādhyo bhaviṣyati | uktaṃ ca yataḥ-<BR>
<BR>
na yatra śakyate kartuṃ sāma dānam athāpi vā |<BR>
bhedas tatra prayoktavyo yataḥ sa vaśa-kārakaḥ ||Panc_4.80||<BR>
<BR>
kiṃ ca sarva-guṇa-sampanno 'pi bhedena badhyate | uktaṃ ca yataḥ-<BR>
antaḥ-sthenāviruddhena suvṛttenāticāruṇā |<BR>
antar-bhinnena samprāptaṃ mauktikenāpi bandhanam ||Panc_4.81||<BR>
<BR>
evaṃ sampradhārya tasyābhimukho bhūtvā garvād unnata-kandharaḥ sa-sambhramam uvāca-māma ! katham atra bhavān mṛtyu-mukhe praviṣṭaḥ | yenaiṣa gajaḥ siṃhena vyāpāditaḥ | sa ca mām etad rakṣaṇaṃ niyujya nadyāṃ snānārthaṃ gataḥ | tena ca gacchatā mama samādiṣṭam-yadi kaścid iha vyāghraḥ samāyāti, tvayā suguptaṃ mām āvedanīyam | yena vanam idaṃ mayā nirvyāghraṃ kartavyam | yataḥ pūrvaṃ vyāghreṇaikena mayā vyāpādito gajaḥ śūnye bhakṣayitvocchiṣṭatāṃ nītaḥ | tad-dinād ārabhya vyāghrān prati prakupito 'smi |<BR>
<BR>
tac chrutvā vyāghraḥ santrastam āha-bho bhāgineya ! dehi me prāṇa-dakṣiṇām | tvayā tasyātra cirāyāyātasyāpi madīyā kāpi vārtā nākhyeyā | evam abhidhāya satvaraṃ palāyāñcakre |<BR>
<BR>
atha gate vyāghre tatra kaścid dvīpī samāyātaḥ | tam api dṛṣṭvāsau vyacintayat-dṛḍha-daṃṣṭro 'yaṃ citrakaḥ | tad asya pārśvād asya gajasya yathā carma-cchedo bhavati tathā karomi | evaṃ niścitya tam apy uvāca-bho bhaginī-suta ! kim iti cirād dṛṣṭo 'si | kathaṃ ca bubhukṣita iva lakṣyase ? tad atithir asi me | eṣa gajaḥ siṃhena hatas tiṣṭhati | ahaṃ cāsya tad-ādiṣṭo rakṣā-pālaḥ | paraṃ tathāpi yāvat siṃho na samāyāti, tāvad asya gajasya māṃsaṃ bhakṣayitvā tṛptiṃ kṛtvā drutataraṃ vraja |<BR>
<BR>
sa āha-māma, tad evaṃ tan na kāryaṃ me māṃsāśanena, yato jīvan naro bhadra-śatāni paśyati | uktaṃ ca-yac chakyaṃ grasitaṃ yasya grastaṃ pariṇamec ca yat (23) ity ādi | tat sarvathā tad eva bhujyate yad eva pariṇamati | tad aham ito 'payāsyāmi |<BR>
<BR>
śṛgāla āha-bho adhīra ! viśrabdho bhūtvā bhakṣaya tvam | tasyāgamanaṃ dūrato 'pi tavāhaṃ nivedayiṣyāmi | tathānuṣṭhite dīvpinā bhinnāṃ tvacaṃ vijñāya jambūkenābhihitam-bho bhaginī-suta ! gamyatām | eṣa siṃhaḥ samāyāti | <BR>
<BR>
tac chrutvā citrako dūraṃ praṇaṣṭaḥ | atha yāvad asau tad-bheda-kṛta-dvāreṇa kiñcin māṃsaṃ bhakṣayati, tāvad atisaṅkruddho 'paraḥ śṛgālaḥ samāyayau | atha tam ātma-tulya-parākramaṃ dṛṣṭvā-uttamaṃ praṇipātena śūraṃ bhedena yojayet (78) iti ślokaṃ paṭhan tad-abhimukha-kṛta-prayāṇaḥ sva-daṃṣṭrābhis taṃ vidārya diśo bhāgaṃ kṛtvā svayaṃ sukhena cira-kālaṃ hasti-māṃsaṃ bubhuje |<BR>
<BR>
evaṃ tvam api taṃ ripuṃ sva-jātīyaṃ yuddhena paribhūya diśo-bhāgaṃ kuru | no cet paścād baddha-mūlād asmāt tvam api vināśam avāpsyasi | uktaṃ ca yataḥ-<BR>
<BR>
sambhāvyaṃ goṣu sampannaṃ sambhāvyaṃ brāhmaṇe tapaḥ |<BR>
sambhāvyaṃ strīṣu cāpalyaṃ sambhāvyaṃ jātito bhayam ||Panc_4.82||<BR>
<BR>
anyac ca-<BR>
subhikṣāṇi vicitrāṇi śithilāḥ paura-yoṣitaḥ |<BR>
eko doṣo videśasya svajātir yad virudhyate ||Panc_4.83||<BR>
<BR>
makara āha-katham etat ?<BR>
<BR>
vānaro 'bravīt-<BR>
<BR>
kathā 15<BR>
citrāṅga-nāma-sārameya-kathā <BR>
<BR>
asti kasmiṃścid adhiṣṭhāne citrāṅgo nāma sārameyaḥ | tatra ca cira-kālaṃ durbhikṣaṃ patitam | annābhāvāt sārameyādayo niṣkulatāṃ gantum ārabdhāḥ | atha citrāṅgaḥ kṣutkṣāma-kaṇṭhas tad-bhayād deśāntaraṃ gataḥ | tatra ca kasmiṃścit pure kasyacid gṛha-medhino gṛhiṇyāḥ prasādena pratidinaṃ gṛhaṃ praviśya vividhānnāni bhakṣayan parāṃ tṛptiṃ gacchati | paraṃ tad-gṛhād bahir niṣkrānto 'nyair madoddhata-sārameyaiḥ sarva-dikṣu parivṛtya sarvāṅgaṃ daṃṣṭrābhir vidāryate | tatas tena vicintitavān-aho ! varaṃ sva-deśo yatra durbhikṣe'pi sukhena sthīyate | na ca ko 'pi yuddhaṃ karoti | tad evaṃ sva-nagaraṃ vrajāmi ity avadhārya sva-sthānaṃ prati jagāma |<BR>
<BR>
athāsau deśāntarāt samāyātaḥ sarvair api svajanaiḥ pṛṣṭaḥ-bhoś citrāṅga ! kathayāsmākaṃ deśāntara-vārtām | kīdṛg deśaḥ ? kiṃ ceṣṭitaṃ lokasya ? ka āhāraḥ ? kaś ca vyavahāras tatra iti | <BR>
<BR>
sa āha-kiṃ kathyate videśasya svarūpa-viṣayaḥ ? subhikṣāṇi vicitrāṇi śithilāḥ paura-yoṣitaḥ (83) iti paṭhati |<BR>
<BR>
so 'pi makaras tad-upadeśaṃ śrutvā kṛta-maraṇa-niścayo vānaram anujñāpya svāśrayaṃ gataḥ | tatra ca tena sva-gṛha-praviṣṭenātatāyinā saha vigrahaṃ kṛtvā dṛḍha-sattvāvaṣṭambhanāc ca taṃ vyāpādya svāśrayaṃ ca labdhvā sukhena cira-kālam atiṣṭhat | sādhv idam ucyate-<BR>
<BR>
akṛtvā pauruṣaṃ yā śrīḥ kiṃ tayālasa-bhāgyayā |<BR>
kuraṅgo 'pi samaśnāti daivād upanataṃ tṛṇam ||Panc_4.84||<BR>
<BR>
iti śrī-viṣṇu-śarma-viracite pañcatantre labdha-praṇāśaṃ nāma<BR>
caturthaṃ tantraṃ samāptam<BR>
||4||<BR>
<BR>
<BR>
*********************************************************************<BR>
<BR>
pañcamaṃ tantram<BR>
<BR>
aparīkṣita-kārakam<BR>
<BR>
kṣapaṇaka-kathā<BR>
<BR>
athedam ārabhyate'parīkṣita-kārakaṃ nāma pañcamaṃ tantram | tasyāyam ādimaḥ ślokaḥ-<BR>
<BR>
kudṛṣṭaṃ kuparijñātaṃ kuśrutaṃ kuparīkṣitam |<BR>
tan nareṇa na kartavyaṃ nāpitenātra yat kṛtam ||Panc_5.1||<BR>
<BR>
tad yathānuśrūyate-asti dākṣiṇātye janapade pāṭaliputraṃ nāma nagaram | tatra maṇibhadro nāma śreṣṭhī prativasati sma | tasya ca dharmārtha-kāma-mokṣa-karmāṇi  kurvato vidhi-vaśād dhana-kṣayaḥ sañjātaḥ | tato vibhava-kṣayād apamāna-paramparayā paraṃ viṣādaṃ gataḥ | athānyadā rātrau suptiś cintitavān-aho dhig iyaṃ daridratā | uktaṃ ca-<BR>
<BR>
śīlaṃ śaucaṃ kṣāntir dākṣiṇyaṃ madhuratā kule janma |<BR>
na virājanti hi sarve vitta-vihīnasya pusuṣasya ||Panc_5.2||<BR>
māno vā darpo vā vijñānaṃ vibhramaḥ subuddhir vā |<BR>
sarvaṃ praṇaśyati samaṃ vitta-vihīno yadā puruṣaḥ ||Panc_5.3||<BR>
pratidivasaṃ yāti layaṃ vasanta-vātāhateva śiśira-śrīḥ |<BR>
buddhir buddhimatām api kuṭumba-bhara-cintayā satatam ||Panc_5.4||<BR>
naśyati vipulamater api buddhiḥ puruṣasya manda-vibhavasya |<BR>
ghṛta-lavaṇa-taila-taṇḍula-vastrendhana-cintayā satatam ||Panc_5.5||<BR>
<BR>
gaṇanam iva naṣṭa-tārakaṃ <BR>
suṣkam iva saraḥ śmaśānam iva raudram |<BR>
priya-darśanam api rūkṣaṃ<BR>
bhavati gṛhaṃ dhana-vihīnasya ||Panc_5.6||<BR>
<BR>
na vibhāvyante laghavo vitta-vihīnāḥ puro 'pi nivasantaḥ |<BR>
satataṃ jāta-vinaṣṭāḥ payasām iva budbudāḥ payasi ||Panc_5.7||<BR>
sukulaṃ kuśalaṃ sujanaṃ vihāya kula-kuśala-śīla-vikale'pi |<BR>
āḍhye kalpa-tarāv iva nityaṃ rajyanti jana-nivahāḥ ||Panc_5.8||<BR>
viphalam iha pūrva-sukṛtaṃ vidyāvanto 'pi kula-samudbhūtāḥ |<BR>
yasya yadā vibhavaḥ syāt tasya tadā dāsatāṃ yānti ||Panc_5.9||<BR>
laghur ayam āha na lokaḥ kāmaṃ garjantam api patiṃ payasām |<BR>
sarvam alajjākaram iha yad yat kurvanti paripūrṇāḥ ||Panc_5.10||<BR>
<BR>
evaṃ sampradhārya bhūyo 'py acintayat-tad aham anaśanaṃ kṛtvā prāṇān utsṛjāmi | kim anena vyartha-jīvita-vyasanena ? evaṃ niścayaṃ kṛtvā suptaḥ | atha tasya svapne padmanidhiḥ kṣapaṇaka-rūpo  darśanaṃ dattvā provāca-bhoḥ śreṣṭhin ! mā tvaṃ vairāgyaṃ gaccha | ahaṃ padmanidhis tava pūrva-puruṣopārjitaḥ | tad anenaiva rūpeṇa prātas tvad-gṛham āgamiṣyāmi | tat tvayāhaṃ laguḍa-prahāreṇa śirasi tāḍanīyaḥ, yena kanaka-mayo bhūtvākṣayo bhavāmi |<BR>
<BR>
atha prātaḥ prabuddhaḥ san svapnaṃ smaraṃś cintā-cakram ārūḍhas tiṣṭhati-aho satyo 'yaṃ svapnaḥ kiṃ vā asatyo bhaviṣyati, na jñāyate | athavā nūnaṃ mithyānena bhāvyam | yato 'ham ahar-niśaṃ kevalaṃ vittam eva cintayāmi | uktaṃ ca-<BR>
<BR>
vyādhitena sa-śokena cintā-grastena jantunā |<BR>
kāmārtenātha mattena dṛṣṭaḥ svapno nirarthakaḥ ||Panc_5.11||<BR>
<BR>
etasminn antare tasya bhāryayā kaścin nāpitaḥ pāda-prakṣālanāyāhūtaḥ atrāntare ca yathā-nirdiṣṭaḥ kṣapaṇakaḥ sahasā prādurbabhūva | atha sa tam ālokya prahṛṣṭa-manā yathāsanna-kāṣṭha-daṇḍena taṃ śirasy atāḍayat | so 'pi suvarṇa-mayo bhūtvā tat-kṣaṇāt bhūmau nipatitaḥ | atha taṃ sa śreṣṭhī nibhṛtaṃ sva-gṛha-madhye kṛtvā nāpitaṃ santoṣya provāca-tad etad dhanaṃ vastrāṇi ca mayā dattāni gṛhāṇa | bhadra ! punaḥ kasyacin nākhyeyo 'yaṃ vṛttāntaḥ |<BR>
<BR>
nāpito 'pi sva-gṛhaṃ gatvā vyacintayat-nūnam ete sarve'pi nagnakāḥ śirasi tāḍitāḥ kāñcana-mayā bhavanti | tad aham api prātaḥ prabhūtān āhūya laguḍaiḥ śirasi hanmi, yena prabhūtaṃ hāṭakaṃ me bhavati | evaṃ cintayato mahatā  kaṣṭena niśāticakrāma | <BR>
<BR>
atha prabhāte'bhyutthāya bṛhal laguḍam ekaṃ praguṇīkṛtya, kṣapaṇaka-vihāraṃ gatvā jinendrasya pradakṣiṇa-trayaṃ vidhāya, jānubhyām avaniṃ gatvā vaktra-dvāra-nyastottarīyāñcalas tāra-svareṇemaṃ ślokam apaṭhat-<BR>
<BR>
jayanti te jinā yeṣāṃ kevala-jñāna-śālinām |<BR>
ā janmanaḥ smarotpattau mānasenoṣarāyitam ||Panc_5.12||<BR>
<BR>
anyac ca-<BR>
sā jihvā yā jinaṃ stauti tac-cittaṃ yaj jine ratam |<BR>
tau eva tu karau ślāghyau yau tat-pūjā-karau karau ||Panc_5.13||<BR>
<BR>
tathā ca-<BR>
dhyāna-vyājam upetya cintayasi kām unmīlya cakṣuḥ kṣaṇaṃ<BR>
paśyānaṅga-śarāturaṃ janam imaṃ trātāpi no rakṣasi |<BR>
mithyā-kāruṇiko 'si nirghṛṇataras tvattaḥ kuto 'nyaḥ pumān<BR>
serṣyaṃ māra-vadhūbhir ity abhihito bauddho jinaḥ pātu vaḥ ||Panc_5.14||<BR>
<BR>
evaṃ saṃstūya, tataḥ pradhāna-kṣapaṇakaṇam āsādya kṣiti-nihita-jānu-caraṇaḥ-namo 'stu vande ity uccārya, labdha-dharma-vṛddhy-āśīrvādaḥ sukha-mālikānugraha-labdha-vratādeśa uttarīya-nibaddha-granthiḥ sapraśrayam idam āha-bhagavan adya viharaṇa-kriyā samasta-muni-sametenāsmad-gṛhe kartavyā |<BR>
<BR>
tac chrutvā nāpita āha-bhagavan ! vedmy ahaṃ yuṣmad-dharmam | paraṃ bhavato bahu-śrāvakā āhvayanti | sāmprataṃ punaḥ pustakācchādana-yogyāni karpaṭāni bahu-mūlyāni praguṇīkṛtāni | tathā pustakānāṃ lekhanārthaṃ lekhakānāṃ ca vittaṃ sañcitam āste tat sarvathā kālocitaṃ kāryam |<BR>
<BR>
tato nāpito 'pi sva-gṛhaṃ gataḥ | tatra ca gatvā khadira-mayaṃ laguḍaṃ sajjīkṛtya kapāṭa-yugalaṃ dvāri samādhāya sārdha-praharaika-samaye bhūyo 'pi vihāra-dvāram āśritya sarvān bhakti-yuktān api paricita-śrāvakān parityajya prahṛṣṭa-manasas tasya pṛṣṭhato yayuḥ | athavā sādhv idam ucyate-<BR>
<BR>
ekākī gṛha-santyaktaḥ pāṇi-pātro digambaraḥ |<BR>
so 'pi sambādhyate loke tṛṣṇayā paśya kautukam ||Panc_5.15||<BR>
jīryante jīryataḥ keśā dantā jīryanti jīryataḥ |<BR>
cakṣuḥ śrotre ca jīryete tṛṣṇaikā taruṇāyate ||Panc_5.16||<BR>
<BR>
tataḥ paraṃ gṛha-madhye tān praveśya dvāraṃ nibhṛtaṃ pidhāya, laguḍa-prahāraiḥ śirasy atāḍayat | te'pi tāḍyamānā eke mṛtāḥ, anye bhinna-mastakā phūtkartum upacakramire | atrāntare tam ākrandam ākarṇya koṭara-kṣapālenābhihitam-bho bhoḥ kim ayaṃ kolāhalo nagara-madhye ? tad gamyatām |<BR>
<BR>
te sa sarve tadādeśakāriṇas tat-sahitā vegāt tad-gṛhaṃ gatā yāvat paśyanti tāvad rudhira-plāvita-dehāḥ palāyamānā nagnakā dṛṣṭāḥ pṛṣṭāś ca-bhoḥ kim etat ? te procur yathāvasthitaṃ nāpita-vṛttam |<BR>
<BR>
tair api sa nāpito baddho hata-śeṣaiḥ saha dharmādhiṣṭhānaṃ nītaḥ | tair nāpitaḥ pṛṣṭaḥ-bhoḥ ! kim etat bhavatā kukṛtyam anuṣṭhitam ?<BR>
<BR>
sa āha-kiṃ karomi ? mayā śreṣṭhi-maṇibhadra-gṛhe dṛṣṭa evaṃvidho vyatikaraḥ | so 'pi sarvaṃ maṇiprabha-vṛttāntaṃ yathā-dṛṣṭam akathayat |<BR>
<BR>
tataḥ śreṣṭhinam āhūya te bhaṇitavantaḥ-bhoḥ śreṣṭhin ! kiṃ tvayā kaścit kṣapaṇako vyāpāditaḥ ? <BR>
<BR>
tataḥ tenāpi sarvaḥ kṣapaṇaka-vṛttāntas teṣāṃ niveditaḥ | atha tair abhihitam-aho śūlam āropyatām asau duṣṭātmā kuparikṣitakārī nāpitaḥ | tathānuṣṭhite tair abhihitam-<BR>
<BR>
kukkuṭaṃ kuparijñātaṃ kuśrutaṃ kuparīkṣitam |<BR>
tan nareṇa na kartavyaṃ nāpitenātra yat kṛtam ||Panc_5.16a||<BR>
<BR>
athavā sādhv idam ucyate-<BR>
<BR>
aparīkṣya na kartavyaṃ kartavyaṃ suparīkṣitam |<BR>
paścād bhavati santāpo brāhmaṇī nakulaṃ yathā ||Panc_5.17||<BR>
<BR>
maṇibhadra āha-katham etat ?<BR>
<BR>
te dharmādhikāriṇaḥ procuḥ-<BR>
<BR>
kathā 1<BR>
brāhmaṇī-nakula-kathā <BR>
<BR>
kasmiṃścid adhiṣṭhāne devaśarmā nāma brāhmaṇaḥ prativasati sma | tasya bhāryā prasūtā sutam ajanayat | tasminn eva dine nakulī nakulaṃ prasūya sṛtā | atha sā suta-vatsalā dārakavattam api nakulaṃ stanya-dānābhyaṅga-mardanādibhiḥ pupoṣa, paraṃ tasya na viśvasiti | apatya-snehasya sarva-snehātiriktatayā satatam evam āśaṅkate yat kadācid eṣa sva-jāti-doṣa-vaśād asya dārakasya viruddham ācariṣyati iti | uktaṃ ca-<BR>
<BR>
kuputro 'pi bhavet puṃsāṃ hṛdayānanda-kārakaḥ |<BR>
durvinītaḥ kurūpo 'pi mūrkho 'pi vyasanī khalaḥ ||Panc_5.18||<BR>
evaṃ ca bhāṣate lokaś candanaṃ kila śītalam |<BR>
putra-gātrasya saṃsparśaś candanād atiricyate ||Panc_5.19||<BR>
sauhṛdasya na vāñchanti janakasya hitasya ca |<BR>
lokāḥ prapālakasyāpi yathā putrasya bandhanam ||Panc_5.20||<BR>
<BR>
atha sā kadācic chayyāyāṃ putraṃ śāyayitvā jala-kumbham ādāya patim uvāca-brāhmaṇa, jalārtham ahaṃ taḍāge yāsyāmi | tvayā putro 'yaṃ nakulād rakṣaṇīyaḥ |<BR>
<BR>
atha tasyāṃ gatāyāṃ, pṛṣṭhe brāhmaṇo 'pi śūnyaṃ gṛhaṃ muktvā bhikṣārthaṃ kvacin nirgataḥ | mātāpi taṃ rudhira-klinna-mukham ālokya śaṅkita-cittā nūnam anena durātmanā dārako bhakṣitaḥ iti niścintya kopāt tasyopari taṃ jala-kumbhaṃ cikṣepa |<BR>
<BR>
evaṃ sā nakulaṃ vyāpādya yāvat pralapantī gṛhe āgacchati, tāvat sutas tathaiva suptas tiṣṭhati | samīpe kṛṣṇa-sarpaṃ khaṇḍaśaḥ kṛtam avalokya putra-vadha-śokenātma-śiro vakṣaḥ-sthalaṃ ca tāḍitum ārabdhā |<BR>
<BR>
atrāntare brāhmaṇo gṛhīta-nirvāpaḥ samāyāto yāvat paśyati tāvat putra-śoko 'bhitaptā brāhmaṇī pralapati-bho bho lobhātman ! lobhābhibhūtena tvayā na kṛtaṃ mad-vacaḥ | tad anubhava sāmprataṃ putra-mṛtyu-duḥkha-vṛkṣa-phalam | athavā sādhv idam ucyate-<BR>
<BR>
atilobho na kartavyaḥ kartavyas tu pramāṇataḥ |<BR>
atilobhaja-doṣeṇa jambuko nidhanaṃ gataḥ ||Panc_5.21||<BR>
brāhmaṇa āha-kim etat ?<BR>
<BR>
sā prāha-<BR>
<BR>
kathā 2<BR>
lobhāviṣṭa-cakra-dhara-kathā<BR>
<BR>
kasmiṃścid adhiṣṭhāne catvāro brāhmaṇa-putrāḥ parasparaṃ mitratāṃ gatā vasanti sma | te cāpi dāridryopahatāḥ parasparaṃ mantraṃ cakruḥ-aho dhig iyaṃ daridratā ! uktaṃ ca-<BR>
<BR>
varaṃ vanaṃ vyāghra-gajādi-sevitaṃ<BR>
janena hīnaṃ bahu-kaṇṭakāvṛtam |<BR>
tṛṇāni śayyā paridhāna-valkalaḥ<BR>
na bandhu-madhye dhana-hīna-jīvitam ||Panc_5.22||<BR>
<BR>
tathā ca-<BR>
svāmī dveṣṭi susevito 'pi sahasā projjhanti sad-bāndhavāḥ <BR>
rājante na guṇās tyajanti tanujāḥ sphārībhavanty āpadaḥ |<BR>
bhāryā sādhu suvaṃśajāpi bhajate no yānti mitrāṇi ca<BR>
nyāyāropita-vikramāṇy api nṛṇāṃ yeṣāṃ na hi syād dhanam ||Panc_5.23||<BR>
<BR>
śūraḥ surūpaḥ subhagaś ca vāgmī<BR>
śastrāṇi śāstrāṇi vidāṃkarotu |<BR>
arthaṃ vinā naiva yaśaś ca mānaṃ<BR>
prāpnoti martyo 'tra manuṣya-loke ||Panc_5.24||<BR>
<BR>
tānīndriyāṇy avikalāni tad eva nāma<BR>
sā buddhir apratihatā vacanaṃ tad eva |<BR>
arthoṣmaṇā virahitaḥ puruṣaḥ sa eva<BR>
bāhyaḥ kṣaṇena bhavatīti vicitram etat ||Panc_5.25||<BR>
<BR>
tad gacchāmaḥ kutracid arthāya iti sammantrya sva-deśaṃ puraṃ ca sva-suhṛt-sahitaṃ gṛhaṃ ca parityajya prasthitāḥ | athavā sādhv idam ucyate-<BR>
<BR>
satyaṃ parityajati muñcati bandhu-vargaṃ<BR>
śīghraṃ vihāya jananīm api janma-bhūmim |<BR>
santyajya gacchati videśam abhīṣṭa-lokaṃ<BR>
cintākulīkṛta-matiḥ puruṣo 'tra loke ||Panc_5.26||<BR>
<BR>
evaṃ krameṇa gacchanto 'vantīṃ prāptāḥ | tatra siprājale kṛta-snānāḥ mahā-kālaṃ praṇamya yāvan nirgacchanti tāvat bhairavānando nāma yogī saṃmukho babhūva | tatas taṃ brāhmaṇocita-vidhinā sambhāvya tenaiva saha tasya maṭhaṃ jagmuḥ | atha tena pṛṣṭāḥ-kuto bhavantaḥ samāyātāḥ ? kva yāsyatha ? kiṃ prayojanam ?<BR>
<BR>
tatas tair abhihitam-vayaṃ siddhi-yātrikāḥ | tatra yāsyāmo yatra dhanāptir mṛtyur vā bhaviṣyatīty eṣa niścayaḥ | uktaṃ ca-<BR>
<BR>
duṣprāpyāṇi bahūni ca labhyante vāñchitāni draviṇāni |<BR>
avasara-tulitābhir alaṃ tanubhiḥ sāhasika-puruṣāṇām ||Panc_5.27||<BR>
tathā ca-<BR>
patati kadācin nabhasaḥ khāte pātālato 'pi jalam eti |<BR>
daivam acintyaṃ balavad balavān nanu puruṣakāro 'pi ||Panc_5.28||<BR>
abhimata-siddhir aśeṣā bhavati hi puruṣasya puruṣakāreṇa |<BR>
daivam iti yadapi kathayasi puruṣa-guṇaḥ so 'py adṛṣṭākhyaḥ ||Panc_5.29||<BR>
bhayam atulaṃ guru-lokāt tṛṇam iva tulayanti sādhu sāhasikāḥ |<BR>
prāṇān adbhutam etac cārtiṃ caritaṃ hy udārāṇām ||Panc_5.30||<BR>
kleśasyāṅgam adattvā sukham eva sukhāni neha labhyante |<BR>
madhubhin mathanāyas tair āśliṣyati bāhubhir lakṣmīm ||Panc_5.31||<BR>
tasya kathaṃ na calā syāt patnī viṣṇor nṛsiṃhakasyāpi <BR>
māsāṃś caturo nidrāṃ yaḥ sevati jala-gataḥ satatam ||Panc_5.32||<BR>
duradhigamaḥ para-bhāgo yāvat puruṣeṇa sāhasaṃ na kṛtam |<BR>
jayati tulām adhirūḍho bhāsvān iha jalada-paṭalāni ||Panc_5.33||<BR>
<BR>
tat kathyatām asmākaṃ kaścit dhanopāyo vivara-praveśa-śākinī-sādhana-śmaśāna-sevana-mahā-māṃsa-vikraya-sādhaka-varjita-prabhṛtīnām ekatama iti | adbhuta-śaktir bhavān śrūyate | vayam apy atisāhasikāḥ | uktaṃ ca-<BR>
<BR>
mahānta eva mahatām arthaṃ sādhayituṃ kṣamāḥ |<BR>
ṛte samudrād anyaḥ ko bibharti baḍavānalam ||Panc_5.34||<BR>
<BR>
bhairavānando 'pi teṣāṃ siddhy-arthaṃ bahūpāyaṃ siddha-varti-catuṣṭayaṃ kṛtvārpayat | āha ca-gamyatāṃ himālaya-diśi | tatra samprāptānāṃ yatra vartiḥ patiṣyati, tatra nidhānam asandigdhaṃ prāpyasva | tatra sthānaṃ khanitvā nidhiṃ gṛhītvā vyāghuṭyatām |<BR>
<BR>
tathānuṣṭhite teṣāṃ gacchatām ekatamasya hastād varitr nipapāta | athāsau yāvat taṃ praveśaṃ khanati tāvat tāmramayī bhūmiḥ | tatas tenābhihitam-aho, gṛhyatāṃ svecchayā tāmram |<BR>
<BR>
anye procuḥ-bho mūḍha ! kim anena kriyate yat prabhūtam api dāridryaṃ na nāśayati | tad uttiṣṭha agrato gacchāmaḥ |<BR>
<BR>
so 'bravīt-yāntu bhavantaḥ | nāham agra yāsyāmi | evam abhidhāya tāmraṃ yathecchayā gṛhītvā prathamo nivṛttaḥ |<BR>
<BR>
te trayo 'pi agre prasthitāḥ | atha kiñcin-mātraṃ gatasyāgresarasya vartir nipapāta | so 'pi yāvat khanitum ārabdhas tāvad rūpya-mayī kṣitiḥ | tataḥ praharṣitaḥ prāha, yat-bho bho, gṛhyatāṃ yathecchayā rūpyam | nāgre gantavyam |<BR>
<BR>
tāv ūcatuḥ-bhoḥ pṛṣṭhatas tāmramayī bhūmiḥ | agrato rūpya-mayī | tan nūnam agre suvarṇa-mayī bhaviṣyati | kiṃ cānena prabhūtenāpi dāridrya-nāśo na bhavati | tad āvām agre yāsyāvaḥ | <BR>
<BR>
evam uktvā dvāv apy agre prasthitau | so 'pi sva-śaktyā rūpyam ādāya nivṛttaḥ | atha tayor api gacchator ekasyāgre vartiḥ papāta | so 'pi prahṛṣṭo yāvat khanati, tāvat suvarṇa-bhūmiṃ dṛṣṭvā dvitīyaṃ prāha-bho, gṛhyatāṃ svecchayā suvarṇam | suvarṇād anyan na kiñcid uttamaṃ bhaviṣyati |<BR>
sa prāha-mūḍha ! na kiñcid vetsi | prāk tāmraṃ, tato rūpyaṃ, tataḥ suvarṇam | tan nūnam ataḥ paraṃ ratnāni bhaviṣyanti | yeṣām ekatamenāpi dāridrya-nāśo bhavati | tad uttiṣṭha, agre gacchāvaḥ | kim anena bhāra-bhūtenāpi prabhūtena ?<BR>
<BR>
sa āha-gacchatu bhavān | aham atra sthitas tvāṃ pratipālayiṣyāmi | tathānuṣṭhite so 'pi gacchann ekākī, grīṣmārka-pratāpa-santapta-tanuḥ pipāsākulitaḥ siddhi-mārga-cyuta itaś cetaś ca babhrāma |<BR>
<BR>
atha bhrāmyan, sthalopari puruṣam ekaṃ rudhira-plāvita-gātraṃ bhramac-cakra-mastakam apaśyat | tato drutataraṃ gatvā tam avocat-bhoḥ ! ko bhavān ? kim evaṃ cakreṇa śirasi tiṣṭhasi ? tat kathaya me yadi kutracij jalam asti |<BR>
<BR>
evaṃ tasya pravadatas tac cakraṃ tat-kṣaṇāt tasya śiraso brāhmaṇa-mastake caṭitam |<BR>
<BR>
sa āha-bhadra, kim etat ?<BR>
<BR>
sa āha-mamāpy evam etac chirasi caṭitam ?<BR>
<BR>
sa āha-tat kathaya, kadaitad uttariṣyati ? mahatī me vedanā vartate |<BR>
<BR>
sa āha-yadā tvam iva kaścid adhṛta-siddha-vartir evam āgatya, tvām ālāpayiṣyati tadā tasya mastakaṃ caṭiṣyati |<BR>
 <BR>
sa āha-kiyān kālas tavaivaṃ sthitasya ?<BR>
<BR>
sa āha-sāmprataṃ ko rājā dharaṇī-tale ?<BR>
<BR>
sa āha-vīṇā-vādana-paṭuḥ vatsa-rājaḥ |<BR>
<BR>
sa āha-ahaṃ tāvat-kāla-saṅkhyāṃ na jānāmi | paraṃ yadā rāmo rājāsīt tavāhaṃ dāridryopahataḥ siddha-vartim ādāyānena pathā samāyātaḥ | tato mayānyo naro mastaka-śruta-cakro dṛṣṭaḥ, pṛṣṭaś ca | tataś caitaj jātam |<BR>
 <BR>
sa āha-bhadra ! kathaṃ tadaivaṃ sthitasya bhojana-jala-prāptir āsīt ?<BR>
<BR>
sa āha-bhadra ! dhanadena nidhāna-haraṇa-bhayāt siddhānām etac-cakra-patana-rūpaṃ bhayaṃ darśitam | tena kaścid api nāgacchati | yadi kaścid āyāti, sa kṣut-pipāsā-nidrā-rahito jarā-maraṇa-varjitaḥ kevalam evaṃ vedanām anubhavati iti | tad ājñāpaya māṃ sva-gṛhāya | ity uktvā gataḥ |<BR>
<BR>
tasmiṃś cirayati sa suvarṇa-siddhis tasyānveṣaṇa-paras tat-pada-paṅktyā yāvat kiñcid vanāntaram āgacchati tāvad rudhira-plāvita-śarīras tīkṣṇa-cakreṇa mastake bhramatā sa-vedanaḥ kvaṇann upaviṣṭhas tiṣṭhatīti dadarśa | tataḥ samīpavartinā bhūvā sarvārthaṃ pṛṣṭaḥ-bhadra ! kim etat ?<BR>
<BR>
sa āha-vidhi-niyogaḥ |<BR>
<BR>
sa āha-kathaṃ tat ? kathaya kāraṇam etasya |<BR>
 <BR>
so 'pi tena pṛṣṭaḥ | sarvaṃ cakra-vṛttāntam akathayat |<BR>
<BR>
tac chrutvāsau taṃ vigarhayann idam āha-bhoḥ ! niṣiddhas tvaṃ mayānekaśo na śṛṇoṣi me vākyam | tat kiṃ kriyate ? vidyāvān api kulīno 'pi vastuto buddhi-rahito 'si | athavā sādhv idam ucyate-<BR>
<BR>
varaṃ buddhir na sā vidyā vidyāyā buddhir uttamā |<BR>
buddhi-hīno vinaśyanti yathā te siṃha-kārakāḥ ||Panc_5.35||<BR>
<BR>
cakradhara āha-katham etat ?<BR>
<BR>
suvarṇasiddhir āha-<BR>
<BR>
kathā 3<BR>
siṃha-kāraka-mūrkha-brāhmaṇa-kathā<BR>
<BR>
kasmiṃścid adhiṣṭhāne catvāro brāhmaṇa-putrāh paraṃ mitra-bhāvam upagatā vasanti sma | teṣāṃ trayaḥ śāstra-pāraṅgatāḥ parantu buddhi-rahitāḥ | ekas tu buddhimān kevalaṃ śāstra-parāṅmukhaḥ | atha taiḥ kadācin mitrair mantritam-ko guṇo vidyāyāḥ, yena deśāntaraṃ gatvā, bhūpatīn paritoṣyārthopārjanaṃ na kriyate | tat pūrva-deśaṃ gacchāvaḥ |<BR>
<BR>
tathānuṣṭhite kiñcin mārgaṃ gatvā teṣāṃ jyeṣṭhataraḥ prāha-aho ! asmākam ekaś caturtho mūḍhaḥ | kevalaṃ buddhimān | na ca rāja-pratigraho buddhyā labhyate, vidyāṃ vinā | tan nāsmai svopārjitaṃ dāsyāmaḥ | tad gacchatu gṛham | <BR>
<BR>
tato dvitīyenābhihitam-bhoḥ subuddhe ! gaccha tvaṃ sva-gṛhaṃ, yatas te vidyā nāsti | <BR>
<BR>
tatas tṛtīyenābhihitam-aho, na yujyate evaṃ kartum | yato vayaṃ bālyāt prabhṛty ekatra krīḍitāḥ | tad āgacchatu mahānubhāvo 'smad-upārjita-vittasya sama-bhāgī bhaviṣyatīti | uktaṃ ca-<BR>
<BR>
kiṃ tayā kriyate lakṣmyā yā vadhūr iva kevalā |<BR>
yā na veśyeva sāmānyā pathikair upabhujyate ||Panc_5.36||<BR>
<BR>
tathā ca-<BR>
ayaṃ nijaḥ paro veti gaṇanā laghu-cetasām |<BR>
udāra-caritānāṃ tu vasudhaiva kuṭumbakam ||Panc_5.37||<BR>
<BR>
tad āgacchatv eṣo 'pīti |<BR>
<BR>
tathānuṣṭhite tair mārgāśritair aṭavyāṃ mṛta-siṃhasyāsthīni dṛṣṭāni | tataś caikenābhihitaṃ-aho ! adya vidyā-pratyayaḥ kriyate | kiñcid etat sattvaṃ mṛtaṃ tiṣṭhati | tad vidyā-prabhāveṇa jīvana-sahitaṃ kurmaḥ | aham asthi-sañcayaṃ karomi | <BR>
<BR>
tataś ca tenautsukyād asthi-sañcayaḥ kṛtaḥ | dvitīyena carma-māṃsa-rudhiraṃ saṃyojitam | tṛtīyo 'pi yāvaj jīvanaṃ sañcārayati, tāvat subuddhinā niṣiddhaḥ-bhoḥ tiṣṭhatu bhavān | eṣa siṃho niṣpādyate | yady enaṃ sajīvaṃ kariṣyasi tataḥ sarvān api vyāpādayiṣyati | <BR>
<BR>
iti tenābhihitaḥ sa āha-dhiṅ mūrkha ! nāhaṃ vidyāyā viphalatāṃ karomi | <BR>
<BR>
tatas tenābhihitaṃ-tarhi pratīkṣasva kṣaṇaṃ yāvad ahaṃ vṛkṣam ārohāmi |<BR>
<BR>
tathānuṣṭhite, yāvat sajīvaḥ kṛtas tāvat te trayo 'pi siṃhenotthāya vyāpāditāḥ | sa ca punar vṛkṣād avatīrya gṛhaṃ gataḥ | ato 'haṃ bravīmi-varaṃ buddhir na sā vidyā iti | <BR>
<BR>
<BR>
***********************************************************************<BR>
<BR>
<BR>
ataḥ param uktaṃ sa suvarṇasiddhinā-<BR>
<BR>
api śāstreṣu kuśalā lokācāra-vivarjitāḥ |<BR>
sarve te hāsyatāṃ yānti yathā te mūrkha-paṇḍitāḥ ||Panc_5.38||<BR>
<BR>
cakradhara āha-katham etat ?<BR>
<BR>
so 'bravīt-<BR>
kathā 4<BR>
mūrkha-paṇḍita-kathā<BR>
<BR>
kasmiṃścid adhiṣṭhāne catvāro brāhmaṇāḥ parasparaṃ mitratvam āpannā vasanti sma | bāla-bhāve teṣāṃ matir ajāyata-bhoḥ veśāntaraṃ gatvā vidyāyā upārjanaṃ kriyate |<BR>
<BR>
ath:anyasmin divase te brāhmaṇāḥ parasparaṃ niścayaṃ kṛtvā vidyopārjanārthaṃ kānyakubje gatāḥ | tatra ca vidyā-maṭhe gatvā paṭhanti | evaṃ dvādaśābdāni yāvad ekacittatayā paṭhitvā, vidyā-kuśalās te sarve sañjātāḥ |<BR>
<BR>
tatas taiś caturbhir militvoktam-vayaṃ sarva-vidyā-pāraṅgatāḥ | tad-upādhyāyam utkalāpayitvā sva-deśaṃ gacchāmaḥ | tathaivānuṣṭhīyatām ity uktvā brāhmaṇāḥ upādhyāyam ukalāpayitvā anujñāṃ labdhvā pustakāni nītvā pracalitāḥ | yāvat kiñcin-mārgaṃ yānti, tāvad dvau panthānau samāyātau upaviṣṭāḥ sarve |<BR>
<BR>
tatraikaḥ provāca-kena mārgeṇa gacchāmaḥ ?<BR>
<BR>
etasmin samaye tasmin pattane kaścit vaṇik-putro mṛtaḥ | tasya dāhāya mahājano gato 'bhūt | tataś catūrṇāṃ madhyād ekena pustakam avalokitam-mahājano yena gataḥ sa panthaḥ iti | tan mahā-jana-mārgeṇa gacchāmaḥ |<BR>
<BR>
atha te paṇḍitā yāvan mahājanam elāpakena saha yānti, tāvad rāsabhaḥ kaścit tatra śmaśāne dṛṣṭaḥ | atha dvitīyena pustakam udghāṭyāvalokitam |<BR>
<BR>
utsave vyasane prāpte durbhikṣe śatru-saṅkaṭe |<BR>
rāja-dvāre śmaśāne ca yas tiṣṭhati sa bāndhavaḥ ||Panc_5.39||<BR>
<BR>
tad aho ! ayam asmadīyo bāndhavaḥ | tataḥ kaścit tasya grīvāyāṃ lagati | kaścit pādau prakṣālayati | atha yāvat te paṇḍitāh diśām avalokanaṃ kurvanti tāvat kaścid duṣṭo dṛṣṭaḥ | taiś coktam-etat kim ?<BR>
<BR>
tāvat tṛtīyena pustakam udghāṭyoktam-dharmasya tvaritā gatiḥ | tan nūnam eṣa dharmas tāvat | <BR>
<BR>
caturthenoktam-iṣṭaṃ dharmeṇa yojayet |<BR>
<BR>
atha taiś ca rāsabha uṣṭra-grīvāyāṃ baddhaḥ | tat tu kenacit tat-svāmino rajakasyāgre kathitam | yāvad rajakas teṣāṃ mūrkha-paṇḍitānāṃ prahāra-karaṇāya samāyātas tāvat te praṇaṣṭāḥ | <BR>
<BR>
tato tāvad agre kiñcit stokaṃ mārgaṃ yānti tāvat kācin nadī samāsāditā | tasya jala-madhye palāśa-patram āyātaṃ dṛṣṭvā paṇḍitenaikenoktam-āgamiṣyati yat patraṃ tas asmāṃs tārayiṣyati | etat kathayitvā tat-patrasyopari patito yāvan nadyā nīyate tāvat taṃ nīyamānam alokyānyena paṇḍitena keśāntaṃ gṛhītvoktam-<BR>
<BR>
sarva-nāśe samutpanne ardhaṃ tyajati paṇḍitaḥ |<BR>
ardhena kurute kāryaṃ sarva-nāśo hi duḥsahaḥ ||Panc_5.40||<BR>
<BR>
atha taiś ca paścāt gatvā kaścit grāma āsāditaḥ | te'pi grāmīṇair nimantritaḥ pṛthag gṛheṣu nītāḥ | tata ekasya sūtrikā ghṛtamaṇḍa-saṃyutā bhojane dattā | tato vicintya paṇḍitenoktaṃ yat-dīrgha-sūtrī vinaśyati iti | evam uktvā bhojanaṃ parityajya gataḥ | tathā dvitīyasya bhaṇḍakā dattāh | tenāyuktaṃ-ativistāra-vistīrṇaṃ tad bhaven na cirāyuṣam | sa bhojanaṃ tyaktvā gataḥ | <BR>
<BR>
atha tṛtīyasya vāṭikā bhojane dattā | tatrāpi tena paṇḍitenoktam-chidreṣv anarthā bahulībhavanti | evaṃ te trayo 'pi paṇḍitāḥ kṣutkṣāma-kaṇṭhāloke hāsyamānās tataḥ sthānāt sva-deśaṃ gatāḥ |<BR>
<BR>
atha suvarṇa-siddhir āha-yat tvaṃ loka-vyavahāram ajānan mayā vāryamāṇo 'pi na sthitaḥ tata īdṛśīm avasthātum upagataḥ | ato 'haṃ bravīmi-api śāstreṣu kuśalāḥ iti |<BR>
<BR>
tac chrutvā cakradhara āha-aho akāraṇam etat | yato hi-<BR>
<BR>
subuddhayo vinaśyanti duṣṭa-daivena nāśitāḥ |<BR>
svalpa-dhīr api tasmiṃs tu kule nandati santatam ||Panc_5.41||<BR>
<BR>
uktaṃ ca-<BR>
arakṣitaṃ tiṣṭhati daiva-rakṣitaṃ surakṣitaṃ daiva-hataṃ vinaśyati |<BR>
jīvaty anātho 'pi vane visarjitaḥ kṛta-prayatno 'pi gṛhe na jīvati ||Panc_5.42||<BR>
<BR>
tathā ca-<BR>
śatabuddhiḥ śirastho 'yaṃ lambate ca sahasra-dhīḥ |<BR>
eka-buddhir ahaṃ bhadre krīḍāmi vimale jale ||Panc_5.43||<BR>
<BR>
suvarṇasiddhir āha-katham etat ?<BR>
<BR>
sa āha-<BR>
kathā 5<BR>
matsya-maṇḍūka-kathā<BR>
<BR>
kasmiṃścij jalāśaye śatabuddhiḥ sahasrabuddhiś ca dvau matsyau nivasataḥ sma | atha tayor ekabuddhir nāma maṇḍūko mitratāṃ gataḥ | evaṃ te trayo 'pi jala-tīre velāyāṃ subhāṣita-goṣṭhī-sukham anubhūya, bhūyo 'pi salilaṃ praviśanti | <BR>
<BR>
atha kadācit teṣāṃ goṣṭhī-gatānāṃ tasmin jalāśaye samāyātāḥ | tataḥ salilāśayaṃ dṛṣṭvā mithaḥ procuḥ-aho bahu-matsyo 'yaṃ hrado dṛśyate, svalpa-salilaś ca| tat prabhāte'trāgamiṣyāmaḥ | evam uktvā sva-gṛhaṃ gatāḥ |<BR>
<BR>
matsyāś ca viṣaṇṇa-vadanā mitho mantraṃ cakruḥ | tato maṇḍūka āha-bhoḥ śatabuddhe ! śrutaṃ dhīvaroktaṃ bhavatā ? tat kim atra yujyate kartum ? palāyanam avaṣṭambho vā ? yat kartuṃ yuktaṃ bhavati tad ādiśyatām adya | <BR>
<BR>
tac chrutvā sahasra-buddhiḥ prahasya āha-bhoḥ mitra ! mā bhaiṣīḥ | tayoḥ vacana-śravaṇa-mātrād eva bhayaṃ na kāryam | na bhetavyam | uktaṃ ca-<BR>
<BR>
sarpāṇāṃ ca khalānāṃ ca sarveṣāṃ duṣṭa-cetasām |<BR>
abhiprāyā na sidhyanti tenedaṃ vartate jagat ||Panc_5.44||<BR>
<BR>
tāvat teṣām āgamanam api na sampatsyate | bhaviṣyati tarhi tvāṃ buddhi-prabhāveṇātma-sahitaṃ rakṣayiṣyāmi | yato 'nekāṃsalila-caryām ahaṃ jānāmi |<BR>
<BR>
tad ākarṇya śatabuddhir āha-bhoḥ yuktam uktaṃ bhavatā | sahasrabuddhir eva bhavān | athavā sādhv idam ucyate |<BR>
<BR>
buddher buddhimatāṃ loke nāsty agamyaṃ hi kiñcana |<BR>
buddhyā yato hatā nandāś cāṇakyenāsi-pāṇayaḥ ||Panc_5.45||<BR>
<BR>
tathā-<BR>
na yatrāsti gatir vāyo raśmīnāṃ ca vivasvataḥ |<BR>
tatrāpi praviśaty āśu buddhir buddhimatāṃ sadā ||Panc_5.46||<BR>
<BR>
tato vacana-śravaṇa-mātrād api pitṛ-paryāyāgataṃ janma-sthānaṃ tyaktuṃ na śakyate | uktaṃ ca-<BR>
<BR>
na yat svarge'pi saukhyaṃ syād divya-sparśena śobhane |<BR>
kusthāne'pi bhavet puṃsāṃ janmano yatra sambhavaḥ ||Panc_5.47||<BR>
<BR>
tan na kadācid api gantavyam | ahaṃ tvāṃ buddhi-prabhāveṇa rakṣayiṣyāmi | maṇḍūka āha-bhadrau ! mama tāvad ekaiva buddhiḥ palāyana-parā | tad aham anya-jalāśayam adyaiva sabhāryo yāsyāmi | <BR>
<BR>
evam uktvā sa maṇḍūko rātrāv evānya-jalāśayaṃ gataḥ | dhīvarair api prabhāte āgatya, jaghanya-madhyamottama-jalacarāḥ matsya-kūrma-maṇḍūka-karkaṭādayo gṛhītāḥ | tāv api śatabuddhi-sahasrabuddhī sabhāryau palāyamānau ciram ātmānaṃ gati-viśeṣa-vijñānaiḥ kuṭila-cāreṇa rakṣantau jāle nipatitau, vyāpāditau ca |<BR>
<BR>
athāparāhna-samaye prahṛṣṭās te dhīvarāḥ sva-gṛhaṃ prati prasthitāḥ | gurutvāc caikena śatabuddhiḥ skandhe kṛtaḥ sahasrabuddhiḥ pralambamāno nīyate | tataś ca vāpīkaṇṭhopagatena maṇḍūkena tau tathā nīyamānau dṛṣṭvā abhihitā svapatnī-priye ! paśya paśya-<BR>
<BR>
śatabuddhiḥ śiraḥstho 'yaṃ lambate ca sahasradhīḥ |<BR>
ekabuddhir ahaṃ bhadre krīḍāmi vimale jale ||Panc_5.48||<BR>
<BR>
ataś ca varaṃ buddhir na sā vidyā yad bhavatoktaṃ tatreyaṃ me matir yat na ekāntena buddhir api pramāṇam |<BR>
<BR>
suvarṇasiddhiḥ prāha-yadyapy etad asti, tathāpi mitra-vacanaṃ na laṅghanīyam | paraṃ kiṃ kriyate ? nivārito 'pi mayā na sthito 'si, atilaulyāt vidyāhaṅkārāc ca | athavā sādhv idam ucyate-<BR>
<BR>
sādhu mātula gītena mayā prokto 'pi na sthitaḥ |<BR>
apūrvo 'yaṃ maṇir baddhaḥ samprāptaṃ gīta-lakṣaṇam ||Panc_5.49||<BR>
<BR>
cakradhara āha-katham etat ?<BR>
<BR>
so 'bravīt-<BR>
kathā 6<BR>
rāsabha-śṛgāla-kathā<BR>
<BR>
kasmiṃścd adhiṣṭhāne uddhato nāma gardabhaḥ prativasati sma | sa sadaiva rajaka-gṛhe bhārodvahanaṃ kṛtvā rātrau svecchayā paryaṭati | tataḥ pratyūṣe bandhana-bhayāt svayam eva rajaka-gṛham āyāti | rajako 'pi tatas taṃ bandhanena niyunakti |<BR>
<BR>
atha tasya rātrau kṣetrāṇi paryaṭataḥ kadācic chṛgālena saha maitrī sañjātā sa ca pīvaratvād vṛtti-bhaṅgaṃ kṛtvā karkaṭikā-kṣetre śṛgāla-sahitaḥ praviśati | evaṃ tau yadṛcchayā cirbhaṭikā-bhakṣaṇaṃ kṛtvā, pratyahaṃ pratyūṣe sva-sthānaṃ vrajataḥ |<BR>
<BR>
atha kadācit tena madoddhatena rāsabhena kṣetra-madhya-sthitena śṛgāo 'bhihitaḥ-bhoḥ bhaginī-sūta ! paśya paśya | atīva nirmalā rajanī | tad ahaṃ gītaṃ kariṣyāmi | tat kathaya katamena rāgeṇa karomi |<BR>
<BR>
sa āha-māma ! kim anena vṛthānartha-pracālanena ? yataś caurakarma-pravṛttāv āvām | nibhṛtaiś ca caura-jārair atra sthātavyam | uktaṃ ca-<BR>
<BR>
kāṃsī vivarjayec cauryaṃ nidrāluś cet sa puṃścalīm |<BR>
jihvā-laulyaṃ ca rujākrānto jīvitaṃ yo 'tra vāñchati ||Panc_5.50||<BR>
<BR>
aparaṃ tvadīyaṃ gītaṃ na madhura-svaraṃ, śaṅkha-śabdānukāraṃ dūrād api śrūyate | tad atra kṣetre rakṣā-puruṣāḥ susuptāḥ santi | te utthāya vadhaṃ bandhanaṃ vā kariṣyanti | tad bhakṣaya tāvad amṛtamayīś carbhaṭīḥ | mā tvam atra gīta-vyāpāra-paro bhava |<BR>
<BR>
tac chrutvā rābhasa āha-bhoḥ vanāśrayatvāt tvaṃ gīta-rasaṃ na vetsi, tenaitad bravīṣi | uktaṃ ca-<BR>
<BR>
śaraj-jyotsnāhate dūraṃ tamasi priya-sannidhau |<BR>
dhanyānāṃ viśati śrotre gīta-jhaṅkāra-jā sudhā ||Panc_5.51||<BR>
<BR>
śṛgāla āha-māma, asty etat | paraṃ na vetsi tvaṃ gītam | kevalam unnadasi | tat kiṃ tena svārtha-bhraṃśakena ?<BR>
<BR>
rāsabha āha-dhig dhiṅ mūrkha ! kim ahaṃ na jānāsi gītam ? tad yathā tasya bhedān śṛṇu-<BR>
sapta svarās trayo grāmā mūrcchatāś caikatriṃśatiḥ |<BR>
tānās tv ekonapaūcāśat tisro mātrā layās trayaḥ ||Panc_5.52||<BR>
sthāna-trayaṃ yatīnāṃ ca ṣaḍ-asyāni rasā nava |<BR>
rāgā ṣaṭ-triṃśatir bhāvāś catvāriṃśat tataḥ smṛtāḥ ||Panc_5.53||<BR>
pañcāśīty-adhikaṃ hy etad gītāṅgānāṃ śataṃ smṛtam |<BR>
svayam eva purā proktaṃ bharatena śruteḥ param ||Panc_5.54||<BR>
nānyad gītāt priyaṃ loke devānām api dṛśyate |<BR>
śuṣka-snāyu-svarāhlādāt try-akṣaṃ jagrāha rāvaṇaḥ ||Panc_5.55||<BR>
<BR>
tat kathaṃ bhaginī-suta mām anabhijñaṃ vadan nivārayati ?<BR>
<BR>
śṛgāla āha-māma ! yady evaṃ yāvad vṛtter dvāra-sthitaḥ kṣetrapālam avalokayāmi, tvaṃ punaḥ svecchayā gītaṃ kuru |<BR>
<BR>
tathānuṣṭhite rāsabha-raṭanam ākarṇya kṣetrapaḥ krodhāt dantān dharṣayan pradhāvitaḥ | yāvad rāsabho dṛṣṭas tāval laguḍa-prahārais tathā hato, yathā pratāḍito bhū-pṛṣṭhe patitaḥ | tataś ca sac-chidram ulūkhalaṃ tasya gale baddhvā kṣetrapālaḥ prasuptaḥ | rāsabho 'pi svajāti-svabhāvād gata-vedanaḥ kṣaṇenābhyutthitaḥ | uktaṃ ca-<BR>
sārameyasya cāśvasya rāsabhasya viśeṣataḥ |<BR>
muhūrtāt paratau na syāt prahāra-janitā vyathā ||Panc_5.56||<BR>
<BR>
tata tam evolūkhalam ādāya vṛttiṃ cūrṇayitvā palāyitum ārabdhaḥ | atrāntare śṛgālo 'pi dūrād eva dṛṣṭvā sa-smitam āha-<BR>
<BR>
sādhu mātula gītena mayā prokto 'pi na sthitaḥ |<BR>
apūrvo 'pi maṇir baddhaḥ sāmprataṃ gīta-lakṣaṇam ||Panc_5.57||<BR>
<BR>
tad bhavān api mayā vāryamāṇo 'pi na sthitaḥ | <BR>
<BR>
tac chrutvā cakradhara āha-bho mitra ! satyam etat | athavā sādhv idam ucyate-<BR>
<BR>
yasya nāsti svayaṃ prajñā mitroktaṃ na karoti yaḥ |<BR>
sa eva nidhanaṃ yāti yathā manthara-kolikaḥ ||Panc_5.58||<BR>
<BR>
suvarṇasiddhir āha-katham etat ?<BR>
<BR>
so 'bravīt-<BR>
kathā 7<BR>
manthara-kaulika-kathā<BR>
<BR>
kasmiṃścid adhiṣṭhāne mantharako nāma kaulikaḥ prativasati sma | tasya kadācit paṭa-karmāṇi kurvataḥ sarva-paṭa-karma-kāṣṭhāni bhagnāni | tataḥ sa kuṭhāram ādāya vane kāṣṭhārthaṃ gataḥ | sa ca samudra-taṭe yāvad bhraman prayātaḥ tāvat tatra śiṃśapā-pādapas tena dṛṣṭaḥ | tataś cintitavān-mahān ayaṃ vṛkṣo dṛśyate | tad anenaiva kartitena prabhūtāni paṭa-karmopakaraṇāni bhaviṣyanti | ity avadhārya tasyopari kuṭhāram utkṣiptavān |<BR>
<BR>
atha tatra vṛkṣe kaścit vyantaraḥ samāśritya āsīt | atha tenābhihitam-bhoḥ ! mad-āśrayo 'yaṃ pādapaḥ sarvathā rakṣaṇīyaḥ | yato 'ham atra mahā-saukhyena tiṣṭhāmi | samudra-kallola-sparśanāc chīta-vāyunāpyāyitaḥ |<BR>
<BR>
kaulika āha-bhoḥ ! kim ahaṃ karomi ? dāru-sāmagrīṃ vinā me kuṭumbaṃ bubhukṣayā pīḍyate | tasmād anyatra śīghraṃ gamyatām | aham enaṃ kartayiṣyāmi |<BR>
<BR>
vyantara āha-bhoḥ ! tuṣṭas tavāham | tat prārthyatām abhīṣṭaṃ kiñcit | rakṣaimaṃ pādapam iti |<BR>
<BR>
kaulika āha-yady eva tad ahaṃ sva-gṛhaṃ gatvā sva-mitraṃ sva-bhāryāṃ ca pṛṣṭvā āgamiṣyāmi | tatas tvayā deyam |<BR>
<BR>
atha tatheti vyantareṇa pratijñāte sa kaulikaḥ prahṛṣṭaḥ sva-gṛhaṃ prati nivṛtto yāvad agre gacchati, tāvad grāma-praveśe nija-suhṛdaṃ nāpitam apaśyat | tataḥ tasya vyantara-vākyaṃ nivedayāmāsa, yat-aho mitra ! mama kaścit vyantaraḥ siddhaḥ | tat kathaya, kiṃ prārthaye ? ahaṃ tvāṃ praṣṭum āgataḥ |<BR>
<BR>
nāpita āha-bhadra ! yady evaṃ tad rājyaṃ prārthayasva, yena tvaṃ rājā bhavasi ahaṃ tvan-mantrī | dvāv apīha sukham anubhūya para-loka-sukham anubhavāvaḥ | uktaṃ ca-<BR>
<BR>
rājā dāna-paro nityam iha kīrtim avāpya ca |<BR>
tat prabhāvāt punaḥ svargaṃ spardhate tridaśaiḥ saha ||Panc_5.59||<BR>
<BR>
kaulika āha-asty etat tathāpi gṛhiṇīṃ pṛcchāmi |<BR>
<BR>
sa āha-bhadra ! śāstra-viruddham etat yat striyā saha mantraḥ | yatas tāḥ svalpa-matayo bhavanti | uktaṃ ca-<BR>
<BR>
bhojanācchādane dadyād ṛtu-kāle ca saṅgamam |<BR>
bhūṣaṇādyaṃ ca nārīṇāṃ na tābhir mantrayet sudhīḥ ||Panc_5.60||<BR>
yatra strī yatra kitavo bālo yatra praśāsitā |<BR>
tad gṛhaṃ kṣayam āyāti bhārgavo hīdam abravīt ||Panc_5.61||<BR>
tāvat syāt suprasannāsyas tāvad guru-jane rataḥ |<BR>
puruṣo yoṣitāṃ yāvan na śṛṇoti vaco rahaḥ ||Panc_5.62||<BR>
etāḥ svārtha-parā nāryaḥ kevalaṃ sva-sukhe ratāḥ |<BR>
na tāsāṃ vallabhaḥ ko 'pi suto 'pi sva-sukhaṃ vinā ||Panc_5.63||<BR>
<BR>
kaulika āha-tathāpi praṣṭavyā sā mayā | yataḥ pativratā sā | aparaṃ tām apṛṣṭvāhaṃ na kiñcit karomi | <BR>
<BR>
evaṃ tam abhidhāya satvaraṃ gatvā tām uvāca-priye ! adyāsmākaṃ kaścid vyantaraḥ siddhaḥ | sa vāñchitaṃ prayacchati | tad ahaṃ tvāṃ praṣṭum āgataḥ | tat kathaya kiṃ prārthaye ? eṣa tāvan mama mitraṃ nāpito vatady evaṃ yat-rājyaṃ prārthayasva |<BR>
<BR>
sāha-āryaputra ! kā matir nāpitānām ? tan na kāryaṃ tad vacaḥ | uktaṃ ca-<BR>
<BR>
cāraṇair vandibhir nīcair nāpitair bālakair api |<BR>
na mantraṃ maitmān kuryāt sārdhaṃ bhikṣubhir eva ca ||Panc_5.64||<BR>
<BR>
aparaṃ mahatī kleśa-paramparaiṣā rājya-sthitiḥ sandhi-vigraha-yānāsana-saṃśraya-dvaidhībhāvādibhiḥ kadācit puruṣasya sukhaṃ na prayacchatīti | yataḥ-<BR>
<BR>
yadaiva rājye kriyate'bhiṣekas tadaiva yāti vyasaneṣu buddhiḥ |<BR>
ghaṭā nṛpāṇām abhiṣeka-kāle sahāmbhasaivāpadam udgiranti ||Panc_5.65||<BR>
<BR>
tathā ca-<BR>
rāmasya vrajanaṃ vane nivasanaṃ pāṇḍoḥ sutānāṃ vane<BR>
vṛṣṇīnāṃ nidhanaṃ nalasya nṛpate rājyāt paribhraṃśanam |<BR>
saudāsaṃ tad-avastham arjuna-vadhaṃ sañcintya laṅkeśvaraṃ<BR>
dṛṣṭvā rājya-kṛte viḍambana-gataṃ tasmān na tad vāñchayet ||Panc_5.66||<BR>
<BR>
yad-arthaṃ bhrātaraḥ putrā api vāñchanti ye nijāḥ |<BR>
vadhaḥ rājya-kṛtāṃ rājñāṃ tad rājyaṃ dūratas tyajet ||Panc_5.67||<BR>
<BR>
kaulika āha-satyam uktaṃ bhavatyā | tat kathaya kiṃ prārthaye ?<BR>
<BR>
sāha-tvaṃ tāvad ekaṃ paṭaṃ nityam eva niṣpādayasi | tena sarvā vyaya-śuddhiḥ sampadyate | idānīṃ tvam ātmano 'nyad bāhu-yugalaṃ dvitīyaṃ śiraś ca yācasva, yena paṭa-dvayaṃ sampādayasi purataḥ pṛṣṭhataś ca | ekasya mūlyena gṛḥe yathā-pūrvaṃ vyayaṃ sampādayiṣyasi, dvitīyasya mūlyena viśeṣa-kṛtyāni kariṣyasi | evaṃ saukhyena svajāti-madhye ślāghyamānasya kālo yāsyati, loka-dvayasyopārjanā ca bhaviṣyati |<BR>
<BR>
so 'pi tad ākarṇya prahṛṣṭaḥ prāha-sādhu pativrate ! sādhu ! yuktam uktaṃ bhavatyā | tad evaṃ kariṣyāmi | eṣa me niścayaḥ |<BR>
<BR>
tato 'sau gatvā vyantaraṃ prārthayāṃcakre-bho, yadi mamepsitaṃ prayacchasi tat dehi me dvitīyaṃ bāhu-yugalaṃ śiraś ca |<BR>
<BR>
evam abhihite tat-kṣaṇād eva sa dviśirāś caturbāhuś ca sañjātaḥ | tato hṛṣṭa-manā yāvad gṛham āgacchati tāval-lokaiḥ rākṣaso 'yam iti mānyamānair laguḍa-pāṣāṇa-prahārais tāḍito mṛtaś ca |<BR>
<BR>
ato 'haṃ bravīmi-yasya nāsti svayaṃ prajñā iti |<BR>
<BR>
cakradhara āha-bhoḥ ! satyam etat | sarvo 'pi jano 'śraddeyām āśāpiśācikāṃ prāpya hāsya-padavīṃ yāti | athavā sādhv idam ucyate kenāpi-<BR>
<BR>
anāgatavatīṃ cintām asambhāvyāṃ karoti yaḥ |<BR>
sa eva pāṇḍuraḥ śete soma-śarma-pitā yathā ||Panc_5.68||<BR>
<BR>
suvarṇasiddhir āha-katham etat ?<BR>
<BR>
so 'bravīt-<BR>
kathā 8<BR>
soma-śarma-pitṛ-kathā<BR>
<BR>
kasmiṃścin nagare kaścit svabhāva-kṛpaṇo nāma brāhmaṇaḥ prativasati sma | tasya bhikṣārjitaiḥ saktubhir bhukta-śeṣaiḥ kalaśaḥ sampūritaḥ | taṃ ca ghaṭaṃ nāgadante'valambya tasyādhastāt khaṭvāṃ nidhāya satatam eka-dṛṣṭyā tam avalokayati | <BR>
<BR>
atha kadācid rātrau suptaś cintayāmāsa-yat paripūrṇo 'yaṃ ghaṭas tāvat saktubhir vartate | tad yadi durbhikṣaṃ bhavati, tad anena rūpyakāṇāṃ śatam utpatsyate | tatas tena mayājād vayaṃ grahītavyam | tataḥ ṣāṇ-māsikam āprasava-vaśāt tābhyāṃ yūthaṃ bhaviṣyati | tato 'jābhiḥ prabhūtā gā grahīṣyāmi | gobhir mahiṣīḥ | mahiṣīr baḍavāḥ | baḍavā-prasavataḥ prabhūtā aśvā bhaviṣyanti | teṣāṃ vikrayāt prabhūtaṃ suvarṇaṃ bhaviṣyati | suvarṇena catuḥśālaṃ gṛhaṃ sampatsyate |<BR>
<BR>
tataḥ kaścid brāhmaṇo mama gṛham āgatya prāpta-vayaskāṃ rūpāḍhyāṃ kanyāṃ mahyaṃ dāsyati | tat-sakāśāṭ putro me bhaviṣyati | tasyāḥaṃ somaśarmā iti nāma kariṣyāmi | tatas tasmin jānu-calana-yogye sañjāte'haṃ pustakaṃ gṛhītvāśva-śālāyāḥ pṛṣṭha-deśe upaviṣṭas tad-avadhārayiṣyāmi | atrāntare somaśarmā māṃ dṛṣṭvā janany-utsaṅgāj jānu-calana-paro 'śva-khurāsanna-vartī mat-samīpam āgamiṣyati | tato 'haṃ brāhmaṇīṃ kopāviṣṭo 'bhidhāsyāmi-gṛhāṇa tāvad bālakam | sāpi gṛha-karma-vyagratayāsmad-vacanaṃ na śroṣyati | tato 'haṃ samutthāya tāṃ pāda-prahāreṇa tāḍayiṣyāmi |<BR>
<BR>
evaṃ tena dhyāna-sthitena tathaiva pāda-prahāro datto yathā sa ghaṭo bhagnaḥ, svayaṃ ca saktubhiḥ pāṇḍuratāṃ gataḥ | ato 'haṃ bravīmi-anāgatavatīṃ cintām iti |<BR>
<BR>
<BR>
***********************************************************************<BR>
<BR>
<BR>
suvarṇasiddhir āha-evam etat | kas te doṣaḥ, yataḥ sarvo 'pi lobhena viḍambito bādhyate ? uktaṃ ca-<BR>
<BR>
yo laulyāt kurute naivodarkam avekṣate |<BR>
viḍambanām avāpnoti sa yathā candra-bhūpatiḥ ||Panc_5.69||<BR>
<BR>
cakradhara āha-katham etat ?<BR>
<BR>
sa āha-<BR>
<BR>
kathā 9<BR>
candra-bhūpati-kathā<BR>
<BR>
kasmiṃścin nagare candro nāma bhūpatiḥ prativasati sma | tasya putrā vānara-krīḍā-ratā vānara-yūthaṃ nityam evāneka-bhojana-bhakṣyādibhiḥ puṣṭiṃ nayanti sma | atha vānarādhipo yaḥ sa auśanasa-bārhaspatya-cāṇakya-mata-vit tad-anuṣṭhātā ca tat-sarvān apy adhyāpayati sma |<BR>
<BR>
atha tasmin rāja-gṛhe laghu-kumāra-vāhana-yogyaṃ meṣa-yūtham asti | tan-madhyād eko jihvā-laulyād ahar-niśaṃ niḥśaṅkaṃ mahānase praviśya yat paśyati tat sarvaṃ bhakṣayati | te ca sūpakar yat kiñcit kāṣṭhaṃ mṛṇ-mayaṃ bhājanaṃ kāṃsya-pātraṃ tāmra-pātraṃ vā paśyanti tenāśu tāḍayanti |<BR>
<BR>
so 'pi vānara-yūthapas tad dṛṣṭvā vyacintayat-aho meṣa-sūpakāra-kalaho 'yaṃ vānarāṇāṃ kṣayāya bhaviṣyati | yato 'nna-rasāsvāda-lampaṭo 'yaṃ meṣo, mahā-kopāś ca sūpakārā yathāsanna-vastunā praharanti | tad yadi vastuno 'bhāvāt kadācid ulmukena tāḍayiṣyanti, tadorṇā-pracuro 'yaṃ meṣaḥ svalpenāpi vahninā prajvalayiṣyati | tad dahyamānaḥ punar aśva-kuṭyāṃ samīpa-vartinyāṃ pravekṣyati | sāpi tṛṇa-prācuryāj jvaliṣyati | tato 'śvā vahni-dāham avāpsyanti |<BR>
<BR>
śālihotreṇa punar etad uktaṃ yat-vānara-vasayāśvānāṃ vahni-dāha-doṣaḥ praśāmyati | tan nūnam etena bhāvyam atra niścayaḥ | evaṃ niścitya sarvān vānarān āhūya rahasi provāca, yat-<BR>
<BR>
meṣeṇa sūpakārāṇāṃ kalaho yatra jāyate |<BR>
sa bhaviṣyaty asandigdhaṃ vānarāṇāṃ kṣayāvahaḥ ||Panc_5.70||<BR>
tasmāt syāt kalaho yatra gṛhe nityam akāraṇaḥ |<BR>
tad-gṛhaṃ jīvitaṃ vāñchan dūrataḥ parivarjayet ||Panc_5.71||<BR>
kalahāntāni harmyāṇi kuvākyāntaṃ ca sauhṛdam |<BR>
kurājāntāni rāṣṭrāṇi kukarmāntaṃ yaśo nṛṇām ||Panc_5.72||<BR>
<BR>
tan na yāvat sarveṣāṃ saṅkṣayo bhavati, tāvad evaitad rāja-gṛhaṃ santyajya vanaṃ gacchāmaḥ | atha tat tasya vacanam aśraddheyaṃ śrutvā madoddhatā vānarāḥ prahasya procuḥ-bho bhavato vṛddha-bhāvād buddhi-vaikalyaṃ sañjātaṃ, yenaitad bravīṣi | uktaṃ ca-<BR>
<BR>
vadanaṃ daśanair hīnaṃ lālā sravati nityaśaḥ |<BR>
na matiḥ sphurati kvāpi bāle vṛddhe viśeṣataḥ ||Panc_5.73||<BR>
<BR>
na vayaṃ svarga-samānopabhogān nānā-vidhān bhakṣya-viśeṣān rāja-putraiḥ sva-dattān amṛta-kalpān parityajya tatrāṭavyāṃ kaṣāya-kaṭu-tikta-kṣāra-rūkṣa-phalāni bhakṣayiṣyāmaḥ | <BR>
<BR>
tac chrutvāśru-kaluṣāṃ dṛṣṭiṃ kṛtvā sa provāca-re re mūrkhāḥ ! yūyam etasya sukhasya pariṇāmaṃ na jānītha | kiṃ pāka-rasāsvādana-prāyam etat sukhaṃ pariṇāme viṣavad bhaviṣyati | tad ahaṃ kula-kṣayaṃ svayaṃ nāvalokayiṣyāmi | sāmprataṃ vanaṃ yāsyāmi | uktaṃ ca-<BR>
<BR>
mitraṃ vyasana-samprāptaṃ sva-sthānaṃ para-pīḍanam |<BR>
dhanyās te ye na paśyanti deśa-bhaṅgaṃ kula-kṣayam ||Panc_5.74||<BR>
<BR>
evam abhidhāya sarvāṃs tān parityajya sa yūthādhipo 'ṭavyāṃ gataḥ | atha tasmin gate'nyasmin ahani sa meṣo mahānase praviṣṭo, yāvat sūpakāreṇa nānyat kiñcit samāsāditaṃ tāvad ardha-jvalita-kāṣṭhena tāḍyamāno jājvalyamana-śarīraḥ śabdāyamāno 'śva-kuṭyāṃ pratyāsanna-vartinyāṃ praviṣṭaḥ | <BR>
<BR>
tatra tṛṇa-prācurya-yuktāyāṃ kṣitau tasya praluṭhataḥ sarvatrāpi vahni-jvālās tathā samutthitā yathā kecid aśvāḥ sphuṭita-locanāḥ pañcatvaṃ gatāḥ | kecid bandhanāni troṭayitvā ardha-dagdha-śarīrā itaś cetaś ca hreṣāyamāṇā dhāvamānā sarvam api jana-samūham ākulīcakruḥ |<BR>
<BR>
atrāntare rājā saviṣādaḥ śālihotrajñān vaidyān āhūya provāca-bhoḥ ! procyatām eṣām aśvānāṃ kaścid dāhopaśamanopāyaḥ | <BR>
<BR>
te'pi śāstrāṇi vilokya procuḥ-deva ! proktam atra viṣaye bhagavatā śālihotreṇa, yat-<BR>
<BR>
kapīnāṃ medasā doṣo vahni-dāha-samudbhavā |<BR>
aśvānāṃ nāśam abhyeti tamaḥ sūryodaye yathā ||Panc_5.75||<BR>
<BR>
tat kriyatām etac cikitsitāṃ drāk, yāvad ete na dāha-doṣeṇa vinaśyanti | <BR>
<BR>
so 'pi tad ākarṇya samasta-vānara-vadham ādiṣṭavān | kiṃ bahunā, sarve'pi te vānarā vividhāyudha-laguḍa-pāṣāṇādibhir vyāpāditāḥ iti |<BR>
<BR>
atha so 'pi vānara-yūthapas taṃ putra-pautra-bhrātṛ-suta-bhāgineyādi-saṅkṣayaṃ jñātvā viṣādam upagataḥ | santyaktāhāra-kriyo vanād vanaṃ paryaṭati | acintayac ca-katham ahaṃ tasya nṛpāpasadayānṛṇatā-kṛtyenāpakṛtyaṃ kariṣyāmi | uktaṃ ca-<BR>
<BR>
marṣayed dharṣaṇāṃ yo 'tra vaṃśajāṃ para-nirmitām |<BR>
bhayād vā yadi vā kāmāt sa jñeyaḥ puruṣādhamaḥ ||Panc_5.76||<BR>
<BR>
atha tena vṛddha-vānareṇa kutracit pipāsākulena bhramatā padminī-khaṇḍa-maṇḍitaṃ saraḥ samāsāditam | tad yāvat sūkṣmekṣikayāvalokayati tāvad vanacara-manuṣyāṇāṃ pada-paṅkti-pradeśo 'sti na niṣkramaṇam | tataś cintitam-nūnam atra ākrānte duṣṭa-grāheṇa bhāvyam | tat-padminī-nālam ādāya dūrastho 'pi jalaṃ pibāmi |<BR>
<BR>
tathānuṣṭhite tan-madhyād rākṣaso niṣkramya ratna-mālā-vibhūṣita-kaṇṭhas tam uvāca-bhoḥ ! atra yaḥ salile praveśaṃ karoti sa me bhakṣyaḥ iti | tan nāsti dhūrtataras tvat-samo 'nyo  yaḥ pānīyam anena vidhinā pibati | tatas tuṣṭo 'haṃ, prārthayasva hṛdaya-vāñchitam |<BR>
<BR>
kapir āha-bhoḥ ! kiyatī me bhakṣaṇa-śaktiḥ ?<BR>
<BR>
sa āha-śata-sahasrāyuta-lakṣāṇy api jala-praviṣṭāni bhakṣayāmi | bāhyataḥ śṛgālo 'pi māṃ dharṣayati |<BR>
<BR>
vānara āha-asti me kenacid bhūpatinā sahātyantaṃ vairam | yady enāṃ ratna-mālāṃ me prayacchasi, tat parivāram api taṃ bhūpatiṃ vākya-prapañcena lobhayitvātra sarasi praveśayāmi |<BR>
<BR>
so 'pi śraddheyaṃ vacas tasya śrutvā ratna-mālāṃ dattvā prāha-bho mitra ! yat samucitaṃ bhavati tat kartavyam iti |<BR>
<BR>
vānaro 'pi ratna-mālā-vibhūṣita-kaṇṭho vṛkṣa-prāsādeṣu paribhraman janair dṛṣṭaḥ | pṛṣṭaś ca-bho yūthapa ! bhavān iyantaṃ kālaṃ kutra sthitaḥ ? bhavatā īdṛg ratna-mālā kutra labdhā ? dīptyā sūryam api tiraskaroti |<BR>
<BR>
vānaraḥ prāha-asti kutracid araṇye guptataraṃ mahat saro dhanada-nirmitam | tatra sūrye'rdhodite ravi-vāre yaḥ kaścin nimajjati, sa dhanada-prasādād īdṛg-ratna-mālā-vibhūṣita-kaṇṭho niḥsarati |<BR>
<BR>
atha bhūbhujā tad ākarṇya, sa vānaraḥ samāhūtaḥ | pṛṣṭaś ca-bho yūthādhipa ! kiṃ satyam etat ? ratna-mālā-sanāthaṃ saro 'sti kvāpi ?<BR>
<BR>
kapir āha-svāmin ! eṣa pratyakṣatayā mat-kaṇṭha-sthitayā ratna-mālayā pratyayas te | tad yadi ratna-mālayā prayojanaṃ tan mayā saha kam api preṣaya, yena darśayāmi |<BR>
<BR>
tac chrutvā nṛpatir āha-yady evaṃ tad ahaṃ sa-parijanaḥ svayam eṣyāmi, yena prabhūtā ratna-mālā utpadyate |<BR>
<BR>
vānara āha-evaṃ kriyatām |<BR>
<BR>
tathānuṣṭhite bhūpatinā saha ratna-mālā-lobhena sarve kalatra-bhṛtyāḥ prasthitāḥ | vānaro 'pi rājñā dolādhirūḍhena svotsaṅge āropitaḥ sukhena prīti-pūrvam ānīyate | athavā sādhv idam ucyate-<BR>
tṛṣṇe devi namas tubhyaṃ yayā vittānvitā api |<BR>
akṛtyeṣu niyojyante bhrāmante durgameṣv api ||Panc_5.77||<BR>
<BR>
tathā ca-<BR>
icchati śatī sahasraṃ sahasrī lakṣam īhate |<BR>
lakṣādhipas tathā rājyaṃ rājyasthaḥ svargam īhate ||Panc_5.78||<BR>
jīryante jīryataḥ keśāḥ dantā jīryanti jīryataḥ |<BR>
jīryataś cakṣuṣī śrotre tṛṣṇaikā taruṇāyate ||Panc_5.79||<BR>
<BR>
atha tat-saraḥ samāsādya vānaraḥ pratyūṣa-samaye rājānam uvāca-deva ! atrārdhodite sūrye'ntaḥ-praviṣṭānāṃ siddhir bhavati tat sarvo 'pi jana ekadaiva praviśatu | tvayā punar mayā saha praveṣṭavyaṃ, yena pūrva-dṛṣṭa-sthānam āsādya, prabhūtās te ratna-mālā darśayāmi |<BR>
<BR>
atha praviṣṭās te lokāḥ sarve bhakṣitā rākṣasena | atha teṣu ciramāṇeṣu rājā vānaram āha-bho yūthādhipa kim iti cirāyate me parijanaḥ ?<BR>
<BR>
tac chrutvā vānaraḥ satvaraṃ vṛkṣam āruhya rājānam uvāca-bho duṣṭa-narapate ! rākṣasenāntaḥ-salila-sthitena bhakṣitās te parijanaḥ | sādhitaṃ mayā kula-kṣayajaṃ vairam, tad gamyatām | tvaṃ svāmīti matvā nātra praveśitaḥ | uktaṃ ca-<BR>
<BR>
kṛte pratikṛtaṃ kuryād dhiṃsite pratihiṃsitam |<BR>
na tatra doṣaṃ paśyāmi yo duṣṭe duṣṭam ācaret ||Panc_5.80||<BR>
<BR>
tat tvayā mama kula-kṣayaḥ kṛtaḥ mayā punas tava iti | <BR>
<BR>
athaitad ākarṇya rājā kopāviṣṭaḥ padātir ekākī yathāyāta-mārgeṇa niṣkrāntaḥ | atha tasmin bhūpatau gate rākṣasa-spṛṣṭo jalān niṣkramya sānandam idam āha-<BR>
<BR>
hataḥ śatruḥ kṛtaṃ mitraṃ ratna-mālā na hāritā |<BR>
nālena pibatā toyaṃ bhavatā sādhu vānara ||Panc_5.81||<BR>
<BR>
ato 'haṃ bravīmi-yo laulyāt kurute karma iti |<BR>
<BR>
<BR>
***********************************************************************<BR>
<BR>
<BR>
evam uktvā bhūyo 'pi sa cakradharam āha-bho mitra ! preṣaya māṃ, yena sva-gṛhaṃ gacchāmi |<BR>
<BR>
cakradhara āha-bhadra ! āpad-arthe dhana-mitra-saṅgrahaḥ kriyate | tan mām evaṃvidhaṃ tyaktvā kva yāsyasi ? uktaṃ ca-<BR>
<BR>
yas tyaktvā sāpadaṃ mitraṃ yāti niṣṭhuratāṃ vahan |<BR>
kṛtaghnas tena pāpena narake yāty asaṃśayam ||Panc_5.82||<BR>
<BR>
suvarṇasiddhir āha-bhoḥ, satyam etad yadi gamya-sthāne śaktir bhavati | etat punar manuṣyāṇām agamya-sthānam | nāsti kasyāpi tvām unmocayituṃ śaktiḥ aparaṃ yathā yathā cakra-bhrama-vedanayā tava mukha-vikāraṃ paśyāmi tathā tathāham etaj jānāmi yat drāg gacchāmi mā kaścin mamāpy anartho bhaved iti | yataḥ-<BR>
<BR>
yādṛśī vadana-cchāyā dṛśyate tava vānara |<BR>
vikālena gṛhīto 'si yaḥ paraiti sa jīvati ||Panc_5.83||<BR>
<BR>
cakradhara āha-katham etat ?<BR>
<BR>
so 'bravīt-<BR>
kathā 10<BR>
vikāla-vānara-kathā<BR>
<BR>
kasmiṃścin nagare bhadraseno nāma rājā prativasati sma | tasya sarva-lakṣaṇa-sampannā ratnavatī nāma kanyāsti | tāṃ kaścid rākṣaso jihīrṣati | rātrāv āgatyopabhuṅkte, paraṃ kṛta-rakṣopadhānāṃ tāṃ hartuṃ na śaknoti | sāpi tat-samaye rakṣaḥ-sānnidhyajām avasthām anubhavati kampādibhiḥ |<BR>
<BR>
ekam atikrāmati kāle kadācit sa rākṣaso madhya-niśāyāṃ gṛha-koṇe sthitaḥ | sāpi rāja-kanyā sva-sakhīm uvāca-sakhi ! paśyaiṣa vikālaḥ samaye nityam eva māṃ kadarthayati | asti tasya durātmanaḥ pratiṣedhopāyaḥ kaścit ?<BR>
<BR>
tac chrutvā rākṣaso 'pi vyacintayat-nūnaṃ yathāhaṃ tathānyo 'pi kaścid vikāla-nāmāsyā haraṇāya nityam evāgacchati | paraṃ so 'py enāṃ hartuṃ na śaknoti | tat tāvad aśva-rūpaṃ kṛtvāśva-madhya-gato nirīkṣayāmi | kiṃ-rūpaḥ sa kiṃ-prabhāvaś ceti ? evaṃ rākṣaso 'śva-rūpaṃ kṛtvāśvānāṃ madhye tiṣṭhati |<BR>
<BR>
tathānuṣṭhite niśītha-samaye rāja-gṛhe kaścid aśva-cauraḥ praviṣṭaḥ | sa ca sarvān aśvān avalokya taṃ rākṣasam aśvatamaṃ vijñāyādhirūḍhaḥ |<BR>
<BR>
atrāntare rākṣasaś cintayāmāsa-nūnam eṣa vikāla-nāmā  māṃ cauraṃ matvā kopān nihantum āgataḥ | tat kiṃ karomi ? evaṃ cintayan so 'pi tena khalīnaṃ mukhe nidhāya kaśāghātena tāḍitaḥ | athāsau bhaya-trasta-manāḥ pradhāvitum ārabdhaḥ |<BR>
<BR>
cauro 'pi dūraṃ gatvā khalīnākarṣaṇena taṃ sthiraṃ kartum ārabdhavān | sa tu vegād vegataraṃ gacchati | atha taṃ tathāgaṇita-khalīnākarṣaṇaṃ matvā cauraś cintayāmāsa-aho naivaṃ-vidhā vājino bhavanty agaṇita-khalīnāḥ | tan nūnam anenāśva-rūpeṇa rākṣasena bhavitavyam | yadyapi kañcit pāṃsulaṃ bhūmi-deśam avalokayāmi tad ātmānaṃ tatra pātayāmi | nānyathā me jīvitavyam asti |<BR>
<BR>
evaṃ cintayata iṣṭa-devatāṃ smaratas tasya so 'śvo baṭa-vṛkṣasya tale niṣkrāntaḥ | cauro 'pi baṭa-praroham āsādya tatraiva vilagnaḥ | tato dvāv api tau pṛthag-bhūtau paramānanda-bhājau jīvita-viṣaye labdha-pratyāśau sampannau |<BR>
<BR>
atha tatra baṭe kaścid rākṣasa-suhṛd vānaraḥ sthita āsīt | tena rākṣasaṃ trastam ālokya vyāhṛtam-bho mitra ! kim eva alāyyate'līka-bhayena ? tad bhakṣyo 'yaṃ mānuṣaḥ bhakṣyatām | <BR>
<BR>
so 'pi vānara-vaco niśamya, svarūpam ādhāya śaṅkita-manāḥ skhalita-gatir nivṛttaḥ | cauro 'pi taṃ vānarāhūtaṃ jñātvā kopāt tasya lāṅgulaṃ lambamānaṃ mukhe nidhāya carvitavān |<BR>
<BR>
vānaro 'pi taṃ rākṣasābhyadhikaṃ manyamāno bhayān na kiñcid uktavān | kevalaṃ vyathārto nimīlita-nayanas tiṣṭhati | rākṣaso 'pi taṃ tathā-bhūtam avalokya ślokam enam apaṭhat-<BR>
<BR>
yādṛśī vacana-cchāyā dṛśyate tava vānara |<BR>
vikālena gṛhīto 'si yaḥ paraiti sa jīvati ||Panc_5.84||<BR>
<BR>
ity uktvā praṇaṣṭaś ca | tat preṣaya māṃ yena gṛhaṃ gacchāmi | tvaṃ punar anubhuṅkṣvātra sthita eva lobha-vṛkṣa-phalam |<BR>
<BR>
cakradhara āha-bhoḥ akāraṇam etat | daiva-vaśāt sampadyate nṛṇāṃ śubhāśubham | uktaṃ ca-<BR>
<BR>
durgas trikūṭaḥ parikhā samudro <BR>
rakṣāṃsi yodhā dhanadāc ca vittam |<BR>
śāstraṃ ca yasyośanasā praṇītaṃ<BR>
sa rāvaṇo daiva-vaśād vipannaḥ ||Panc_5.85||<BR>
<BR>
tathā ca-<BR>
andhakaḥ kubjakaś caiva tristanī rāja-kanyakā |<BR>
trayo 'py anyāyataḥ siddhāḥ saṃmukhe karmaṇi sthite ||Panc_5.86||<BR>
<BR>
suvarṇa-siddhiḥ prāha-katham etat ?<BR>
<BR>
so 'bravīt-<BR>
kathā 11<BR>
andhaka-kubjaka-tristanī-kathā<BR>
<BR>
asty atra dharā-tala uttarā-pathe madhu-puraṃ nāma nagaram | tatra madhusenā nāma rājā babhūva | tasya kadācid viṣaya-sukham anubhavatas tristanī kanyā babhūva | atha tāṃ trastanīṃ jātāṃ śrutvā sa rājā kañcukinaḥ provāca, yad-bhos tyajyatām iyaṃ trastanī gatvā dūre'raṇye yathā kaścin na jānāti | <BR>
<BR>
tac chrutvā kañcukinaḥ procuḥ-mahārāja jñāyate yad aniṣṭa-kāriṇī tristanī kanyā bhavati | tathāpi brāhmaṇam āhūya praṣṭavyāḥ, yena loka-dvayaṃ na virudhyate, yataḥ-<BR>
yaḥ satataṃ paripṛcchati śṛṇoti sandhārayaty aniśam |<BR>
tasya divākara-kiraṇair nalinīva vivardhate buddhiḥ ||Panc_5.87||<BR>
<BR>
tathā ca-<BR>
pṛcchakena sadā bhāvyaṃ puruṣeṇa vijānatā |<BR>
rākṣasendra-gṛhīto 'pi praśnān mukto dvijaḥ purā ||Panc_5.88||<BR>
<BR>
rājā āha--katham etat ?<BR>
<BR>
te procuḥ-<BR>
<BR>
kathā 12<BR>
caṇḍakarma-nāma-rākṣasa-kathā<BR>
<BR>
deva ! kasmiṃścid vanoddeśe caṇḍakarmā nāma rākṣasaḥ prativasati sma | ekadā tena bhramatāṭavyāṃ kaścid brāhmaṇaḥ samāsāditaḥ | tatas tasya skandham āruhya provāca-bho agresaro gamyatām |<BR>
<BR>
brāhmaṇo 'pi bhaya-trasta-manās tam ādāya prasthitaḥ | atha tasya kamalodara-komalau pādau dṛṣṭvā brāhmaṇo rākṣasam apṛcchat-bhoḥ ! kim evaṃ-vidhau te pādāv atikomalau ?<BR>
<BR>
rākṣasa āha-bhoḥ ! vratam asti, nāham ārdra-pādo bhūmiṃ spṛśāmi |<BR>
<BR>
tatas tac chrutvātmano mokṣopāyaṃ cintayaṃs tat-saraḥ prāptaḥ | tato rākṣasenābhihitaṃ-bhoḥ ! yāvad ahaṃ snānaṃ kṛtvā devatārcana-vidhiṃ vidhāyāgacchāmi tāvat tvayātaḥ sthānād anyatra na gantavyam |<BR>
<BR>
tathānuṣṭhite divjaś cintayāmāsa-nūnaṃ devatārcana-vidher ūrdhvaṃ mām eṣa bhakṣayiṣyati | tad drutataraṃ gacchāmi, yenaiṣa ārdra-pādo na mama pṛṣṭham eṣyati |<BR>
<BR>
tathānuṣṭhite rākṣaso vrata-bhaṅga-bhayāt tasya pṛṣṭhaṃ na gataḥ | ato 'haṃ bravīmi-pṛcchakena sadā bhāvyam iti |<BR>
<BR>
atha tebhyas tac chrutvā-rājā dvijān āhūya provāca-bho brāhmaṇāḥ ! tristanī me kanyā samutpannā, tat kiṃ tasyāḥ pratividhānam asti, na vā ?<BR>
<BR>
hīnāṅgī vādhikāṅgī vā yā bhavet kanyakā nṛṇām |<BR>
bhartuḥ syāt sā vināśāya sva-śīla-nidhanāya ca ||Panc_5.89||<BR>
yā punas tristanī kanyā yāti locana-gocaram |<BR>
pitaraṃ nāśaty eva sā drutaṃ nātra saṃśayaḥ ||Panc_5.90||<BR>
<BR>
tasmād asyā darśanaṃ pariharatu devaḥ | tathā yadi kaścid udvāhayati, tad enāṃ tasmai dattvā, deśa-tyāgena sa niyojayitavyaḥ iti | evaṃ-kṛte loka-dvayāviruddhatā bhavati | <BR>
<BR>
atha teṣāṃ tad-vacanam ākarṇya sa rājā paṭaha-śabdena sarvatra ghoṣaṇām ājñāpayāmāsa-aho ! tristanīṃ rājakanyāṃ yaḥ kaścid udvāhayati sa suvarṇa-lakṣam āpnoti deśa-tyāgaṃ ca |<BR>
<BR>
evaṃ tasyām āghoṣaṇāyāṃ kriyamāṇāyāṃ mahān kālo vyatītaḥ | na kaścit tāṃ pratigṛhṇāti | sāpi yauvanonmukhī sañjātā sugupta-sthāna-sthitā yatnena rakṣyamāṇā tiṣṭhati |<BR>
<BR>
atra tatraiva nagare kaścid andhas tiṣṭhati | tasya ca mantharaka-nāmā kubjo 'gresaro yaṣṭi-grāhī | tābhyāṃ taṃ paṭaha-śabdam ākarṇya, mitho mantritaṃ-spṛśyate'yaṃ paṭahaḥ | yadi katham api daivāt kanyā labhyate | suvarṇa-prāptiś ca bhavati, tathā sukhena suvarṇa-prāptyā kālo vrajati | atha yadi tasya doṣato mṛtyur bhavati | tadā dāridryopāttasyāsya kleśasya paryanto bhavati | uktaṃ ca-<BR>
<BR>
lajjā snehaḥ svara-madhuratā buddhayo yauvana-śrīḥ<BR>
kāntāsaṅgaḥ svajana-mamatā duḥkha-hānir vilāsaḥ |<BR>
dharmaḥ śāstraṃ sura-guru-matiḥ śaucam ācāra-cintā<BR>
pūrṇe sarve jaṭhara-piṭhare prāṇināṃ sambhavanti ||Panc_5.91||<BR>
<BR>
evam uktvāndhena gatvā, sa paṭahaḥ spṛṣṭaḥ | uktaṃ ca-bhoḥ ! ahaṃ tāṃ kanyām udvāhayāmi, yadi rājā me prayacchati |<BR>
<BR>
tatas tai rāja-puruṣair gatvā rājñe niveditam-deva ! andhena kenacit paṭahaḥ spṛṣṭaḥ | tad atra viṣaye devaḥ pramāṇam |<BR>
<BR>
rājā prāha-<BR>
<BR>
andho vā vadhiro vātha kuṣṭī vāpy antyajo 'pi vā |<BR>
parigṛhṇātu tāṃ kanyāṃ sa-lakṣāṃ syād videśagaḥ ||Panc_5.92||<BR>
<BR>
atha rājādeśāt tai rāja-puruṣais taṃ nadī-tīre nītvā suvarṇa-lakṣeṇa samaṃ vivāha-vidhinā tristanīṃ tasmai dattvā, jala-yāne nidhāya kaivartāḥ proktāḥ-bho ! deśāntaraṃ nītvā kasmiṃścid adhiṣṭhāne'ndhaḥ sapatnīkaḥ | kubjakena saha mocanīyaḥ | <BR>
<BR>
tathānuṣṭhite videśam āsādya kasmiṃścid adhiṣṭhāne kaivarta-darśite trayo 'pi mūlyena gṛhaṃ prāptāḥ sukhena kālaṃ nayanti sma | kevalam andhaḥ paryaṅke suptas tiṣṭhati, gṛha-vyāpāraṃ mantharakaḥ karoti | evaṃ gacchatā kālena tristanyā kubjakena saha vikṛtiḥ samapadyata | athavā sādhv idam ucyate-<BR>
<BR>
yadi syāc chrī-talo vahniś candramā dahanātmakaḥ |<BR>
susvādaḥ sāgaraḥ strīṇāṃ tat-satīs tvaṃ prajāyate ||Panc_5.93||<BR>
<BR>
athānyedyus tristanyā mantharako 'bhihitaḥ-bhoḥ subhaga ! yady eṣo 'ndhaḥ kathañcit vyāpādyate, tad āvayoḥ sukhena kālo yāti | tad anviṣyatāṃ kutracid viṣam, yenāsmai tat pradāya sukhinī bhavāmi |<BR>
<BR>
anyadā kubjakena paribhramatā mṛtaḥ kṛṣṇasarpaḥ prāptaḥ | taṃ gṛhītvā prahṛṣṭa-manā gṛham abhyetya tām āha-subhage ! labdho 'yaṃ kṛṣṇa-sarpaḥ | tad enaṃ khaṇḍaśaḥ kṛtvā prabhūta-śuṇṭhy-ādibhiḥ saṃskāryāsmai vikala-netrāya matsyāmiṣaṃ bhaṇitvā prayaccha yena drāg vinaśyati | yato 'sya matsyāmiṣaṃ sadā priyam | evam uktvā mantharako bahir gataḥ |<BR>
<BR>
sāpi pradīpte vahnau kṛṣṇa-sarpaṃ khaṇḍaśaḥ kṛtvā takra-sthālyām ādhāya gṛha-vyāpārākulā taṃ vikalākṣaṃ sa-praśrayam uvāca-ārya-putra ! tavābhīṣṭaṃ matsya-māṃsaṃ samānītam | yatas tvaṃ sadaiva tat pṛcchasi | te ca matsyā vahnau pāvanāya tiṣṭhanti | tad yāvad ahaṃ gṛha-kṛtyaṃ karomi, tāvat tvaṃ darvīm ādāya kṣaṇam ekaṃ tān pracālaya |<BR>
<BR>
so 'pi tad ākarṇya hṛṣṭa-manāḥ sṛkkaṇī parilihan drutam utthāya darvīm ādāya pramathitum ārabdhaḥ | atha tasya matsyān mathnato viṣa-garbha-bāṣpeṇa saṃspṛṣṭaṃ nīla-paṭalaṃ cakṣurbhyām agalat | asāv apy andhas taṃ bahu-guṇaṃ manyamāno viśeṣān netrābhyāṃ bāṣpa-grahaṇam akarot |<BR>
<BR>
tato labdha-dṛṣṭir jāto yāvat paśyati, tāvat takra-madhye kṛṣṇa-sarpa-khaṇḍāni kevalāny evāvalokayati | tato vyacintayat-aho, kim etat ? mama matsyāmiṣaṃ kathitam āsīd anayā | etāni tu kṛṣṇa-sarpa-khaṇḍāni | tat tāvad vijānāmi samyak tristanyāś ceṣṭitam | kiṃ mama vadhopāya-kramaḥ kubjasya vā ? utāho anyasya vā kasyacit ? evaṃ vicintya svākāraṃ gūhayann andhavat karma karoti yathā purā |<BR>
<BR>
atrāntare kubjaḥ samāgatya niḥśaṅkatayāliṅgana-cumbanādibhis tristanīṃ sevitum upacakrame | so 'py andhas tam avalokayann api yāvan na kiñcic chastraṃ paśyati, tāvat kopa-vyākula-manāḥ pūrvavac chayanaṃ gatvā kubjaṃ caraṇābhyāṃ saṅgṛhya sāmarthyāt sva-mastakopari bhrāmayitvā tristanīṃ hṛdaye vyatāḍayat |<BR>
<BR>
atha kubja-prahāreṇa tasyās tṛtīyaḥ stana urasi praviṣṭaḥ | tathā balān mastakopari bhramaṇena kubjaḥ prāñjalatāṃ gataḥ |<BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-andhakaḥ kubjakaś caiva (84) iti |<BR>
<BR>
suvarṇasiddhir āha-bhoḥ satyam etat | daivānukūlatayā sarvaṃ kalyāṇaṃ sampadyate | tathāpi puruṣeṇa satāṃ vacanaṃ kāryam | punar evam eva vartitavyam | atha evam eva yo vartate, sa tvam iva vinaśyati | tathā ca-<BR>
<BR>
ekodarāḥ pṛthag grīvā anyānya-phala-bhakṣiṇaḥ |<BR>
asaṃhatā vinaśyanti bhāruṇḍā iva pakṣiṇaḥ ||Panc_5.94||<BR>
<BR>
cakradhara āha-katham etat ?<BR>
<BR>
so 'bravīt-<BR>
<BR>
kathā 13<BR>
bhāruṇḍa-pakṣi-kathā<BR>
<BR>
kasmiṃścit sarovare bhāruṇḍa-nāmā pakṣī ekodaraḥ pṛthag-grīvaḥ prativasati sma | tena ca samudra-tīre paribhramatā kañcit phalam amṛta-kalpaṃ taraṅga-kṣiptaṃ samprāptam | so 'pi bhakṣayann idam āha-aho ! bahūni mayāmṛta-prāyāṇi samudra-kallolāhṛtāni phalāni bhakṣitāni | param apūrvo 'syāsvādaḥ | tat kiṃ pārijāta-haricandana-taru-sambhavam ? kiṃ vā, kiñcid amṛta-maya-phalam idam avyaktenāpi vidhināpātitam |<BR>
<BR>
evaṃ tasya bruvato dvitīya-mukhenābhihitam-bho, yady evaṃ tan mamāpi stokaṃ prayaccha, yenāham api jihvā-saukhyam anubhavāmi |<BR>
<BR>
tato vihasya prathama-vaktreṇābhihitam-āvayos tāvad ekam udaram | ekā tṛptiś ca bhavati | tataḥ kiṃ pṛthag bhakṣitena ? varam anena śeṣeṇa priyā toṣyate |<BR>
<BR>
evam abhidhāya tena śeṣaṃ bhāruṇḍyāḥ pradattam | sāpi tad āsvādya prahṛṣṭatamāliṅgana-cumbana-sambhāvanādy-aneka-cāṭu-parā ca babhūva | dvitīyaṃ mukhaṃ tad-dinād eva prabhṛti sodvegaṃ sa-viṣādaṃ ca tiṣṭhati | <BR>
<BR>
athānyedyur dvitīya-mukhena viṣa-phalaṃ prāptam | tad dṛṣṭvāparam āha-bho nistriṃśa ! puruṣādhama ! nirapekṣa ! mayā viṣa-phalam āsāditam | tat tavāpamānād bhakṣayāmi |<BR>
<BR>
apareṇābhihitam-mūrkha ! mā maivaṃ kuru | evaṃ kṛte dvayor api vināśo bhaviṣyati | athaivaṃ vadatā tenāpamānena tat phalaṃ bhakṣitam | kiṃ bahunā, dvāv api vinaṣṭau | <BR>
<BR>
<BR>
***********************************************************************<BR>
<BR>
<BR>
ato 'haṃ bravīmi-ekodarāḥ pṛthag-grīvāḥ (92) iti |<BR>
<BR>
cakradhara āha-satyam etat | tad gaccha gṛham | param ekākinā na gantavyam | uktaṃ ca-<BR>
<BR>
ekaḥ svādu na bhuñjīta ekaś cārthān na cintayet |<BR>
eko na gacched adhvānaṃ naikaḥ supteṣu jāgṛyāt ||Panc_5.95||<BR>
<BR>
api ca-<BR>
api kāpuruṣo mārge dvitīyaḥ kṣema-kārakaḥ |<BR>
karkaṭena dvitīyena jīvitaṃ parirakṣitam ||Panc_5.96||<BR>
<BR>
suvarṇa-siddhiḥ prāha-katham etat ?<BR>
<BR>
so 'bravīt-<BR>
<BR>
kathā 14<BR>
brāhmaṇa-karkaṭaka-kathā<BR>
<BR>
kasmiṃścid adhiṣṭhāne brahmadatta-nāmā brāhmaṇaḥ prativasati sma | sa ca prayojana-vaśād grāmaṃ prasthitaḥ sva-mātrābhihitaḥ, yad-vatsa ! katham ekākī vrajasi ? tad anviṣyatāṃ kaścid dvitīyaḥ sahāyaḥ |<BR>
<BR>
sa āha-amba ! mā bhaiṣīḥ | nirupadravo 'yaṃ mārgaḥ | kārya-vaśād ekākī gamiṣyāmi | <BR>
<BR>
atha tasya taṃ niścayaṃ jñātvā samīpastha-vāpyāḥ sakāśāt karkaṭam ādāya mātrābhihitaṃ-vatsa, avaśyaṃ yadi gantavyam | tad eṣa karkaṭo 'pi sahāyo bhavatu | tad enaṃ gṛhītvā gaccha |<BR>
<BR>
so 'pi mātur vacanād ubhābhyāṃ pāṇibhyāṃ na saṅgṛhya karpūra-puṭikā-madhye nidhāya, pātra-madhye saṃsthāpya śīghraṃ prasthitaḥ |<BR>
<BR>
atha gacchan grīṣmoṣmaṇā santaptaḥ kañcin mārgasthaṃ vṛkṣam āsādya, tatraiva prasuptaḥ | atrāntare vṛkṣa-koṭarān nirgatya sarpas tat-samīpam āgataḥ | <BR>
sa cābhyantara-gatāṃ karpūra-puṭikām atilaulyād abhakṣayat | so 'pi karkaṭas tatraiva sthitaḥ san sarpa-prāṇān apāharata | brāhmaṇe'pi yāvat prabuddhaḥ paśyati, tāvat samīpe mṛta-kṛṣṇa-sarpo nija-pārśve karpūra-puṭikopari sthitas tiṣṭhati | taṃ dṛṣṭvā vyacintayat-karkaṭenāyaṃ hataḥ iti | prasanno bhūtvābravīc ca-bhoḥ ! satyam abhihitaṃ mama mātrā yat puruṣeṇa ko 'pi sahāyaḥ kāryaḥ | naikākinā gantavyam | yato mayā śraddhā-pūrita-cetasā tad-vacanam anuṣṭhitaṃ tenāhaṃ karkaṭena sarva-vyāpādanād rakṣitaḥ | athavā sādhv idam ucyate-<BR>
<BR>
kṣīṇaḥ śrayati śaśī ravim ṛddho vardhayati payasāṃ nātham |<BR>
anye vipadi sahāyā dhanināṃ śriyam anubhavanty anye ||Panc_5.97||<BR>
mantre tīrthe dvije deve daivajñe bheṣaje gurau |<BR>
yādṛśī bhāvanā yasya siddhir bhavati tādṛśī ||Panc_5.98||<BR>
<BR>
evam śrutvā suvarṇasiddhis tam anujñāpya svagṛhaṃ prati nivṛttaḥ | <BR>
<BR>
iti śrī-viṣṇu-śarma-viracite pañcatantre aparīkṣita-kārakaṃ nāma<BR>
pañcamaṃ tantraṃ samāptam<BR>
||5||<BR>
<BR>
<BR>
<BR>
<BR>
 yady apy evaṃ tathāpi tvaṃ darśaya taṃ caurasiṃhaṃ yathā vyāpādayāmi |<BR>
 (alt.) yaḥ paśyati sa paśyati<BR>
 (alt.) rāja-puruṣaiḥ<BR>
 (alt.) devaśakti-kathā<BR>
<BR>
<BR>
<BR>
</font></body></html>