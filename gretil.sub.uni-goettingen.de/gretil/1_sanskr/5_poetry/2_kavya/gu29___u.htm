<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Jiva Gosvami: Gopalacampu - Uttaracampu 29</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Jiva Gosvami:<BR>
Gopalacampu - Uttaracampu 29<BR>
<BR>
Input by ...<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>

<BR>
athaikonatriṃśaṃ pūraṇam<BR>
<BR>
bhāvi-kathā-pramāṇa-prathanam<BR>
<BR>
[1] atha bhāvi-kathāntarāvatāraṇāya kramāt pramāṇaṃ nirūpyate | tad evaṃ tatra maṅgala-bhajane sthite vraja-jane punar atra duḥsthite pūrṇimā-vṛnde'pūrṇa-manastayā viviktam anu viviktavatyau |<BR>
<BR>
[2] tathā hi-yadā keśi-mathanasya vrajān mathurāgamana-samanantaram anantaram eva taj-jana-duḥkham īkṣitum akṣamatayā tad-atidūra-kṣiti-sthitiāṃ gatayor madhumaṅgala-saṅgata-vṛndā-pūrṇimayoś ciram ekānta-vana-niśāntatāsīt | tadā ca nānā-saṃvadamānayor anayoḥ saṃprati saṃvadanam evaṃ babhūva |<BR>
<BR>
[3] yathā-yadā sālva-yuddham udbuddhaṃ tad-duḥkhena ca goṣṭhaṃ ruddham | tadā tat-tad-vṛttaṃ vidnamānā vṛndā sa-ruditam uditavatī-bhagavati ! kim anantaram antaraṃ bhaviteti na praviśati me hṛdayam |<BR>
<BR>
[4] atha pūrṇimā gadgada-pūrṇaṃ gadati sma-mama ca vigamita-sarvālokena śokena vapur api na sphurati, kiim uta puraḥ-sthitam āstāṃ tāvad apuraḥsthitam ?<BR>
<BR>
[5] vṛndāha-yogamāyayā bhavatyāḥ sva-gopanārtham eva tapasvi-veṣeṇa bhavantyāḥ kathaṃ madhye madhye jñānaṃ parāhanyate ?<BR>
<BR>
[6] pūrṇimāha-līlā-śakti-rūpavatyā bhavatyā yathā |<BR>
<BR>
[7] vṛndāha-tac ca katham ?<BR>
<BR>
[8] pūrṇimāha-yā kācid ekā rati-prema-praṇaya-rāgānurāga-mahābhāva-paryanta-vṛtti-mayī prīti-nāmnī hareḥ śaktir virājate, sā sarvatra pravalāyāsmad-ādīnāṃ paramāśraya-rūpaṃ śrī-kṛṣṇam api śaśvan mohayati | yathā-<BR>
<BR>
tato vatsān adṛṣṭvaitya puline'pi ca vatsapān |<BR>
ubhāv api vane kṛṣṇo vicikāya samantataḥ || [BhP 10.13.16] iti |<BR>
<BR>
[9] vṛndāha-tad etad api sārvatrikaṃ na dṛśyate, kāraṇaṃ tu na parāmṛśyate ||<BR>
<BR>
[10] pūrṇimāha-sa-prema-bhaktānāṃ nikaṭībhāvata eva sā śaktiḥ śrī-kṛṣṇe'pi ruciṃ prakaṭayya prakaṭībhavati |<BR>
<BR>
[11] vṛndāha-prastute kim āyātam ?<BR>
<BR>
[12] pūrṇimāha-parama-premavatāṃ śrīmati vraje vasatāṃ saṅgād vayam api |kiṃ bahunā, śrī-kṛṣṇaḥ svayam api prema-gaṅgā-pravāham anu magnā unmagnāś ca bhavantaḥ saṃvidam asaṃvidaṃ ca pratipadyāmahe iti |<BR>
<BR>
[13] vṛndāha-tarhi kāsmad āśāyā gatiḥ ?<BR>
<BR>
[14] pūrṇimāha-bhavatyā iva svapne'pi paridevanām eva sevamānāyāḥ kṛta-kṣapaṇāyām anantara-kṣapāyāṃ ko'pi gopitātmā puruṣaḥ pustakam idaṃ mama hasta-vinyastaṃ cakāra |vicāraya tad idam iti vadan punar avadann eva kutrāpi cacāra ca | tatas tvam atra kāca-kāmalāmala-kāra-duṣpāra bāṣpānumocana-para-locanāyāṃ mayi locanāyamānā bhava |<BR>
<BR>
[15] vṛndā tu tad-vandamānā provāca-<BR>
<BR>
parṇeṣu svarṇa-varṇeṣv amara-pati-maṇi-prakhyatāvarṇya-varṇair<BR>
nirvarṇyair gaḍhatamyām api citam abhito ratna-saṅkīrṇa-gātram |<BR>
āmukta-svaccha-muktā guṇam idam anu yat pustakaṃ kṛṣṇa-śobhāṃ<BR>
tad-vastrādi-prayuktāṃ svayam iha sa iva prādurastīti vidmaḥ  ||GC_2,3.1|| (srag)<BR>
<BR>
[16] pūrṇimā sānandam āha-tarhi paramam arhitam eva tad idam asman-manaḥ saṃvidaṃ viditāṃ kariṣyatīti tvaritam eva vācaya |<BR>
[17] vṛndā sa-pramada-vṛndaṃ tad-vācanāspadam ācacāra |prathamaṃ tāvad bahir vihitān nāma-varṇān nirvarṇayantī varṇayāmāsa-atra kalita-tvad-bhāga-dheyaṃ śrīmad-bhāgavata-bhāga-sambhāga-jāgarūkaṃ pādmottara-khaṇḍasya khaṇḍaṃ nidhyeyam |madhye madhye tat-tat-poṣaṇāya saṃcitaṃ kiñcid anyad anyad api iti |<BR>
<BR>
[18] atha prathamaṃ paṭhyatām iti pūrṇimā-kathanānantaraṃ vṛndā papāṭha--[19] atha śrī-bhāgavata-padyāni-<BR>
<BR>
tasmin nipatite pāpe saubhe ca gadayā hate |<BR>
nedur dundubhayo rājan vyomni deva-gaṇeritāḥ |<BR>
sakhīnām apacitiṃ kurvan dantavakro ruṣābhyagāt || (10.77.37)<BR>
<BR>
śrī-śuka uvāca-<BR>
śiśupālasya śālvasya pauṇḍrakasyāpi durmatiḥ |<BR>
para-loka-gatānāṃ ca kurvan pārokṣya-sauhṛdam ||<BR>
ekaḥ padātiḥ saṅkruddho gadā-pāṇiḥ prakampayan |<BR>
padbhyām imāṃ mahā-rāja mahā-sattvo vyadṛśyata ||<BR>
taṃ tathāyāntam ālokya gadām ādāya satvaraḥ |<BR>
avaplutya rathāt kṛṣṇaḥ sindhuṃ veleva pratyadhāt || (10.38.1-3) ity ādi |<BR>
<BR>
[19] tad-ante ca-<BR>
<BR>
kṛṣṇo'pi tam ahan gurvyā kaumodakyā stanāntare |<BR>
gadā-nirbhinna-hṛdaya udvaman rudhiraṃ mukhāt ||<BR>
prasārya keśa-bāhv-aṅghrīn dharaṇyāṃ nyapatad vyasuḥ|<BR>
tataḥ sūkṣmataraṃ jyotiḥ kṛṣṇam āviśad adbhutam |<BR>
paśyatāṃ sarva-bhūtānāṃ yathā caidya-vadhe nṛpa ||<BR>
vidūrathas tu tad-bhrātā bhrātṛ-śoka-pariplutaḥ |<BR>
āgacchad asi-carmābhyām ucchvasaṃs taj-jighāṃsayā ||<BR>
tasya cāpatataḥ kṛṣṇaś cakreṇa kṣura-neminā |<BR>
śiro jahāra rājendra sa-kirīṭaṃ sa-kuṇḍalam ||<BR>
evaṃ saubhaṃ ca śālvaṃ ca dantavakraṃ sahānujam |<BR>
hatvā durviṣahān anyair īḍitaḥ sura-mānavaiḥ || <BR>
vṛtaś ca vṛṣṇi-pravarair viveśālaṅkṛtāṃ purīm || (10.78.8-13,15)<BR>
<BR>
[20] pūrṇimā prāha sma-atredam adhigatam | yadā sālva-vadhaḥ sambaddhas tadā gadām ādāya dantavakraḥ sannaddhas tatra caṅkramyate sma | śrī-kṛṣṇa-gadayāpy utkramyate sma iti | <BR>
<BR>
[21] atha tad-ante tad-antevāsinī vṛndā sandideha-bhagavati ! tad idaṃ mama matim atītam | kadā nāmāvadhāritavān vidūra-dhāmā dantavakra-nāmā tat-kṣaṇārabdha-sālva-vadhābhidhānam ? avadhārayatu vā kathaṃ tadaiva daivatam iva dūra-nija-deśāt tad-deśaṃ praviveśa | tatrāpi gadā-pāṇiḥ san padātir eva kevala eva ceti katham iva ?<BR>
<BR>
[22] pūrṇimā prāha sma-utkṛṣṭaṃ pṛṣṭam | kintu tad-anantara-vācanayāpi rocaya nija-vācam |<BR>
<BR>
[23] vṛndā tad api vācayati sma-atha pādmottara-khaṇḍa-gadyāni-atha śiśupālaṃ nihataṃ śrutvā dantavaktraḥ kṛṣṇena yoddhuṃ mathurām ājagāma | kṛṣṇas tu tac chrutvā ratham āruhya tena yoddhuṃ mathurām āyayau | dantavaktra-vāsudevayor ahorātraṃ mathurā-pura-dvāri yamunā-tīre saṅgrāmaḥ samavartata kṛṣṇas tu gadayā taṃ jaghāna | sa tu cūrṇita-sarvāṅgo vajra-nirbhinna-mahīdhara<BR>
iva gatāsur avani-tale papāta | iti |<BR>
<BR>
[24] tad evaṃ vācayitvā vṛndā papraccha-tad idaṃ purāṇa-dvayaṃ pratyuta parasparaṃ viruddham iva buddham iti |<BR>
<BR>
[25] etad-uttaraṃ pūrṇimāyāḥ punas tat-tad-vacana-labdha-vijñāna-pūrṇitāyā uttaram-na hi na hi ! kintu śrīmad-bhāgavatasya tāvad asaṃbaddha-bhāṣitā na sambhavati | tathā purāṇāntareṇa sambhavati caika-vākyatve vākya-bhedo na nyāyya iti vākyaika-vākyatānyathānupapattyā tad idaṃ gamyate |<BR>
<BR>
yatra prathamaṃ sālvasyeva śiśupālena saha rājasūyam anāgatasya tasya pṛthvī-prakampana-gati-sampattayā prasiddhatayā mahā-sattvatayā sindhutayā vajra-nirbhinna-mahīdharatayā ca paṭhitayā sahasā prabalatamatāṃ prāptaḥ so'yam ity avagatasya smara-harārādhanaṃ tarkyate | yatra eva varābhāsena nirvāsyataḥ pāda-ghāta-pratīka-saṅghātayor anusandhānam aduḥsandhānam avadhīyate |<BR>
<BR>
tatra ca sati manoratha-gati-prathakasya muramathana-rathasya ca vaibhavaṃ susambhavam avagamyate | tathā hari-lipsita-saṃprahāra-līlāṃ valayitur manojavatāṃ kalayitus tat-tad-vṛtta-saṃcāraṇāviśāradasya śrī-nāradasya ca sāhāyakam udīkṣyate |<BR>
<BR>
[26] tad evam eva śrī-bhāgavate-<BR>
<BR>
sakhīnām apacitiṃ kurvan dantavakro ruṣābhagāt |<BR>
śiśupālasya śālvasya pauṇḍrakasyāpi durmatiḥ || <BR>
<BR>
ity atra śālvo'pi gaṇitaḥ |<BR>
<BR>
pādme ca-kṛṣṇas tu tac chrutvā iti gaditam | kintu-mahā-sattvo vyadṛśyata [BhP 10.78.2] iti yac chrī-bhāgavata-vacanaṃ tat tu dṛṣṭo'py asau śrī-nārada-vacanena vijñāta-tattva iti gamyate |<BR>
<BR>
tathā ca sati nihata-śiśupālaṃ śrī-gopālam indraprasthād akṛta-prasthānaṃ niśamya mathurām āgamya pathi nirdvandvaṃ taṃ prati dvandva-yuddhena paripanthitācaraṇāya sthitaḥ | prāg eva taṃ dvārakāṃ prasthitam ākalayya saṃśayya kṛta-vicāra-cakraḥ sa khalu dantavakras tac cakrapāṇiḥ svayaṃ līlā-sukha-sāradena śrī-nāradena sālva-vadhādikam avadhārayāmāse | dvārakā-nāthaś ca tathā tat-kathanayā<BR>
tad-āgamana-sākṣātkāra-prathanayā ca manovad atīta-pathena tena rathena tatrāpayāmāse | nūnam iti mata-dvayam anūnam eka-mataṃ syāt | tad idam api vyaktam adya śva eva viśeṣād vyaktaṃ bhaviṣyati | punar uttaram uttara-viṣayī-kriyatām |<BR>
<BR>
[27] atha vṛndā paṭhati sma | paṭhantiī ca naṭantīvāsīt | tatra pūrvavat tad-gadyaṃ, yathā- kṛṣṇo'pi taṃ hatvā yamunām uttīrya nanda-vrajaṃ gatvā prāktanau pitarāv abhivādya āśvāsya tābhyāṃ sāśrukaṇṭham āliṅgitaḥ sakala-gopa-vṛddhān praṇamyāśvāsya ratnābharaṇādibhis tatrasthān santarpayāmāsa | iti |<BR>
<BR>
[28] tad etat paṭhitvā ca vṛndā punar ucchalad-bāṣpaṃ papraccha-tad idam api kiṃ śrīmad-bhāgavata-saṃmatam ?<BR>
<BR>
[29] pūrṇimā pūrṇa-manāḥ prāha sma-dṛśyatām uttara-vibhāgaḥ |<BR>
<BR>
[30] vṛndā punaḥ śrī-bhāgavata iti paṭhitvā papāṭha-<BR>
<BR>
tās tathā tapyatīr vīkṣya sva-prasthāne yadūttamaḥ |<BR>
sāntvayām āsa sa-premair āyāsya iti dautyakaiḥ || [BhP 10.38.35] iti |<BR>
<BR>
[31] pūrṇimovāca-mathurā-prasthāna-sthānam idaṃ vacanam |<BR>
<BR>
[32] vṛndā punaḥ papāṭha-<BR>
<BR>
yāta yūyaṃ vrajaṃ tāta vayaṃ ca sneha-duḥkhitān |<BR>
jñātīn vo draṣṭum eṣyāmo vidhāya suhṛdāṃ sukham || [BhP 10.45.23]<BR>
<BR>
[33] pūrṇimā jagāda-kaṃsa-vadhād dina-katipayānantaraṃ śrī-vrajeśādi-vraja-vrāje tad idaṃśrī-kṛṣṇa-vākyam |<BR>
<BR>
[34] vṛndā punaḥ papāṭha-<BR>
<BR>
hatvā kaṃsaṃ raṅga-madhye pratīpaṃ sarva-sātvatām |<BR>
yad āha vaḥ samāgatya kṛṣṇaḥ satyaṃ karoti tat || [10.46.35] iti |<BR>
<BR>
āgamiṣyaty adīrgheṇa kālena vrajam acyutaḥ |<BR>
priyaṃ vidhāsyate pitror bhagavān sātvatāṃ patiḥ || [10.46.34] iti ca |<BR>
<BR>
[35] pūrṇimovāca-tad idam uddhava-sandeśatayā buddham | atra ca draṣṭum iti darśanam eva puruṣārtha ity arthaḥ | pitroḥ priyaṃ vidhāsyate iti tad-eka-puruṣārthatve'pi tayor abhīṣṭaṃ nitya-nija-lālanā-rūpam ity arthaḥ | [36] pūrṇimāha-punar vācyatām |<BR>
<BR>
[37] vṛndā vācayati sma-<BR>
<BR>
mayy āveśya manaḥ kṛtsnaṃ vimuktāśeṣa-vṛtti yat |<BR>
anusmarantyo māṃ nityam acirān mām upaiṣyatha || [BhP 10.47.36] <BR>
<BR>
[38] pūrṇimāha-so'py eṣa śrīmad-uddhava-sandeśa eva | atrāsmac-chabda-padānāṃ mayi ity-ādinā trir-āvṛttis tatra ca prathamataḥ kṛṣṇe iti viśiṣya śiṣyamāṇayor api mā māṃ ity anayor vibhakti-vipariṇāmenānuvṛttim abhipretya kṛṣṇākāreṇaiva sva-prāptiḥ prakaraṇa-nigamanāyām abhipretā | kintv anyad vācyatām | <BR>
<BR>
[39] vṛndā prāha-asti cātra kiṃcana harivaṃśa-vacanam-<BR>
<BR>
ahaṃ sa eva go-madhye gopaiḥ saha vanecaraḥ |<BR>
prītimān vicariṣyāmi kāmacārī yathā gajaḥ || iti |<BR>
<BR>
[40] pūrṇimā cāha-tad idaṃ kaṃsa-vadhād uttaram ugrasenaṃ prati śrī-kaṃsa-jit pratyuttaraṃ mad-vyākhyāna-sākṣitayā lakṣitam |<BR>
<BR>
[41] atha vṛndā tadaitad-ukti-viṣayī-kṛtya nṛtyantīva tad idam uktavatī-satyaṃ satya-saṅkalpasya tasya vacanaṃ nāsatyatām ṛcchet | yadi ca śrī-bhāgavatād eva punar vrajāgamana-vacanaṃ sākṣāt karṇa-sukha-racanam ālocayāmi, tadā tat-param eva rocanaṃ syāt | <BR>
<BR>
[42] pūrṇimāpy utsukatā-pūrṇam uvāca-ullekhaya tad-uttara-lekham | kadācit tad api sampradāya kalpeta |<BR>
<BR>
[43] vṛndā sānandam ūce-asti kiṃcit | yathā śrī-bhāgavata eva-<BR>
<BR>
yarhy ambujākṣāpasasāra bho bhavān<BR>
kurūn madhūn vātha suhṛd-didṛkṣayā |<BR>
tatrābda-koṭi-pratimaḥ kṣaṇo bhaved<BR>
raviṃ vinākṣṇor iva nas tavācyuta || [BhP 1.11.9] <BR>
<BR>
[44] pūrṇimovāca-tad idaṃ bhāvi-bhārata-yuddhānantaraṃ śrī-dvārakā-pater dvārakā-praveśo dvārakā-prajā-vacanam |<BR>
<BR>
[45] atra vṛndā nivedayāmāsa-padyam idaṃ viśadyatām |<BR>
<BR>
[46] pūrṇimātha varṇayāmāsa yathā-kurūn iti kuru-deśasya, tathā madhūn iti mathurā-deśasya samuddeśaḥ | suhṛdo'py atra dvārakā-prasthānāt parastād vrajasthā eveti vyavasthāpayan | yathā-<BR>
<BR>
balabhadraḥ kuru-śreṣṭha bhagavān ratham āsthitaḥ |<BR>
suhṛd-didṛkṣur utkaṇṭhaḥ prayayau nanda-gokulam || [BhP 10.65.1]<BR>
<BR>
[47] vṛndovāca-tad idaṃ kālāntara-bhāvīti ca sambhāvitaṃ syāt | na tu paraṃ dantavakra-saṃyad-anantara-bhāvi iti |<BR>
<BR>
[48] pūrṇimā vimṛśya punar dṛśyatām ity upadideśa |<BR>
<BR>
[49] vṛndā punar uvāca-āṃ āṃ punaḥ śrī-bhāgavatīyaṃ padyam ekaṃ pratipadyate |<BR>
<BR>
api smaratha naḥ sakhyaḥ svānām artha-cikīrṣayā |<BR>
gatāṃś cirāyitāñ chatru-pakṣa-kṣapaṇa-cetasaḥ || [BhP 10.82.41]<BR>
<BR>
[50] tad etad vācayitvā vṛndā punar uvāca-kim anena samunneyam ?<BR>
<BR>
[51] pūrṇimā prāha sma-tad idaṃ kurukṣetra-yātrāyāṃ śrī-rāma-bhrātā nija-sneha-pātrāṇāṃ vraja-tanu-gātrāṇāṃ duḥkha-trāṇāya bhaṅgyā śatru-pakṣa-kṣapaṇam evāvadhitayā pratijñātam | śatru-pakṣa-kṣapaṇaṃ ca svadūratha-dantavakra-saṃyad-antam eva | tad-anantaraṃ hi svayaṃ śastra-hastatā saṃnyastā syāt | tasmād idam api sarva-sukha-sadma-padma-purāṇa-mataṃ<BR>
śrīmad-bhāgavata-bhāg avagatam |<BR>
<BR>
[52] tataḥ kaścid dantavakra-vadhaṃ kutracin manyatāṃ nāma | tad-anantaraṃ tu śrī-kṛṣṇasya vrajāgamanam avaśyam eva mantavyam | itīdaṃ procya bhagavatī punaḥ provāca-kiṃcid anyad asti ?<BR>
<BR>
[53] vṛndovāca-tathaivādhvanya-veṣeṇa ity ādinā pūrvaṃ darśitaṃ śrī-rāmasya vrajād āgatasya śrī-kṛṣṇena saṃvāda-rūpaṃ harivaṃśa-vacanam eva papāṭha |<BR>
[54] atha tad-abhiprāyaṃ pūrṇimā prāha-atra yad-vrajād āgataṃ rāmam agrajaṃ rahasi rāmānujaḥ pratyeka-vraja-jīva-kuśalaṃ pṛṣṭavān | yac ca sarveṣāṃ kuśalaṃ kṛṣṇa yeṣāṃ kuśalam icchasi iti | tasmād uttaraṃ labdhavāṃs tasmād bhāvi-nija-saṅgama-maṅgalam api tatra dvayor api bhāvitaṃ babhūva | tatrodāsīnatāyāṃ tatrāpy udāsīnatā syād iti |<BR>
<BR>
[55] atha tena nidigdha-dhīr api vṛndā sandigdham ācacāra-padma-purāṇam iva katham acchadma na tad vraja-pratyāgamanaṃ vacana-sadma cakāra sa ca purāṇa-sāraḥ | <BR>
<BR>
[56] pūrṇimā babhāṣe-śrīmad-bhāgavataṃ khalv idaṃ śrī-kṛṣṇa-bhāg-avataṃsa iti śaṃsanti | tac ca nija-rahasyam idaṃ na vyaktaṃ vaktuṃ vyavasyati | tac ca garva-sthemnā svatantraṃ-manyatayā nānānya-sampat-kāmanādhīnānāṃ tad-udāsīnānāṃ maty-avaguṇṭhanārthaṃ premṇā gokula-lokaṃ-manyatayā tam upāsīnānāṃ<BR>
viśiṣṭa-tan-nijābhīṣṭa-spaṣṭa-śravaṇa-vihīnānāṃ bāḍham utkaṇṭhanārthaṃ ca iti |<BR>
<BR>
[57] vṛndovāca-pūrveṣāṃ maty-avaguṇṭhanā samucitā | pareṣām utkaṇṭhanā tu kim arthaṃ samuditā ?<BR>
<BR>
[58] pūrṇimā vadati sma-<BR>
<BR>
utkaṇṭhayā saha premā dhatte mithunatāṃ yadā |<BR>
aṅgajaṃ hari-saṅgākhyaṃ tadā bhajati nānyadā  ||GC_2,3.2||<BR>
<BR>
[59] vṛndā viramānandān nirīhatayā smitvā prāha-janmārabhya kiyad varṣānantaraṃ kaṃsāntakasya yad-upattanād vrajāgamana-śantamam idaṃ janitā |<BR>
<BR>
[60] pūrṇimā sa-praṇidhānam āha-bhārata-rītyā bhārata-yuddhānantaraṃ yudhiṣṭhirasya prājyaṃ rājyaṃ tasya ṣaṣṭhi-varṣata eva janitā | śrī-viṣṭaraśravāś cārjuna-savayaskatā-viśiṣṭatayā yudhiṣṭhirasya varṣa-traya-kaniṣṭhas tadānīṃ sapta-pañcāśad-varṣatām āpsyatīti lakṣyate | tatra tu tad-yuddhataḥ pūrvād vanājñāta-vāsa-maya-varṣa-trayodaśakāt<BR>
pūrvaṃ sālva-dantavakra-dhūrvaṇam iti tasya vrajāgamana-samaya-vicāraṇāyāṃ varṣāṇāṃ catuś-catvariṃśad evāvaśiṣyate | tad-uttara-kālataḥ prakāśāntareṇa puryāṃ sthitasya pṛthivī-pālane tu bhāratāc chrī-bhāgavataṃ mataṃ vilakṣaṇam iti tad-eka-vākyatāyām aśakyatayākalpa-bheda-kalpanam eva kalpate | na tu tad atra prayojakam | tatas tad astu, prastutaṃ tu prastūyatām |<BR>
<BR>
[61] vṛndovāca-kṛṣṇo'pi taṃ hatvā iti gadyānantaraṃ pādma-padya-dvayam iti likhitvā likhitam-<BR>
<BR>
kālindyāḥ puline ramye puṇya-vṛkṣa-samāvṛte |<BR>
gopa-nārībhir aniśaṃ krīḍayāmāsa keśavaḥ ||<BR>
ramya-keli-sukhenaiva gopa-veṣa-dharo hariḥ |<BR>
baddha-prema-rasenātra māsa-dvayam uvāsa ha || [PadmaP 6.252.19-27] iti |<BR>
<BR>
[62] athāsya vṛndā tātparyaṃ paryanuyuktavatī |<BR>
<BR>
[63] pūrṇimā covāca-gopa-nārībhiḥ ity atra nṛ-narayor vṛddhiś ceti jātāv eva strī-pratyaya-vidhānād gopa-jātibhir nārībhir iti gamyam | tṛtīya-skandhe devahūtim uddiśya kardamaṃ prati śrī-śukla-vacane <BR>
<BR>
dṛśyate ca tad-anuvādi-mṛtyuñjaya-saṃhitā-vacanam-<BR>
<BR>
smared vṛndāvane ramye mohayantam anāratam |<BR>
govindaṃ puṇḍarīkākṣaṃ gopa-kanyāḥ sahasraśaḥ |<BR>
muktāhāra-lasat-pīna-tuṅga-stana-bharānanāḥ || iti |<BR>
<BR>
gautamīye ca-<BR>
<BR>
gopa-kanyā-sahasrais tu padma-patrāyatekṣaṇaiḥ |<BR>
arcitaṃ bhāva-kusumais trailokyaika-guruṃ param || iti |<BR>
<BR>
brahma-rātra upāvṛtte ity ādy-uktād vilakṣaṇena aniśaṃ ity anena ca tat-patiṃmanyādiṣu vāstavābhīrīṇāṃ vivāhādi-vañcanārthaṃ nāsūyan khalu kṛṣṇāya ity ādy-ukta-diśā yā mayā yoga-māyayā sṛṣṭās tāsu punar vyaktī-kriyamāṇāsu pūrvāsāṃ para-dāratva-bhramāpakramānantaraṃ saṅkoca-mocanaṃ gamyate | tac cāvaśyaṃ tatrāvagantavyam | tatra hi sarve guṇā lajjānuguṇā eva kīrtyante<BR>
| tathā hi hari-vaṃśe śrī-nāradena tasya praśaṃseyaṃ yādava-saṃsadāṃ karṇāvataṃsavad ācarati sma |<BR>
<BR>
yatra hrīḥ śrīḥ sthitā tatra yatra śrīs tatra sannatiḥ |<BR>
sannatir hrīs tathā śrīś ca nityaṃ kṛṣṇe mahātmani || [HV 2.101.73]<BR>
<BR>
[64] tad evam eva ramya-keli-sukhenaiva ity anena, bahu-prema-rasena ity anena cātra vraje tat-keli-sukhasya sarva-manorathatvaṃ nānā-prema-rasadatvaṃ ca darśitaṃ syāt | tad evam eva ca pūrvaṃ yad asūyā-rāhityaṃ teṣu māyayā sampāditam, tac ca mahā-viraheṇa vyakta-rahasyāsv apy etāsu nirvyūḍhaṃ syāt | kiṃ ca yā śrī-bhagavataḥ pratikalpam avaśyambhāvi-tādṛśatā-svabhāvāvatāra-līlāt<BR>
preyasī-prema-prabhāva-vyañjanāya tat-priya-jana-rañjanāya ca khelantī janaka-kanyāyām iva gopa-kanyā-śreṇyāṃ tasya nitya-kāntāsmīti jñānaṃ yadyapy āvṛtavatī, tathāpi premāṇām avarītuṃ na śaktavatī |<BR>
<BR>
[65] yaḥ khalu premā tādṛśa-tal-līlā-paravaśatayā tasyā iva tasyāḥ para-hasta-patanāvasthāyām api tat-pātivratyaṃ pratipālayitā, sa evāyatyām api tāṃ duḥkha-rūpāṃ śamayitvā melayitā syād eveti māsmānyathā manyathāḥ | tathā hi, ye yathā māṃ prapadyante tāṃs tathaiva bhajāmy aham iti tat-tad-vacanaṃ prasiddham | tat khalu para-dāratāpa-krama-racanā-pūrvaka-tan-milanārtham eva tāsāṃ<BR>
sacate | bhaktānāṃ yādṛṅ-manoratha-prakāratā, tādṛg eva mad-ākāratāviṣkāra iti hi tatra vivakṣitam | tat-prakāratā ca tac-chreṇīnām ittham eva-aho kadācid evaṃ bhāgyam asmākaṃ bhavitā | yad anya-patnītva-pratītir ayatnībhūya duḥsvapnatayā mithyā syāt tat-patnītvam eva jāgaratayā tvarayā satyaṃ syād iti |<BR>
<BR>
[66] āstām iha para-puruṣe rāgi-strīṇāṃ tathā rītiḥ | anyatra ca tat-sadṛśāṃ gṛhiṇī-bhāvaḥ sadāpīṣṭaḥ | tathā ca tābhir evābhipretam | gopyaḥ kim ācarad ayaṃ kuśalaṃ sma veṇur dāmodarādhara-sudhām api gopikānām bhuṅkte svayam iti | <BR>
<BR>
api bata madhu-puryām ārya-putro'dhunāste<BR>
smarati sa pitṛ-gehān saumya bandhūṃś ca gopān |<BR>
kvacid api sa kathāṃ naḥ kiṅkarīṇāṃ gṛṇīte<BR>
bhujam aguru-sugandhaṃ mūrdhny adhāsyat kadā nu || [BhP 10.47.21]<BR>
<BR>
atra yaḥ khalv asmākam ārya-putra-śabda-vācyasya pratyutas tasya svīyāḥ smaḥ ity abhimānas tatra guptam asti | tadaiva tāḥ kiṅkarya iti matyāpi kadā svayaṃ vyaktam aṅgīkāriṇā tenāsmān aṅgīkariṣyata iti | ity atra ārya-putraḥ ity anena tatra patitvaṃ vyajya naḥ kiṅkarīṇām ity ādinā tathā tadīya-svīkāraḥ prakaṭam eva syād iti vyañjitam |<BR>
<BR>
[67] tad etad ātmanaḥ śrīmad-vrajāgamanam | vrajāgamanam anu ca tāsu svīyatāprakṭī-karaṇam eva śubhaṅkaraṇam iti śrīmad-vrajendra-nandanena svayam eva vyañjitam |<BR>
<BR>
dhārayanty ati-kṛcchreṇa prāyaḥ prāṇān kathañcana |<BR>
pratyāgamana-sandeśair ballavyo me mad-ātmikāḥ ||<BR>
<BR>
iti tad-vacanaṃ hi tāsu svīyatām | svīyatāyām api tad-eka-svarūpatāṃ, tathāpi vidūra-sthitatayā visūrita-pūritatāṃ tat-pratyāgamanam api pratyāyayati | tathā ca sati yathā tāsu virahasya duḥsahatā tathā parakīyatākhyāteś ceti khyāpayati | athavā, tām imāṃ tato'py adhikām adhigamayati | tatas tām avaśyam eva naśyantīṃ kariṣyāmīti paryavasāyayati | <BR>
<BR>
[68] vṛndā prāha-yuṣmad-bhāvitam evāyuṣmad bhavitā |<BR>
<BR>
[69] pūrṇimāpy āha-<BR>
<BR>
śrī-kṛṣṇāsvāditādharāsu vijita-śrīṣu vraja-strīṣu sā<BR>
māyā-mātra-mayī bhaved vivahanādy-utthā parocchiṣṭatā |<BR>
manyantām ubhayatra bhakti-rahitāḥ satyeti tāṃ durdaśāṃ<BR>
hā dhik tāṃ kim u tat-parāḥ sthiratayā vāñchanti śṛṇvanti ca  ||GC_2,3.3||<BR>
<BR>
[70] vṛndā papraccha-māsa-dvayam iha vāsaś cet kathaṃ evaṃ saubhaṃ ca sālvaṃ ca [BhP 10.78.13] ity-ādi-vīkṣayā tasya pratīkṣayā raṇa-raṅga-saṅgatair yadu-saṅghaiḥ sahaiva dvārakāntaḥ-praveśaḥ sadeśa-rūpaḥ syāt ?<BR>
<BR>
[71] pūrṇimā sahāsam ivāha sma-na jānāmi | tā imās tasya yogamāyāḥ prakriyāḥ | yathā brahma-mohanānantaraṃ tad idaṃ darśitam-<BR>
<BR>
ekasminn api yāte'bde prāṇeśaṃ cāntarātmanaḥ |<BR>
kṛṣṇa-māyā-hatā rājan kṣaṇārdhaṃ menire'rbhakāḥ || [10.14.43] iti |<BR>
<BR>
[72] vṛndāha-tarhi vrajam āgatya hariṇā cirāya yad yat kṛtam | tat kiṃ dvārakā-vāsibhir na jñātam ?<BR>
<BR>
[73] pūrṇimāha-pūrvam ajñātam api dāruka-mukhād avadhārya jñātam anubhūtaṃ ca yena tat-prajābhiḥ yarhy ambujākṣāpasasāra iti proktam |<BR>
<BR>
[74] atha vṛndā sānandāpi samutkaṇṭhayā tataḥ kaṇṭakam uddhartum icchati sma | yathāha yarhy ambujākṣāpasasāra ity-ādi-rītyā māsa-dvayam uvāsa ha iti nītyā ca punar vrajād vrajanaṃ vrajarāja-sūnor upalabhyate |<BR>
<BR>
[75] pūrṇimovāca-vāci śeṣaya | yad pādma-vācāṃ śeṣaḥ syāt |<BR>
<BR>
[76] vṛndā ca vācayati sma- atha tatrasthā nandādayaḥ sarve janāḥ putra-dāra-sahitāḥ paśu-pakṣi-mṛgādayaś ca vāsudeva-prasādena divya-rūpa-dharā vimānam ārūḍhā parama-vaikuṇṭha-lokam avāpur iti | kṛṣṇas tu nanda-gopa-vrajaukasāṃ sarveṣāṃ paramaṃ nirāmayaṃ sva-padaṃ dattvā divi deva-gaṇaiḥ saṃstūyamāno dvāravatīṃ viveśa || [PadmaP 6.252.28-29] iti |<BR>
<BR>
[77] punar nibhālya vṛndā tad etad āha-tad etat padam eva mahā-golokākhyaṃ tac ca sarvordhvam eva vartata iti brahma-saṃhitā-vacanaṃ cātra dṛśyate | yathā-<BR>
<BR>
goloka-nāmni nija-dhāmni tale ca tasya<BR>
devi maheśa-hari-dhāmasu teṣu teṣu |<BR>
te te prabhāva-nicayā vihitāś ca yena<BR>
govindam ādi-puruṣaṃ tam ahaṃ bhajāmi ||<BR>
<BR>
tathā mokṣa-dharmasya nārāyaṇīyopākhyāna-vacanaṃ ca-<BR>
<BR>
evaṃ bahu-vidhai rūpaiś <BR>
carāmīha vasundharām |<BR>
brahma-lokaṃ ca kaunteya <BR>
golokaṃ ca sanātanam || [Mbh 12.330.68] iti |<BR>
<BR>
[78] atha punaś ca nirūpya vṛndā savismayam āha-aho ! harivaṃśe govindābhiṣekaṃ racayitum āgatasya śacīpater vacanam idam iti likhitam | tasya sarvagatatām api śaṃsad dṛśyate, yathā-<BR>
<BR>
tasyopari gavāṃ lokaḥ sādhyās taṃ pālayanti hi |<BR>
sa hi sarva-gataḥ kṛṣṇa mahākāśa-gato mahān ||<BR>
upary upari tatrāpi gatis tava tapomayī |<BR>
yāṃ na vidmo vayaṃ sarve pṛcchanto'pi pitāmaham || [HV 2.19.31-2| iti |<BR>
<BR>
kintu tad idaṃ viśadyatām |<BR>
<BR>
[79] pūrṇimā prāha-sādhyāḥ iti sarveṣām asmākaṃ prasādanīyā ity arthaḥ | sarva-gataḥ iti śrī-kṛṣṇa-vigrahavad acintya-śaktitayā vibhur ity arthaḥ | tathāpi sarvordhvatā tādṛg-upāsakānāṃ tathaiva sphuraṇād iti gamyate | mahākāśo brahma ākāśas tal-liṅgāt [Vs 1.1.22] iti nyāyāt | tad-gataḥ iti tad-anubhavopary apy anubhavanīya ity arthaḥ | tapomayī iti pāramaiśvaryamayīty arthaḥ | yāṃ<BR>
na vidmaḥ iti brahmāpi durjñeyatayā na samyak prakāśayatīti bhāvaḥ |<BR>
<BR>
[80] atha vṛndā punar vācitavatī śrī-bhāgavate-<BR>
<BR>
nandas tv atīndriyaṃ dṛṣṭvā loka-pāla-mahodayam |<BR>
kṛṣṇe ca sannatiṃ teṣāṃ jñātibhyo vismito'bravīt ||<BR>
te cautsukya-dhiyo rājan matvā gopās tam īśvaram |<BR>
api naḥ svagatiṃ sūkṣmām upādhāsyad adhīśvaram ||<BR>
iti svānāṃ sa bhagavān vijñāyākhila-dṛk svayam |<BR>
saṅkalpa-siddhaye teṣāṃ kṛpayaitad acintayat ||<BR>
jano vai loka etasminn avidyā-kāma-karmabhiḥ |<BR>
uccāvacāsu gatiṣu na veda svāṃ gatiṃ bhraman ||<BR>
iti sañcintya bhagavān mahā-kāruṇiko hariḥ |<BR>
darśayāmāsa lokaṃ svaṃ gopānāṃ tamasaḥ param ||<BR>
satyaṃ jñānam anantaṃ yad brahma-jyotiḥ sanātanam |<BR>
yad dhi paśyanti munayo guṇāpāye samāhitāḥ ||<BR>
te tu brahma-hradaṃ nītā magnāḥ kṛṣṇena coddhṛtāḥ |<BR>
dadṛśur brahmaṇo lokaṃ yatrākrūro'dhyagāt purā ||<BR>
nandādayas tu taṃ dṛṣṭvā paramānanda-nirvṛtāḥ |<BR>
kṛṣṇaṃ ca tatra cchandobhiḥ stūyamānaṃ suvismitāḥ || [10.28.10-17]<BR>
<BR>
[81] atha vṛndā vadati sma-kim atra sukha-satram āyātam ?<BR>
<BR>
[82] pūrṇimovāca-tad evaṃ yan-nija-padaṃ teṣām evāspadatayā teṣām eva dṛṣṭi-padam akārṣīt tad eva paścād vyatārīd iti tatra parāmṛśyate | tatra te tu brahma-hradaṃ nītāḥ ity atra yatrākrūraḥ stutavāṃs taṃ brahma-hradaṃ kṛṣṇena tat-tīrtha-mahimānaṃ lakṣyaṃ vidhātuṃ nītā magnāś ca punaḥ kṛṣṇenaivoddhṛtya vṛndāvanam ānītās tasminn<BR>
eva narākṛti-para-brahmaṇas tasya lokaṃ dadṛśur na tv akrūravaj jala-madhya iti na cānyatheti ca gamyate | purā ity etat-prasaṅgād bhāvi-kāla ity arthaḥ | purā purāṇe nikaṭe prabandhātīta-bhāviṣu iti hi koṣa-kārāḥ | lokaḥ sa ca sūkṣmam iti tamasaḥ param iti | satyaṃ jñānam ity ādi-svarūpa iti ca prakṛti-guṇāspṛṣṭatayā cic-chakti-vilāsa eveti labhyate |<BR>
<BR>
[83] tathā api naḥ sva-gatim iti, na veda svāṃ gatim iti, gopānāṃ tamasaḥ param iti, kṛṣṇaṃ ca tatra iti ca | na parama-vyomādi-rūpaḥ | kintu brahma-saṃhitādi-kṛta-ślokaḥ sphuṭam aprākṛta-goloka-svarūpa evāyaṃ śrīmad-vrajeśa-śloka iti paryavasīyate | tatra chandobhiḥ stūyamānam iti taj-janmādi-līlā-varṇanīnāṃ śruti-vara-varṇinīnāṃ sākṣitā tu tatrāpi puraḥ sphurati<BR>
kṛṣṇe teṣāṃ nija-sutatādi-mātratā-jñānāya pārṣadāntara-darśanānuktis teṣāṃ gopānām eva tatratya-tat-parikaratā-vyañjanāyeti jñeyam | yata eva tad-eka-rucīnāṃ śrī-nandādīnāṃ paramānanda-nirvṛtir vismitiś ca ghaṭate |<BR>
<BR>
[84] sva-lokatāyām apy avatārāvasare teṣāṃ tasyādarśane kāraṇaṃ jano vai iti | sālokya-sārṣṭi ity ādi-padye janā itivaj-jana-śabdo'yaṃ tadīya-svajana-paraḥ |<BR>
<BR>
tasmān mac-charaṇaṃ goṣṭhaṃ man-nāthaṃ mat-parigraham | <BR>
gopāye svātma-yogena so'yaṃ me vrata āhitaḥ || [BhP 10.25.18]<BR>
<BR>
[85] śrī-kṛṣṇasyaiva tatra ca manasaiva sva-niṣṭhā-pratiṣṭhā-racanād vacanād atra sa tu vraja-janaḥ parama-svajana eva spaṣṭaḥ | sādhāraṇa-jana-vācitve tat-kṛpā sarvasyāpi janasya vyāpiny abhaviṣyat | svāṃ gatim ity api na samagaṃsyata | tataś ca parama-svajano'yaṃ mama vraja-vāsi-janaḥ prāpañcike loke yāḥ svāvidyādibhir deva-tiryag-ādi-rūpā tgatayas tāsu bhramaṃs<BR>
tan-nirviśeṣatayātmānaṃ manvānaḥ svāṃ gatiṃ goloka-lakṣaṇāṃ na jānātīty arthaḥ | atra kāraṇaṃ tu-- <BR>
<BR>
iti nandādayo gopāḥ kṛṣṇa-rāma-kathāṃ mudā |<BR>
kurvanto ramamāṇāś ca nāvindan bhava-vedanām || [BhP 10.11.58] iti |<BR>
<BR>
ity anusāreṇa madīya-laukika-līlā-śaktir eveti bhāvaḥ | tad-ajñānād eva ca nandas tv atīndriyam ity ādikaṃ ghaṭata iti | tasmād yad eva khalv idaṃ darśitam | tad eva tebhyaḥ paścād dattam iti gamyate | <BR>
<BR>
[86] vṛndā prāha-hanta ! kathaṃ ta ete mad-vanād antarhitatām āpsyanti | śrī-kṛṣṇena punar viyogaṃ ca lapsyante ?<BR>
<BR>
[87] pūrṇimā prāha-kiṃcid anyad asti ced vācyatām |<BR>
<BR>
[88] vṛndā prāha sma-atha vārāha-vacanam iti kiṃcid anyad api saṃcitam asti | tad yathā-<BR>
<BR>
tatrāpi mahad āścaryaṃ paśyanti paṇḍitā narāḥ |<BR>
kālīya-hrada-pūrveṇa kadambo mahito drumaḥ |<BR>
śata-śākhaṃ viśālākṣi puṇyaṃ surabhi-gandhi ca |<BR>
sa ca dvādaśa-māsāni manojñaḥ śubha-śītalaḥ |<BR>
puṣpāyati viśālākṣi prabhāsanto diśo daśa || iti |<BR>
<BR>
tathā-<BR>
tatrāścaryaṃ pravakṣyāmi tac chṛṇu tvaṃ vasundhare |<BR>
labhante manujāḥ siddhiṃ mama karma-parāyaṇāḥ ||<BR>
tasya tatrottare pārśve'śoka-vṛkṣaḥ sita-prabhaḥ |<BR>
vaiśākhasya tu māsasya śukla-pakṣasya dvādaśī ||<BR>
sa puṣpati ca madhyāṅge mama bhakta-sukhāvahaḥ |<BR>
na kaścid api jānāti vinā bhāgavataṃ śucim || ity ādi |<BR>
<BR>
[89] atra tasya iti brahma-kuṇḍasyety arthaḥ ity uktvā punaḥ pūrṇimovāca-kiṃcid anyad apy asti ?<BR>
<BR>
[90] vṛndā sānandam uvāca-asti cānyat skānda-mathurā-māhātmye-<BR>
<BR>
tato vṛndāvanaṃ puṇyaṃ vṛndā-devī-samāśritam |<BR>
hariṇādhiṣṭhitaṃ tac ca brahma-rudrādi-sevitam || iti |<BR>
<BR>
vatsair vatsatarībhiś ca sadā krīḍati mādhavaḥ |<BR>
vṛndāvanāntara-gataḥ sa-rāmo bālakair vṛtaḥ || iti ca |<BR>
<BR>
athādi-vārāha-vacanaṃ ca-<BR>
<BR>
kṛṣṇa-krīḍā-setu-bandhaṃ mahā-pātaka-nāśanam |<BR>
valabhīṃ tatra krīḍārthaṃ kṛtvā devo gadādharaḥ ||<BR>
gopakaiḥ sahitas tatra kṣaṇam ekaṃ dine dine |<BR>
tatraive ramaṇārthaṃ hi nitya-kālaṃ sa gacchati || iti |<BR>
<BR>
vṛndāvane vased dhīmān yāvat kṛṣṇasya darśanam || iti |<BR>
[92] athātra vṛndā papraccha-samprati cirāya proṣitatvena parāmṛśyamānasya tasya sadā krīḍanam atra katha ghaṭate ?<BR>
<BR>
[93] pūrṇimā prāha-vaikuṇṭhād gajendra-dhruvādi-kṛpārthaṃ madhye madhye pṛthviīm āgatasya ca yathā tan-nāthasya tatra nityāvasthānaṃ procyate | tadvad atrāpi sacyate | anādy-ananta-kālaṃ tatra viharatas tasya nimeṣa-mātram eva tat-tat-kāla iti | ataḥ paraṃ kiṃcid asti, tat tu vada |<BR>
<BR>
[94] vṛndā prāha-etad-anantaraṃ bṛhad-gautamīya-padyāni pratipadyante |<BR>
<BR>
[95] pūrṇimāha-vācyantām |<BR>
<BR>
[96] vṛndā ca vācitavatī | yathā, nārada uvāca-<BR>
<BR>
kim idaṃ dvādaśābhikhyaṃ vṛndāraṇyaṃ viśāmpate |<BR>
śrotum icchāmi bhagavan yadi yogo'smi me vada ||<BR>
śrī-kṛṣṇa uvāca-<BR>
idaṃ vṛndāvanaṃ ramyaṃ mama dhāmaiva kevalam |<BR>
atra ye paśavaḥ pakṣi-vṛkṣā kīṭā narāmarāḥ |<BR>
ye vasanti mamādhiṣṇye mṛtā yānti mamālayam ||<BR>
atra yā gopa-kanyāś ca nivasanti mamālaye | <BR>
kālindīyaṃ suṣumnākhyā paramāmṛta-vāhinī ||<BR>
atra devāś ca bhūtāni vartante sūkṣma-rūpataḥ | <BR>
sarva-deva-mayaś cāhaṃ na tyajāmi vanaṃ kvacit ||<BR>
āvirbhāvas tirobhāvo bhaven me'tra yuge yuge | <BR>
tejo-mayam idaṃ ramyam adṛśyaṃ carma-cakṣuṣā || iti |<BR>
<BR>
[97] pūrṇimā prāha-āyātam atra ca prakaṭāprakaṭa-līlāvakāśatām ayaṃ prakāśa-dvaividhyam | atra me paśavaḥ iti, tejomayam iti coktavān |<BR>
<BR>
[98] tad evaṃ jāta-sukha-vṛndā vṛndā punaḥ papraccha-tad idaṃ ca sarvaṃ paryak tātparyāya-paryālocyatām |<BR>
<BR>
[99] pūrṇimovāca-anenedaṃ gamyate | golokākhyaṃ tad vaibhavaṃ sadaiva vṛndāvana-bhavam | kintu tvaṃ vraja-vāsin-janavad eva samprati na tad avagacchasi | yathā pṛthvyā api tad-ajñānaṃ vārāha-vacanāl labhyate | tad etad eva ca nitya-dhāma tebhyas tena darśitaṃ, tad eva ca teṣāṃ nitya-prāpyatayā varṇitam | akke cen madhu vindeta kim arthaṃ pravataṃ vrajet iti-nyāyena dūre teṣāṃ gamanaṃ<BR>
ca vyartham iti | <BR>
<BR>
[100] vṛndāha-satyaṃ satyam | dvayor abhedenaiva vyavasthā-racanaṃ harivaṃśa-stha-tat-prasaṅga-saṅgata-śakra-vacanaṃ cātra dṛśyate-<BR>
<BR>
sa tu lokas tvayā kṛṣṇa sīdamānaḥ kṛtātmanā |<BR>
dhṛto dhṛtimatā vīra nighantopdadravān gavām || [HV 2.19.35]<BR>
<BR>
[101] kintu, atha tatrasthā nandādayaḥ ity ādi-pādma-gadya-dvayaṃ viśadyatām |<BR>
[102] pūrṇimā vyācacakṣa-śrīman-nandādyā vraja-sthitāḥ sva-sva-putraiḥ svayaṃ kṛṣṇādibhiḥ sva-sva-dāraiḥ śrī-yaśodādibhiḥ sahitā vasudevād āgatasya tasya kṛta-nijāgamana-saṅkalpa-saṃvādena prasādena pūrvato'pi paramāpūra-rūpa-dharāḥ parasapara-dṛk-sukha-karā sarvatra manoratha-patha-prāpaka-tadīya-ratham ārūḍhās tattva-mātrānabhijñeṣu tattvāntara-vijñeṣu ca tat tejasā gūḍhāḥ<BR>
|mahasādhaḥ-kṛtāśeṣaṃ śrī-vṛndāvanasya pūrvokta-prakāśa-viśeṣaṃ parābhir mābhir akuṇṭhaṃ golokākhya-vaikuṇṭhaṃ tatra ca gokula-kamalaṃ yamunāyā uttara-pārād dakṣiṇa-pāram avāpya prāpuḥ iti |<BR>
<BR>
[103] tac ca nirāmayaṃ kuta-punar-viraha-vyādhi-vilayaṃ sva-padaṃ nija-nityāspadaṃ putra-dāra-sahitāḥ iti pūrva-sūcita-tat-putratocita-rūpeṇātra sthitir eva yadu-pura-samucita-svarūpeṇa tu dvāravatī-praveśa iti sarvam eva sadeśa-rūpam | kintu gopanārthaṃ lokeṣu camatkriyāropaṇārtham eva ca seyaṃ vimāna-prakriyā | pāre'vāre vā vasatu | sa tu ghoṣas tāṃ vināpi brahma-hrada-majjanānataravat tatra sajjanaṃ<BR>
labheta |<BR>
<BR>
nādhyātiṣṭhed yadi yadu-purāt prāpya goṣṭhaṃ sa bhūyaḥ<BR>
sarvaṃ tarhi pratihata-rasaṃ sarvathā syād vṛthā ca |<BR>
janmānandaḥ pratilava-vayaḥ śrī-citiḥ sneha-vṛddhir <BR>
līlā-pūrtir viraha-mathitaḥ sāntvanaṃ cātra tasya  ||GC_2,3.4||<BR>
<BR>
[104] atha vṛndā papraccha-yady evaṃ paścād api sarva-vraja-prāṇas tat-trāṇam ācaritavāṃs tadā purā mathurā-prasthāna eva na kathaṃ vā racitavān ?<BR>
[105] pūrṇimā prāha-rasa-poṣāya pratikalpam īdṛśam eva labdha-sātatyena līlā-naiyatyena sthāpitam api tad idaṃ pṛcchatyā bhavatyā nijam utkaṇṭhitam eva mac-chrotrayor upakaṇṭhīkṛtaṃ vādarāyaṇādibhir api kṛta-lālasā-saṃkramasya śrī-bhagaval-līlā-kramasya vaiyarthyaṃ tu na samarthanīyam |<BR>
<BR>
punar udayaja-śarma-poṣa-dharma<BR>
svayam upaśarma hareḥ pravāsa-mātram |<BR>
vrajam api tad-ṛte rasasya pūrtir <BR>
yadi valayeta tadā tad eva na syāt  ||GC_2,3.5||<BR>
<BR>
[106] tasmād vraja-rasa-sampad-arthaṃ tad apy arthanīyam iti | tad evam eva svayam uktam-nāhaṃ tu sakhyo bhajato'pi jantūn [BhP 10.32.20] iti | <BR>
<BR>
[107] tad etad vyākhyāya pūrṇimā papraccha-kiṃcid asti vānyat ?<BR>
<BR>
[108] vṛndā sānandam uvāca-bhagavati śrī-bhāgavatīyam ante kiṃcid añcitaṃ dṛśyate | <BR>
<BR>
[109] purṇimā prāha-kāmaṃ vācyatām |<BR>
<BR>
[110] vṛndā tac ca vācayāmāsa, yathā-<BR>
<BR>
jayati jananivāso devakī-janma-vādo<BR>
yadu-vara-pariṣat svair dorbhir asyann adharmam |<BR>
sthira-cara-vṛjina-ghnaḥ susmita-śrī-mukhena<BR>
vraja-pura-vanitānāṃ vardhayan kāma-devam || (10.90.48)<BR>
<BR>
[111] pūrṇimovāca-tad ittham ākhyātā mama vyākhyā | yat khalv ayaṃ daśama-skandhāntarvartī śrī-śuka-siddhāntas tatra cātra ca tasya viccchedaṃ nirasya nita-vihāram eva vyāharati |<BR>
<BR>
[112] yataḥ sva-dos-tulyair yadukulyair adharma-bahula-rāja-kula-vyākulatārthaṃ devakī-janma-prasiddhim urīkṛtya kṛta-kṛtyaḥ susmita-śrī-mukhena vrajasya purasya ca vanitānāṃ kāma-prāya-prema-vardhana-sukhena sarvato'pi śaśvad utkarṣeṇa sadā virājata iti labhyate | tatra hetuḥ-tatra tatra sthāvara-jaṅgama-mātrāṇāṃ viraha-duḥkha-hantā tat-tad-upāsaka-svajana-hṛdaye tathā sphuraṃś ceti |<BR>
<BR>
[113] tad etad-ukti-kauśalād bhāvi-mausalādi-līlānām api māyikatvam eva pratyāyitam | kṣīra-nīra-nidhi-śāyina eva tad etad-rūpāvatāra ity ādi-vyavahāraś ca tādṛśa-nitya-vihāra-gopanārtha eveti ca |<BR>
<BR>
[114] atha śrī-bhāgavatīyaṃ padya-dvayaṃ sā paṭhati sma-<BR>
<BR>
dvārakāṃ hariṇā tyaktāṃ samudro'plāvayat kṣaṇāt |<BR>
varjayitvā mahārāja śrīmad-bhagavad-ālayam ||<BR>
smṛtyāśeṣāśubha-haraṃ sarva-maṅgala-maṅgalam |<BR>
nityaṃ sannihitas tatra bhagavān madhusūdanaḥ || (11.31.23-24)<BR>
<BR>
[115] atra viṣṇu-purāṇīyaṃ tu kiṃcid viśiṣṭam api-yadu-deva-gṛhaṃ tv ekaṃ nāplāvayat iti | viṣṇu-krīḍānvitaṃ sthānam iti ca |<BR>
<BR>
[116] pūrṇimā prāha-tad idaṃ vṛndāvana-nitya-vihārasya dṛṣṭāntatayāpi ghaṭitam | <BR>
<BR>
[117] atha vṛndā śrī-bhāgavatīyaṃ (10.14.35) padyaṃ punaḥ papāṭha, yathā-<BR>
<BR>
eṣāṃ ghoṣa-nivāsinām uta bhavān kiṃ deva rāteti naś<BR>
ceto viśva-phalāt phalaṃ tvad-aparaṃ kutrāpy ayan muhyati |<BR>
sad-veṣād api pūtanāpi sakulā tvām eva devāpitā<BR>
yad dhāmārtha-suhṛt-priyātma-tanaya-prāṇāśayās tvat-kṛte || iti |<BR>
<BR>
[118] pūrṇimā pūrṇam idam uvāca-tad etat kaimutya-vidhinā prastutya vraja-vāsināṃ tena saṃvāsaṃ satya-loka-parivṛḍhaḥ parama-dṛḍhaṃ cakāreti sarvaṃ śāntam |<BR>
<BR>
[119] punaḥ pūrṇimā prāha-kim apy anyad vacanam asti ?<BR>
<BR>
[120] vṛndāha-tad api śrūyatām-<BR>
<BR>
tad bhūri-bhāgyam iha janma kim apy aṭavyāṃ<BR>
yad gokule'pi katamāṅghri-rajo'bhiṣekam |<BR>
yaj jīvitaṃ tu nikhilaṃ bhagavān mukundas<BR>
tv adyāpi yat-pada-rajaḥ śruti-mṛgyam eva || (10.14.34) <BR>
<BR>
[121] pūrṇimā saharṣam āha-pūrva-nirṇayād eva tad idaṃ brahmā sva-puruṣārthatayā varṇayāmāsa | punar dṛśyatām-<BR>
<BR>
aho bhāgyam aho bhāgyaṃ nanda-gopa-vrajaukasām |<BR>
yan-mitraṃ paramānandaṃ pūrṇaṃ brahma sanātanam || (10.14.32)<BR>
<BR>
[122] vṛndā sānandam āha [BhP 10.26.25]-<BR>
<BR>
deve varṣati yajña-viplava-ruṣā vajrāśma-varṣānilaiḥ<BR>
sīdat-pāla-paśu-striy ātma-śaraṇaṃ dṛṣṭvānukampy utsmayan |<BR>
utpāṭyaika-kareṇa śailam abalo līlocchilīndhraṃ yathā<BR>
bibhrad goṣṭham apān mahendra-mada-bhit prīyān na indro gavām ||<BR>
<BR>
[123] atha pūrṇimā varṇayāmāsa-tad evaṃ śrī-bādarāyaṇir api tasya gavendratāṃ nijāśrayatayā śrāvayāmāsa | so'yaṃ yatra gopālādīnāṃ tenāparityājyatāṃ vyañjayāmāsa | tathaiva hi tatra śrī-gavendrasyāntaḥ-pratijñā tasmān mac-charaṇaṃ goṣṭham ity ādi | <BR>
<BR>
[124] atha punar vācyatām | <BR>
<BR>
[125] vṛndā tāṃ vandamānā prāha-granthanā pūrṇatayā mayā pūrṇīkṛtāsmīti kiṃvānyad vācyatā yācyatām āsīdatu ? kintu samājñāpayantu tatrabhavatyas tad idaṃ pustakaṃ nāyakam iva hāra-vinyastaṃ karomi iti |<BR>
<BR>
[126] pūrṇimāha-sāmpratam |<BR>
<BR>
[127] atha vṛndā ca tathā kṛtavatī |<BR>
<BR>
iti śrī-śrīmaduttara-gopāla-campūmanu <BR>
bhāvi-kathā-pramāṇa-prathanaṃ nāma <BR>
ekonatriṃśaṃ pūraṇam <BR>
||29|| <BR>
 <BR>
 <BR>
<BR>
<BR>
<BR>
<BR>
</body></html>
