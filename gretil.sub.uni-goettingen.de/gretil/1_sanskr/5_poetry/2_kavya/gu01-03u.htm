<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Jiva Gosvami: Gopalacampu - Uttaracampu 1-3</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>


Jiva Gosvami:<BR>
Gopalacampu - Uttaracampu 1-3<BR>
<BR>
<BR>



<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>
śrī-śrī-gopāla-campūḥ<BR>
<BR>
uttara-campūḥ<BR>
<BR>
atha prathamaṃ pūraṇam<BR>
<BR>
śrī-śrī-rādhā-kṛṣṇābhyāṃ namaḥ<BR>
<BR>
maṅgalācaraṇam<BR>
<BR>
śrī-kṛṣṇa kṛṣṇa-caitanya sa-sanātana-rūpaka |<BR>
gopāla raghunāthāpta-vraja-vallabha pāhi mām  ||GC_2,1.1||<BR>
<BR>
sampūrṇāsīd āśu gopāla-campūr<BR>
eṣāṃ yasmād āśrayād eva pūrvā |<BR>
eṣa tasmād uttarāpy uttarā syād<BR>
evaṃ devaṃ taṃ kamanyaṃ bhajema  ||GC_2,1.2|| [svāgatā]<BR>
<BR>
[1] athānupūrvyā pūrva-kathānukathanīyā                     | [2] asti kila kalita-nikhila-vṛndāvanaṃ vṛndāvanaṃ nāma vanam | [3] yatra jyotiścakram iva vyomni, dharma iva dharmiṇi, tattva-nirṇaya iva vede, śukham ivābhīpsita-lābhe, rasa iva vibhāvādi-varge, ṣaḍguṇyam ivātmani, svayam iva sva-premaṇi, nārāyaṇa iva para-vyomni, śarveṣām āśryaḥ sa ca kṛṣṇaḥ sa-tṛṣṇag janānubhavanīyatayā nijāṃ<BR>
nijāśrayaṇīyatām urīkaroti |<BR>
<BR>
[4] yatra cāntardhāna-vidyayā vidyamānam asmad-ādīnām ālokam atītaṃ dhāma goloka-nāma samāmananti | yatra ca goloke sakala-cintāmaṇīyamāna-cintā-leśaḥ keśavaḥ sarvānanda-bhāsināṃ tad-vāsināṃ prema-nāma-pañcama-pumartha-sampat-paryudañcana-prapañca-sañcaya-vyasanam amuñcaṃs tad-vaśata eva yathāyathaṃ putrāditayā vilasan na kutrāpi vyabhicarati | <BR>
<BR>
[5] tādṛśāt tasmād eva ca niṣkramya ramyatayā taiḥ samam asamaṃ prakāśamānaḥ sa khalu khala-nāśanas tad idaṃ jagad api kadācit pramadayati, divya-nṛtya-nāyaka iva nepathya-sthānād atha tadvat tatra praviśati ca | <BR>
<BR>
[6] tad evaṃ sthite vāñchita-sadanta-vakra-danta-dantavakra-saṃyad-udantataḥ parataḥ punas teṣāṃ vakṣyamāṇa-pramāṇa-lakṣyatayā tat-pradeśa-praveśaḥ sa yadā babhūva, tadā kadācid anavadya-hari-bhakti-vidyā-viśārada-sarva-manoratha-pārada-śrī-nārada-kṛpā-kūpāra-taraṅga-labdha-tat prasaṅga-sārau madhukaṇṭha-snigdhakaṇṭhābhida-sūta-prabhava-nava-kumārau śrīmad-vraja-mahendra-tat-kumārādibhir<BR>
virājamānaṃ tad eva sadanam āsadatām | <BR>
 <BR>
[7] tadā ca tad-ācarita-niyogaṃ pari tad-eka-vṛttitayā tantrī-niyantrita-gīta-yantra-tulyau parama-kulyau parasparaṃ kathakatāṃ kathaṅkathikatām api muhuḥ saṃprathayya sarva-śarma-śīlāṃ śrī-kṛṣṇasya vraja-līlāṃ kathāyām unmīlayāmāsatuḥ | <BR>
<BR>
[8] tatra ca tasya pitṛ-paitāmahaṃ vṛttaṃ pūrvaṃ tau vṛttaṃ kurvantau tac-carita-bhavya-maya-navya-kāvyasyāpi tad ivācaritavantau janma-vṛttena ca janma-vṛttam iva | <BR>
<BR>
[9] samanantaraṃ ca yad vicitraṃ tasya caritraṃ sakramatayā samavarṇayatām | <BR>
<BR>
[10] tac cettham uttara-kathā-prathanārtham anusmaryate | aho! yena khalu pūtanā pūtanārī babhūva, śakaṭaḥ sa kaṭaval-laghutayā patanam avāpa, tṛṇāvartas tṛṇāvartavad vighaṭitāṅgatāṃ gatavān, arjuna-yugalaṃ cārjunavat kṛtam anugrahaṃ jagrāha | tatra vatsakas tad vatsakaḥ, bakas tu baka eva | [11] vyomaś ca vyomavad eva bhavituṃ yuktaḥ | <BR>
<BR>
[12] āstām apīdam, tad idaṃ tu tatrāticitraṃ, yadaho! agho'py anagha āsīt, kāliyaś ca mukta-kañcuka iva jīvann eva nirmuktatayābhidhīyata iti | <BR>
<BR>
[13] tad evam api parama-vīrya-śālī śālīnatā-vaśaṃvadatayā nija-jyāyasi yaśaḥ saṃvalayan dhenuka-pralambau tat-pratāpānala-jvālāyāṃ lambamānau yac cakāra, tena labdha-madhurācāratā-pracāraś cāyaṃ naś cetasi vikāra-sāram āsādayati | <BR>
[14] aho! nija-janeṣu sauhṛdya-hṛdyatāṃ tasya paśya, yaḥ khalu tānavan dava-hutāśanam api nijāśanam ācacāra | <BR>
<BR>
[15] varṣa-gaṇanayā paugaṇḍo'py avikalāṅgatayā vāma-bhujaṃ giri-cchatraṃ pari pracaṇḍaṃ daṇḍaṃ cakāra | haṃho! tasya bahala-kutūhalatām api kalaya, yo'yaṃ kudarśanatāṃ prāptam api sudarśanaṃ sudarśanam eva nirmitavān | śaṅkhacūḍa-nāmnaḥ khalv asya mani-cūḍatā na yuktā syād itīva yakṣatayā vittasya yakṣa-vittasya tasya śaṅkha-mātrāvaśeṣatayā cūḍāmaṇim apajahāra,<BR>
ariṣṭaṃ riṣṭaṃ cakāra, keśinaḥ pratyayam ākṛṣya tad-arthena cātmani kṛtārthatāṃ prakṛṣya keśavatāṃ nirdeśayāmāsa | <BR>
 <BR>
kiṃ ca-<BR>
yā janma-śrīr ajani gaditā yā ca kaumāra-śobhā<BR>
yā paugaṇḍa-dyutir agha-ripor yā ca kaiśora-lakṣmīḥ |<BR>
ekā sā sā hṛdayam aharan nas tadā drāg idānīṃ<BR>
saṃhatyāmūs tad atha balaval-lobhataḥ kṣobhayanti  ||GC_2,1.3||<BR>
<BR>
pitror vātsalyam ādi-sthita-vayasi mukundasya paugaṇḍa-bhāve<BR>
sakhyaṃ teṣāṃ bahūnāṃ kim api mṛga-dṛśāṃ navya-tāruṇya-lakṣmyām |<BR>
smāraṃ smāraṃ mano naś calati na purataḥ kintu tatrātha bhūyaḥ<BR>
sambhūyāste gṛhāntar-nidhim iva vaṇijaḥ suṣṭhu dūraṃ prayātu  ||GC_2,1.4|| iti |<BR>
<BR>
[16] tad evam api tat-tulayā tat-poṣārtham udyamāntaraṃ kurvantaḥ parāmṛśāmaḥ | yadyapi tatra tatra mohanatā-dhuryaṃ tan-mādhuryaṃ tau sūta-sutau yathāyogaṃ vyañjitavantau, tathāpi na vinā vipralambheṇa sambhogaḥ puṣṭim aśnute iti-rītyā vraja-satṛṣṇena śri-kṛṣṇena bhakta-duḥkha-bhāra-niḥsāra-viśāradasya śrī-nāradasya saṃvādamanu tasya yadu-nigama-gamanaṃ<BR>
punar vrajāgamanaṃ goloka-dhāma-saṅgamanam api samāsād varṇitavantau | <BR>
<BR>
[17] tat tat sarvaṃ varṇyamānam avakarṇya dināntare labdhāntare pūrvavad eva pūrvāhne śrī-kṛṣṇa-sanātha-sabhā-bhāsamānaḥ śrī-vrajanātha-pradhānaḥ sa-vraja-janas tad-gamanādikasya vyāsaṃ tāv eva papraccha-<BR>
 <BR>
yataḥ-<BR>
yad apy antaḥ-pīḍā pratata-nija-duḥkha-śravaṇatas<BR>
tathāvad bhātā syāt tad api manujās tan na jahāti | <BR>
vraṇaṃ śuṣkī-bhāvaṃ gatam api nijaṃ te smṛtatayā<BR>
balāt pīḍaṃ pīḍaṃ niviḍam anubhūtaṃ vidadhati  ||GC_2,1.5||<BR>
<BR>
athavā-<BR>
cirād bandhau labdhe'py asukham abhito yāti na tadā<BR>
gṛhītvā tat-kanṭhaṃ na yadi vilapet tat-priyatamaḥ | <BR>
sadā śālīnas tu svayam idam akurvan vraja-janas<BR>
tathā kṛṣṇas tābhyāṃ sadasi kathakābhyām akathayat  ||GC_2,1.6||<BR>
<BR>
[18] atha pṛṣṭau ca tau sukha-duḥkha-spṛṣṭau śrī-rāmacandra-sabhāyāṃ kuśa-lavāv ivāsyāṃ śri-kṛṣṇacandra-sabhāyāṃ pratuṣṭuvāte | tatra prathamataḥ snigdhakaṇṭhaḥ samutkaṇṭhatayā babhāṣe | <BR>
<BR>
[19] tatra ca maṅgalācaraṇam-<BR>
 <BR>
gīr devīm anuyāmaḥ<BR>
sakala-śruti-sāra-bhāgavata-rūpām |<BR>
yad-rasa-siddhāntābhyāṃ <BR>
navam api kāvyaṃ pramāṇatāṃ yāti  ||GC_2,1.7||<BR>
 <BR>
[20] atha pūrva-campūm anusmṛtya kathā-<BR>
 <BR>
dinaṃ dinaṃ caivam anandi sa vrajaḥ<BR>
kṛṣṇena kṛṣṇaḥ sa bhṛśaṃ vrajena ca |<BR>
sitākhya-pakṣaḥ sita-kāntinā yathā<BR>
sitākhya-pakṣeṇa yathā sita-dyutiḥ  ||GC_2,1.8||<BR>
<BR>
[21] tad evam api-<BR>
<BR>
kṛṣṇāyāsīt tasya tṛṣṇā samantāt<BR>
tṛṣṇāyai vā kṛṣṇa ity atra bhedaḥ |<BR>
nābhūd itthaṃ puruṣaṃ sva-prakṛtyā<BR>
yuktaṃ vijñās tatra dṛṣṭāntayanti  ||GC_2,1.9||<BR>
<BR>
pipāsūnāṃ nīraṃ kṣud-udayavatām annam abhitaḥ<BR>
prataptānāṃ śitaṃ hima-jaḍa-hṛdāṃ tapti-nikaraḥ | <BR>
yathā tadvat kṛṣṇaḥ samajani yadā gokula-bhuvām<BR>
tadā vaiyagryaṃ sa pratijana-sukhāya pratigataḥ  ||GC_2,1.10||<BR>
<BR>
tātas-tad bhrātṛ-vargas-tad akhila-bhaginī-bhartṛ-jāmātṛ-mukhyā<BR>
mātā mātuḥ pituś ca svasṛ-mukha-mahilās tadvad anye ca ye ye | <BR>
saṛveṣām eva teṣāṃ yugapad api vasann antare vāsayaṃś ca<BR>
svāntas tān vāsudeva-śruti-bhaṇitam iva vyañjayāmāsa kṛṣṇaḥ  ||GC_2,1.11||<BR>
<BR>
surapati-maṇi-mānitāṅga-lakṣmīḥ<BR>
śaradija-sārasa-sāra-hāri-netraḥ | <BR>
nikhila-mati-gatiḥ kathaṃ na sa syāt<BR>
pitṛ-jananī-sukha-mādhurī-dhurīṇaḥ  ||GC_2,1.12||<BR>
<BR>
dhyāne kūrmavad īkṣaṇe śakalivad ghrāṇa-grahe dhenuvat<BR>
sparśe pakṣivad asya poṣaṇa-parau śaśvad vrajeśāv amū | <BR>
nityaṃ nityam udañcad-utkalikikām āśāṃ cirād vardhitāṃ<BR>
kaiśore pratipadya suṣṭhu phalitāṃ jāḍyaṃ mudā jagmatuḥ  ||GC_2,1.13||<BR>
<BR>
sad-bhrātṛtāṃ svamanu tasya samīksya rāmaḥ<BR>
phullāṅgatāṃ pratidinaṃ gatavān yathā tu | <BR>
śeṣa-pramāṇa-tanutāṃ tanuyād asau kiṃ<BR>
diṣṭa-kramād iti janā matim iṣṭavantaḥ  ||GC_2,1.14||<BR>
<BR>
mukhyaḥ prāṇas tad-vibhedāś ca yadvat<BR>
kṛṣṇas tadvac chrīla-dāmādayaś ca |<BR>
ekātmanaḥ śaśvad uddiśya caikaṃ<BR>
kāryaṃ yat te yānti tat-tad-vihāram  ||GC_2,1.15||<BR>
<BR>
yeṣāṃ sevyaḥ samajani sa hariḥ sevakānāṃ nijānāṃ<BR>
teṣāṃ prāṇa-pratikṛtir abhavad deha-sādṛśya-bhājām | <BR>
sāhāyyaṃ taṃ prati tam api vinā te na tiṣṭhanti so'pi<BR>
nyasthāt tatra svam iti budhamatā teṣu dṛṣṭāntateyam  ||GC_2,1.16||<BR>
 <BR>
vatsa-goṣṭha-vipinādi ced bhajed<BR>
ghrāṇa-tarpaṇam aghāri-saurabham |<BR>
tarhi tatra dhavalāvalir bhaved<BR>
drāg ajāgara-dharā na cānyadā  ||GC_2,1.17||<BR>
<BR>
śraddadhyān na jagad yad asya tu guṇair vanyāś ca te prāṇinaḥ<BR>
santi drāg anugāḥ parasparam api prīṇanti yad-dveṣiṇaḥ |<BR>
yady evaṃ svayam eva so'pi bhagavān śrī-yukta-vaiyāsakiḥ<BR>
śrīmad-bhāgavatākhya-vajra-lipibhir niṣṭaṅkayen nāgrataḥ  ||GC_2,1.18||<BR>
<BR>
tat tad yadyapi śarma-jātam abhavad goṣṭhe tathāpy acyuta-<BR>
dveṣāya prahitān muhur nija-bhaṭāt kaṃsena bhīr utthitā |<BR>
tasmād atra na tarhi śānti-rajanīty unnīya līlām imāṃ<BR>
cittaṃ dhūta-bhayām ihānavarataṃ nirvaktum anvicchati  ||GC_2,1.19||<BR>
<BR>
[21] atha tad duḥkhaṃ smarantaṃ vrajeśvaraṃ prati sāntvanaṃ samāpanam āha sma-<BR>
 <BR>
goṣṭhe duḥkhāgadaṅkāraḥ kulālaṅkāra eṣa te |<BR>
sarvāṃ śaṅkāṃ punar dhunvann arvāg-aṅkāgatas tava  ||GC_2,1.20|| iti |<BR>
<BR>
[22] tad evaṃ śrī-vrajeśvara-sabhāntaḥ prātaḥ-kathā kathitā | yasyāṃ savyavadhāna-deśe niveśena śrī-vrajeśvaryādayaḥ śrī-rādhādayaś ca prati-nija-karṇam abhyarṇita-varṇa-varṇaṃ cakruḥ | <BR>
[23] atha pūrvavad ekānte kānte virājamāna-śrī-kānte śrī-rādhikā-niśānte niśāntas tat-<BR>
kathā-śeṣaḥ saṃśleṣam avāpa | <BR>
<BR>
[24] yatra ca snigdhakaṇṭha uvāca-<BR>
<BR>
svayaṃ lakṣmīr apy acyuta-hṛdi gatāpy anya-vapuṣā<BR>
tapas taptvā yaṃ kvāpy alabhata na rāsādi-mahasi | <BR>
tam etaṃ govindaṃ vaśitam anuvindan vraja-ramā-<BR>
gaṇaḥ śarmāvindat kiyad iti kathaṃ kaḥ kathayatu?  ||GC_2,1.21|| <BR>
<BR>
prasādaṃ yaṃ svapne'py alabhata na laksmīr api hares<BR>
tam etaṃ śrī-gopyaḥ samadadhata rāsādi-mahasi | <BR>
aho yasyā bhāgyaṃ spṛhitam api tābhir na kalitaṃ<BR>
kim asyā rādhāyāḥ kavayatu kavis tan-maya-sukham?   ||GC_2,1.22|| iti | <BR>
<BR>
[25] atha kṣaṇam uṣṇībhūya tuṣṇīmbhūya ca punar āha-tathāpi bhrātar madhukaṇṭha! tad idaṃ mukta-kaṇṭhaṃ punar anuvadituṃ śaktir na prasaktībhavati | yataḥ,<BR>
 <BR>
kulīnānāṃ ślāghyair nija-kulaja-lokaiḥ parivṛtis<BR>
tathāryāṇāṃ rītir yad api kila tāsām avicalā | <BR>
tathāpy uccais tat-tad-vicalana-kṛtir dhvasta-nikhilā<BR>
mukunda-premārtir mama hṛdi vimohaṃ prathayati  ||GC_2,1.23||<BR>
<BR>
[26] punaḥ sāsraṃ śrī-rādhā-mukham īkṣamāṇa uvāca-<BR>
<BR>
kharāṃśor aṃśu-spṛg-vapur iva kharāṃśor maṇi-tatir<BR>
vidhoḥ kānti-sparśi-sthitir iva vidho ratna-vitatiḥ | <BR>
muhur jvālāṃ hanta dravam api vahantī tad abhavan<BR>
murārer diṅ-mātrād bhramayati tad eṣā mama manaḥ  ||GC_2,1.24|| <BR>
<BR>
[27] tad evam evāvṛtyā punar api tat-tad-viṣayam uvāca, yathā-<BR>
<BR>
yadā dṛṣṭiṃ yātaḥ katham api haris tāsu sa tadā<BR>
paraṃ sphūrti-bhrāntiṃ racayati purāvan na tu param | <BR>
yadā spṛṣṭiṃ prāptaḥ kvacid api tadāpi prathamavat<BR>
tad etad vaiyagryaṃ mama hṛdayam uccair dalayati  ||GC_2,1.25|| <BR>
 <BR>
tad etad vaiyagryaṃ vṛṣaravi-sutāyām adhigamād<BR>
vidūraṃ yad guptaṃ hasati kim u vā roditi yadā | <BR>
tadā tasyā hāse sphurati nikhilaṃ hṛṣyatitarāṃ<BR>
tathā rode glāniṃ kalayatitarāṃ ha jagad api  ||GC_2,1.26 || <BR>
<BR>
yadā rāsānanda-prabhṛti-hari-līlāḥ suvalitās<BR>
tadā gopyaḥ satyaṃ parama-paramaṃ śarma samayuḥ | <BR>
paraṃ yātāyātaṃ racayad abhitas tad-virahajaṃ<BR>
mahā-duḥkhaṃ tāsāṃ hṛdayam asakṛn mardayati naḥ  ||GC_2,1.27|| <BR>
<BR>
priyāṇāṃ sarvāsāṃ param upari rādhāṃ praṇayavān<BR>
asādhāraṇyena sva-hṛdi sa purā lālayati yat | <BR>
tad etan naḥ sarvaṃ sukham ahaha hā nātha ramaṇety<BR>
adaḥ stoka-ślokaḥ pibati kim ahaṃ vacmi karavai?  ||GC_2,1.28|| <BR>
<BR>
idaṃ smāraṃ smāraṃ jvalati mama dhīr yad vraja-mṛgī-<BR>
dṛśāṃ lajjālūnāṃ harim anu ratir vyaktim agamat | <BR>
tad āstāṃ rādhyāyāḥ sa-vidham iva taṃ tat-sphuraṇa-kṛt <BR>
pramāyās taṃ draṣṭuṃ dṛśi kuṭilatā maṃ vidahati  ||GC_2,1.29||<BR>
<BR>
anyat paśyati kṛṣṇam anya-vacane kṛṣṇaṃ bravīty anya-vāk<BR>
śrutyāṃ kṛṣṇam aho śṛṇoti satataṃ yā gopa-subhrū-tatiḥ | <BR>
tasyāṃ kiṃ bata gopana-pravalatāṃ yady aśnuvānā sphuṭaṃ<BR>
rādhāyā jaḍatā na hi prabalatāṃ yāyād amūdṛśy api  ||GC_2,1.30|| <BR>
[28] atha vallavī-vallabhasyāpi tathā kathā prathanīyā- <BR>
 <BR>
ekā śrīr yad-vaśe bhāti tad-vaśe sukha-santatiḥ |<BR>
śrī-koṭīr vaśayan kṛṣṇas tat-koṭiṃ sphuṭam arhati  ||GC_2,1.31|| <BR>
<BR>
[29] tathāpi līlā-rasa-viśeṣa-vaśatayā tadānīm anyathā-prathayāpi santaḥ samapaśyanta, yathā-<BR>
<BR>
mlānau mlāniṃ rucau rociḥ <BR>
preyasīnām anuvrajan | <BR>
vīkṣitaḥ so'yam antarjñair<BR>
vṛrttīnām vṛttimān iva  ||GC_2,1.32|| <BR>
<BR>
gāmbhīryān mura-śatro <BR>
sphuṭam abdher iva na bhāti kārśyādi | <BR>
kintu tadanvayi-jīvana-<BR>
dhārāṇāṃ tena tac ca tarkyeta  ||GC_2,1.33|| <BR>
<BR>
yadyapi tāsāṃ lābhe<BR>
hariṇā na svairitā yātā | <BR>
tad api svasminn abhimati-<BR>
mātre śaśvat-kṛtārthatāṃ mene  ||GC_2,1.34|| <BR>
<BR>
āstāṃ vraja-subhrūṇām<BR>
abhisṛti-saṅketa-dhāma-milanādi | <BR>
svaira-sthitir api tāsām<BR>
avakalitā kṛṣṇam unmudaṃ kurute  ||GC_2,1.35|| <BR>
<BR>
bali-muṣitā nija-lakṣmīr<BR>
iva labdhuṃ tāḥ sadotkṛtāṃ yātaḥ | <BR>
kṛṣṇaś cintāmaṇivat<BR>
tāsu ca rādhām acintayan nitarām  ||GC_2,1.36|| <BR>
<BR>
nimeṣaḥ kalpaḥ syād api nayana-pakṣmācala-varas<BR>
tathā dṛg-vāry-abdhir vraja-vara-ramāḥ paśyati harau | <BR>
tad-īdṛg-bhāvaḥ kiṃ samacarad amūbhyas tam athavā<BR>
tato'mūr ity evaṃ dvayam api na nirṇītim ayate  ||GC_2,1.37|| <BR>
<BR>
kim eṣā sphūrtir me vyatimilana-kartrī vanitayā<BR>
tayā kiṃ vā sākṣāt-kṛtir iti vivekāvidura-dhīḥ | <BR>
hariḥ svānta-jvālā-valayita-vapuḥ kvāpi valavat-<BR>
praphullāṅgaḥ kvāpi pratimuhur udagraṃ bhramam agāt  ||GC_2,1.38||<BR>
 <BR>
[30] tad evaṃ duḥkha-nigīrṇaṃ yathā-kathañcana yad varṇitam, yac cānyad ito'py atitarāṃ varṇayitum abhyarṇīkriyate, tat khalu sarvāyatyāṃ parama-sukhāgatyāḥ pratyāsattaye sampatsyate, durgama-kūpa-maru-bhū-bhuvām anūpa-gamanāya durga-laṅghanavat | <BR>
<BR>
[31] na ca varṇanāyāṃ tasyai sampatsyata ity eva vaktavyam | paśyata paśyata, tad etad rādhā-mādhava-nirbādha-vyatimilana-nirvarṇanāyāṃ sampraty api sampadyate; yata eva ca yat kiñcit tad varṇayituṃ śakyate | <BR>
<BR>
[32] tac ca varṇanaṃ yathā-evaṃ kṛṣṇa-kṛṣṇa-priyāṇāṃ kṛta-saṃmohena mahā-bhāvādhiroheṇa samaṃ pūrṇaṃ kaiśoram api tūrṇam āyātam | tatra śrī-kṛṣṇsya yathā-<BR>
<BR>
śrī-gopādhipa-dugdha-sindhu-janitaṃ sat-kīrti-śubhraṃ sphurat-<BR>
kṛṣṇābhāvalitaṃ sudīrgha-nayana-jyotir-vidhūtāmbujam | <BR>
gopī-netra-cakora-jīvana-ruciṃ kāma-pracārākaraṃ<BR>
kaiśorāmṛta-pūrṇam avyaya-kalaṃ govinda-candraṃ bhaje  ||GC_2,1.39|| <BR>
<BR>
[34] tāsāṃ yathā-- <BR>
vaktrendu-sphuṭa-netra-kairava-ruciḥ pāṇḍūbhavadgaṇḍabhūr<BR>
vakṣo-janma-sahasra-patra-mukulāmandāvali-bhrājitā | <BR>
navya-stavya-nitamba-bimba-pulina-śrī-kariṇī śrī-harer<BR>
ābhīrī-nava-yauvana-sthitir adhāj jyautsnīva netra-prathām  ||GC_2,1.40||<BR>
<BR>
[35] tad evam ubhayeṣāṃ nava-yauvana-sāgara-paramānurāga-sudhākarayoḥ parasparaṃ bhūri-paripūritā-karayoḥ sarvatra pracāraḥ sañcarati ca tasmin yad eva tāsāṃ pūrvaṃ kṛṣṇa-kartṛka-pariṇayanāpanayanāya gargaḥ kila vyañjitaṃ cakāra, tad eva lokam astoka-śaṅkā-sañjitam ācacāra | <BR>
<BR>
[36] yadi kṛṣṇena samam āsām aṅga-saṅgaḥ syāt tad-ārvāg eva sarvam eva gokulaṃ tad-virahākulaṃ syād iti | [37] garga-vacanam eva ca mātara-pitarādibhiḥ kṛṣṇāya tāsāṃ vitaraṃ vighna-nighnaṃ cakāra | <BR>
[38] yatra ca sākṣād yogamāyā kṛṣṇaṃ varivasyantī svātmano gopanāya pūrṇimā nāmnā tapasyantī kṛcchra-vaśyantī gaty-antaram apaśyantī tāsām anyatra vivāhaṃ mṛṣābhāva-vaham eva nirvāhayāmāsa | sarvatrānalpa-svapna-kalpanāyām api prāyatayā jāgara-prāyatayā pracāraṇat | tathā tāsāṃ paty-ābhāsāṅga-saṅgamaṃ ca bhaṅgam āsādayāmāsa | tathaiva hi nāsūyan khalu kṛṣṇāya [BhP 10.33.37] ityādi-rītyā<BR>
śukeneva śrī-śukena dig-darśitā | <BR>
<BR>
[39] tad evaṃ sati sa ca tāś ca parama-tarṣa-kṛtākarṣatayā pracchannatayā ca parasparaṃ saṅga-maharṣam api kathañcid ācitaṃ cakruḥ | <BR>
<BR>
[40] atha pūrvokta-rītyā tāsāṃ sannihita-lokeṣu pratītyā mahānurāgasya kramād avagamād gurubhir manasi bhāvita-bhāvi-kṛṣṇa-saṅgamāśaṅkatayā vacasi tu vibhāvita-vadhū-jana-vana-gamana-kalaṅkatayā nirmite nirodhe milad-udbodhe balānujanmā dvi-janmānaṃ narma-priya-sakhatayānuvartamānaṃ nāmnā madhumaṅgalatayā samāmnātaṃ tat-prasaṅga-saṅgataṃ cakāra- kathaṃ rādhādīnām āgamana-vadhā<BR>
bahūny ahāny adhikṛtya dṛśyate? iti | <BR>
<BR>
[41] madhumaṅgala uvāca--purūṇāṃ gurūṇāṃ nirodha eva nidānatayā tatra bodha-viṣayī-bhavati |<BR>
<BR>
[42] śrī-kṛṣṇa uvāca-aho! tat tad api raho-vṛttaṃ kiṃ gurūṇāṃ karṇeṣu vṛttam?<BR>
<BR>
[43] madhumaṅgala uvāca-<BR>
 <BR>
nāntar bahir api yasyāṃ<BR>
sphurati jñānaṃ mano-vikṛtau | <BR>
ekasyāpi na tasyā<BR>
na vyaktiḥ syād amūdṛśāṃ kim uta?  ||GC_2,1.41||<BR>
<BR>
[44] śrī-kṛṣṇa uvāca-pūrvam api purvahir antar-gamane tāsu nava-yauvanaṃ gatāsu guru-nirodha purur evāsīt | adhunā tu kīdṛg adhikaḥ?<BR>
<BR>
[45] madhumaṅgala uvāca-yadyapi nāsman-mukhataḥ sukhatayā niḥsarati rati-pratikūlam idaṃ, tathāpi bhavat-praśna-prathāta eva kathā-viṣayīkriyate | tathā ca śrutaṃ mayā khalv idam viśrutaṃ kula-pālikānāṃ tāsu gāli-dānam avakalyatām |<BR>
<BR>
kiṃ dhig dhyāyasi hanta niśvasiṣi kiṃ vartmāni kiṃ prekṣase<BR>
kiṃ sakhyā mukham atra paśyasi kucau kiṃ dṛg jalaiḥ siñcase? |<BR>
mūrcchām ṛcchasi kintarāṃ kim asakṛt kṛṣṇeti varṇa-dvayaṃ<BR>
tasyāṃ jalpasi kiṃ punaḥ pulakitāṃ kampaṃ ca tantanyase  ||GC_2,1.42|| iti |<BR>
<BR>
[46] atha kula-pālikā-pālikānāṃ tāsāṃ dūnatākaryā nanānduḥ pratisvaṃ mātaraṃ prati vacana-caryā dig-varṇanaṃ cāvakarṇyatām--<BR>
<BR>
dṛg-vīthīṃ kula-pālikāḥ śruti-patham tāsāṃ kathā-nāsikā-<BR>
vartmāneka-sugandhi-dhūpa-racanā vavrur mayā yojitāḥ | <BR>
tasyāḥ kṛṣṇamayī daśā manasi yā sā kena yatnena vā<BR>
gacchedāvṛtatāṃ tato janani kiṃ mahyaṃ vṛthā kupyasi?  ||GC_2,1.43|| iti |<BR>
<BR>
[47] tad evaṃ varṇyamānam ākarṇya kṣaṇaṃ sa-mlāna-varṇaṃ nivarṇya ca punar asāv asyā vartāyā viśeṣānuvartanāya madhumaṅgalaṃ prasthāpya cintāṃ cāntaḥ prāpya vicārayati sma |<BR>
<BR>
[48] tam etaṃ jana-ravaṃ mama guravaścānubhavamānītavantaḥ santi, prāyaśaḥ parama-yaśasaḥ pitaraś ca tatra karṇa-vitaraṃ kariṣyanti | tarhi kintarām antarāyam imam antarayitā? iti kṣaṇaṃ śūnyāyamāna-manāḥ punaś cintayāmāsa | --<BR>
<BR>
[49] ito vyavadhānam eva khalu kaluṣatāṃ gatasya mama nidhānaṃ bhavati | tathā hi- <BR>
kalaṅko yatra syād apariharaṇīyārtha-kṛtakas<BR>
tato dūrād bhāvyaṃ kula-jani-janenaivam ucitam | <BR>
sa kālāl luptaḥ syād bhavati hi ca tatra pratividhis<BR>
tad asmān me goṣṭhād vyavahitir akaṣṭaṃ prasajati  ||GC_2,1.44|| <BR>
<BR>
yeṣāṃ pitrādīnāṃ<BR>
sneho mama jīvanaṃ goṣṭhe |<BR>
ahaha ku-daivād abhitaḥ<BR>
saṅkocas tebhya eva sañjātaḥ  ||GC_2,1.45||<BR>
[50] atha punar anyathā cintayāmāsa-<BR>
 <BR>
prāṇās tyajantu dehaṃ<BR>
dehaḥ prāṇān api tyajatu |<BR>
hari-gopyas tu mithas tāḥ<BR>
prāṇāḥ katham iva mithas tyājyāḥ?  ||GC_2,1.46||<BR>
<BR>
[51] punas tad api cānyathā cakāra-<BR>
<BR>
ekasminn āvāse<BR>
dampatyor bhavati duḥsaho virahaḥ |<BR>
tasmād dūre gamanaṃ<BR>
samayaṃ gamanīyatāṃ nayati  ||GC_2,1.47||<BR>
<BR>
[52] kintu hā vṛṣabhānu-bhānu-kīrtidā-kīrtidāyini! hā janmata eva man-manastayā san-manastā-dhāyini! hā kumāratām ārabhya kāya-vāṅ-manaḥ-sukumāratā-parvaṇā sarva-harṣiṇi! hā mad-vinābhāva-bhāvanā-jvālā-jāla-samutkarṣita-tarṣini! hā gaty-antara-rahitatayā kathañcit kiñcin māṃ saṅgamya ca muhur asaṅgamya duḥkha-dagdhe! hā dayite! dayite mayi visrabdhe samprati duṣṭhu-niṣṭhuratayā mayā<BR>
tyaktum iṣyamāṇā kathaṃ jīviṣyasi? hā sarva-sukhādhike! radhike! kutra vāmutra gamiṣyasi? iti | <BR>
<BR>
[53] atha madhumaṅgalaḥ saṅgamya tad idam aramyaṃ nivedayāmāsa-<BR>
 <BR>
niracinvaṃste sarve<BR>
rādhādīnāṃ nirodha-sātatyam |<BR>
yasmād gṛha-pālyas tā<BR>
hariṇīr etā nirundhate paritaḥ  ||GC_2,1.48|| iti |<BR>
<BR>
[54] tad evaṃ paryag aparyavasya-didantayā cintayā labdhuṃ cāmūra-sambhāvanayā bhāvanayā samayaṃ gamayitum asamarthaḥ skhalad-arthaḥ sa-tṛṣṇaḥ sa tu kṛṣṇaḥ sa-vayobhiḥ samam eva ramamāṇas tri-yāmāṃ viramayati smeti kṛtaṃ hṛn-marma-bhaṅga-kareṇātiprasaṅgena [55] tad etad uktvā kathakaḥ samāpanam āha-<BR>
<BR>
rādhe na yukta muktaṃ syān mukta-śātam athāpi vām |<BR>
mithaḥ prema-bharaṃ vyaktaṃ vaktum udyatavān aham  ||GC_2,1.49||<BR>
purā katheyaṃ kathitā murāre rāga-bṛṃhiṇī |<BR>
paśya so'yaṃ prāṇa-nāthaḥ prasādaṃ tava vāñchati  ||GC_2,1.50||<BR>
<BR>
[56] tad evaṃ yathā-kathā tathā līlā-prathām upalabhamānās tad-ante ca tasyāḥ samprati nāstitāyāṃ viśvasti-kṛtāśvastikā nija-nija-bhavanaṃ sarva eva sānandaṃ parvatayā jagmuḥ | śrī-rādhā-mādhavau ca nija-śayyā-gṛhaṃ sukhamayyā spṛhayā gṛhayāñcakrāte | <BR>
<BR>
iti śrī-śrīmaduttara-gopāla-campūmanu <BR>
vrajānurāga-sāgara-prathanaṃ nāma <BR>
prathamaṃ pūraṇam <BR>
||1|| <BR>
 <BR>
 <BR>
*************************************************************************<BR>
<BR>
<BR>
atha dvitīyaṃ pūraṇam<BR>
<BR>
akrūra-krūratā-pūraṇam<BR>
<BR>
<BR>
[1] athāparedyuḥ prabhāta-virājamānāyāṃ sa-vraja-yuvarāja-vraja-rāja-sabhāyāṃ kathā | yathā-<BR>
<BR>
[2] madhukaṇṭha uvāca-atha keśi-vadhāt pūrvasyāṃ kṣapāyāṃ labdha-kṣayāyām aruṇe cārune jāte sa khalu kamalekṣaṇaś capalekṣaṇatayā kṣaṇa-katipayam idaṃ cintayāmāsa-<BR>
<BR>
[3] aho! svapnaḥ so'yam, yatra mañcāt kṛta-sraṃsanaḥ kaṃsaḥ sa mayā samākṛṣṭa iva<BR>
 dṛṣṭaḥ | sampratyāśu ca tad eva pratyāsannam | yad adya śvaḥ keśī mad-abhiniveśī bhavan yamasya prativeśī bhavitā | tad-anantaraṃ kaṃsa-dhvaṃsanam eva prasaktam | prasakte ca tasmin mama nigama eva gamanaṃ samaya-labdhatayā yukti-visrabdham | yatas tasya mat-trastasya na khalv atra yātrā yukti-pātrāyate | tasya cādyāpi vṛṣṇiṣu tarjanāyām anāratasya mayi ca durjana-visarjanāyām avinā-kṛtasya vināśanaṃ<BR>
vinā tatra cātra ca mat-pitur ubhaya-kulaṃ bhayākulaṃ syād iti |<BR>
<BR>
[4] atha punaś cintayati sma-hanta! hanta! yadi kārya-paryāyatas tatra suvilambaḥ saṃvalate, tadā man-mātrādi-prāṇānāṃ nātrāṅga-saṅga-maṅgalaṃ tarkayāmi | tataś ca, <BR>
<BR>
mātur netra-cakora-candra-vadanas tātasya dṛk-cātaka-<BR>
śreṇī-vāri-bhṛd anya-gokula-janasyāpy akṣi-padmāṃśumān |<BR>
so'haṃ tān parihṛtya hanta gamanaṃ kurvīya cet tarhy aho<BR>
candrādi-trayavan mamāpi bhavitā dhig vāta-cakra-bhramaḥ  ||GC_2,2.1||<BR>
<BR>
[5] tad evam evam ambuja-locane śayyāyām eva ciraṃ racita-śocane sahasā keśī sadeśī-babhūva | asya ca nirgranthanaṃ prathama-granthata eva kathayā granthanam āsasāda | <BR>
<BR>
[6] atha śrī-gopeśvarī-lālyas tu lālyamāna-dhavalā-kalāpa-cchalāt pālyamāna-yaśās tri-daśālaya-mune rahaḥ-sahabhāvam āsasāda | yatra ca saṃśayānuśāyātiśaya-maya-mānaṃ munis taṃ vibhāvitayā bhāvi-tat-tal-līlayā sāntvayāmāsa |<BR>
<BR>
[7] tataḥ samasta-śasta-pālaḥ śri-gopālas taṃ visarjya prasajyamāna-manas-tāpatayāpi bahir-upahita-sarva-sukha-śrī-mukha-prakāśatayā sakhi-rāmārāmatayā ca saha-go-vrajaṃ vrajam ājagāma | yathā-<BR>
<BR>
dāmnā dāmnā sura-sumanasāṃ svargibhiḥ pūjyamānaṃ<BR>
sāmnā sāmnā druhiṇa-sadasāṃ vīthibhiḥ stūyamānam |<BR>
nāmnā nāmnā sa-paśu-paśupāṃ saṃmukhān nirmimāṇaṃ<BR>
dhāmnā dhāmnā sukhadam akhilaḥ prāpa taṃ dṛśyamānam  ||GC_2,2.2||<BR>
<BR>
[8] atra ca surāṇāṃ vacanam-<BR>
<BR>
                              indor abhyudayāt paraṃ vikasati drāk kairavāṇāṃ ganaḥ<BR>
                              sindhuḥ kṣubhyati kānti-pānam ayate dūrāc cakora-vrajaḥ |<BR>
                              gopāḥ paśya mudā murāri-kalanād eṣām aśeṣāṃ daśāṃ <BR>
                              gacchanto'py ati-tṛptitā-vaśatayā dhāvanti yāvad gati  ||GC_2,2.3|| iti |<BR>
<BR>
 tad evam-<BR>
<BR>
                              ālokaḥ prīti-bhājāṃ kṛti-bala-nikaraḥ kiṃkarāṇāṃ hṛd-antaḥ-<BR>
                              sāraḥ sakhya-sthitānāṃ hṛdi lasad asavas tāta-mātrādikānām |<BR>
                              ātmā rāmāntarāṇāṃ harir iha samagāt keśinaṃ ghātayitvā<BR>
                              gehaṃ yarhy eṣa tarhi prati-nijam agamaṃs te ca dehaṃ prasiddhāḥ  ||GC_2,2.4||<BR>
<BR>
                              svenāmbā niramañchayat tam atha dṛṅ-nīraṃ vyamuñcat pitā<BR>
                              sarve'nye pariphullad aṅga-valitāṃ romāñcitām āñciṣuḥ |<BR>
                              anyac ca kvacana sphurad-vacanatātītaṃ tad āsīd yadā<BR>
                              hatvā keśinam āvrajat kalakalāndoli-vrajaṃ sa prabhuḥ  ||GC_2,2.5||<BR>
<BR>
[9] tataś ca prātar atulotpāta-kātaratayā nātisambhālita-lālana-vitarau matara-pitarau putraṃ pari samāśleṣitarau gṛhāpana-snehālapana-snapana-divyavāsaḥ-paṭavāsa-samarpaṇa-lepānulepa-prathanayā taṃ kṣaṇa-katipayaṃ viśramayām āsatuḥ | <BR>
[10] yatas taṃ sadā komalam eva kalayām babhūvatur yuddhādi-samaye tu nārāyaṇa-vyaktīkṛta-tātkālika-śakti-mayam iti |<BR>
<BR>
[11] atha gavāṃ dohanāvasarāvarohaḥ syād iti sarva-sukha-pālaḥ śrīla-gopālaḥ svayam agrajena samagrībhūya tadīya-sāmagrīkara-kiṅkara-nikaram ahūya tāsām agrīya-bhū-bhāgam āgatavān | āgata-mātre ca tatra sa-rāma-śyāma-gātre-<BR>
<BR>
                              huṅkāra-ghoṣa-racitākhila-śabda-moṣaḥ<BR>
                              srāg-abda-kāntim amum āstṛta-dhenu-saṅghaḥ |<BR>
                              vatsān vināpi balavat snavam eṣa tais taṃ<BR>
                              sad vatsalaḥ saha-balaḥ śabalaṃ cakāra  ||GC_2,2.6||<BR>
 <BR>
tatra tu-<BR>
<BR>
                              sarvaṃ cakāra sa hariḥ paritaḥ purāvad<BR>
                              dadhre surarṣi-vacasā tu vidūnamantaḥ |<BR>
                              yady apy adas tad api tasya nija-vrajāya<BR>
                              pratyāgatir hṛdi kṛtā sthiratāṃ pupoṣa  ||GC_2,2.7||<BR>
<BR>
12] tathā hi, tasya bhāvānām udbhāvanā-<BR>
<BR>
                              kaṃsaṃ hantuṃ prayāṇi sphurati pitṛ-mukha-prema tad-vighna-rūpaṃ<BR>
                              devarṣer vāṅ na mithyā katham atha virahaṃ hā saheya vrajasya ? <BR>
                              nirṇīte'py atra jāte kṛtam asukhamayenāsya cintāmalena<BR>
                              smartavyaṃ tat tu nityaṃ yad iha sukha-mayaṃ vaibhavaṃ bhāvi-saṅge  ||GC_2,2.8||<BR>
<BR>
                              ity acintyata cānena rathaḥ kaścana caikṣyata |<BR>
                              mahatāṃ hṛdaye yāti pratibimbaṃ hi bimbatām  ||GC_2,2.9||<BR>
<BR>
[13] ratha-stha-puruṣasya darśane tu-<BR>
                                                            <BR>
                              rathī nirastraḥ syād dūta iti kṛṣṇena tarkitam |<BR>
                              kaṃsāt kasmād asāv āgād ity anyair api śaṃkitam  ||GC_2,2.10||<BR>
<BR>
[14] tadā ca vāruṇīm anuraktaḥ patana-saktaḥ sa dina-nāthaḥ kṛta-nadī-nātha-pāthaḥ-kvāthaḥ svam ālokaṃ lokam api tamasi veśayāmāsa |<BR>
<BR>
                              satyaṃ sūryas turya-<BR>
                              praharasyāntaṃ yayau kintu |<BR>
                              sabala-hariḥ pratiharitaṃ<BR>
                              hārita-timiraṃ vyadhān nijaṃ kiraṇam  ||GC_2,2.11||<BR>
<BR>
[15] tata unmukhatāṃ yāteṣu gopa-jāteṣu samam unnata-karṇa-saṅghāteṣu ca go-vrāteṣu tad avalokana-satṛṣṇau bala-kṛṣṇau ratha-sthaḥ sa dūrata eva sākṣāt paricitiṃ vināpi paricitavān |<BR>
yataḥ,<BR>
                               cakṣur eva paricāyakaṃ bhaved<BR>
                               rūpa-mātra iti gīḥ satāṃ matā |<BR>
                               tādṛśām anubhave tu karṇayor<BR>
                               dṛṣṭi-śaktir api kṛṣṭim ṛcchati  ||GC_2,2.12||<BR>
<BR>
                               astu tāvad anayoh surūpatā<BR>
                               nīla-ratna-vidhu-lobhi-śobhayoḥ |<BR>
                               aṅghri-cihnam api citra-saṃnibhaṃ<BR>
                               dūrato'pi tam amūmuhan muhuḥ  ||GC_2,2.13||<BR>
<BR>
[16] tayos tādṛśa-rūpam api nirūpitavān, yathā-<BR>
<BR>
                              ekaḥ śyāma-dyutīnām abhimata-vibhavasyādhidevāvatāras<BR>
                              tat sadhryaṅ śubhra-śobhā-samudaya-subhagābhoga-sāra-prasāraḥ |<BR>
                              tatrādir vastra-kānti-praciti-bhagavatī-kṛṣṭa-lakṣmī-pracāraḥ<BR>
                              kiṃ cānyaḥ kānta-vāsaś chavi-śavalanayā sṛṣṭa-pūrvānukāraḥ  ||GC_2,2.14||<BR>
tathā-<BR>
                              ādyaḥ kṛṣṇāmbuja-śrī-vijayi-mukha-mahā-śobhayā datta-modas<BR>
                              tat sadhryaṅ puṇḍarīka-dyuti-paricaya-jid-vaktra-rocir-vinodaḥ |<BR>
                              tatrādir netra-śobhā-viracita-rucimat-khañjana-dyotano'daḥ<BR>
                              kiṃ cānyaś cakṣur antāruṇa-kusuma-rajaḥ-piñjarāli-pratodaḥ  ||GC_2,2.15||<BR>
 <BR>
tathā-<BR>
                              ādyaḥ śrī-kuṇḍalāntar-jhaṣa-mukha-sukha-kṛd-dyota-gaṇḍa-sthalīkas<BR>
                              tat sadhryaṅ śaśvad eka-śruti-kiraṇa-lasat-karṇikābhāvalīkaḥ |<BR>
                              tatrādiś cāpa-vad-bhrū-mila-tila-kusuma-ghrāṇa-vāṇac chavīkaḥ<BR>
                              kiṃ cānyaś tad dvitīya-dyuti-jita-vilasat-kāma-ceto-gavīkaḥ  ||GC_2,2.16||<BR>
<BR>
tathā-<BR>
                              ādyaḥ svar nātha-ratna-dyuti-bhuja-bhujaga-dyoti-ratnair vicitras<BR>
                              tat sadhryaṅ puṣpa-rāgābhida-maṇi-racita stambha-jid-bāhu-citraḥ |<BR>
                              tatrādiḥ śrīla-nīlac-chavi-nikaṣa-duraḥsvarṇa-rekhā-pavitraḥ<BR>
                              kiṃ cānyaś kroḍa-bhāsāśiva-giri-maṇi-bhū-kānti-sampal-lavitraḥ  ||GC_2,2.17||<BR>
<BR>
tathā-<BR>
                              ādyaḥ sāṅgādharāṅga-cchavi-kavi-kavitā-vardhi-nānardhi-yuktas-<BR>
                              tat sadhryaṅ tad vad eva prati-lava-ruciraḥ sarva-vidvadbhir uktaḥ |<BR>
                              tatrādiḥ padma-jidbhyāṃ nija-kaṭaka-varāyeva padbhyāṃ prayuktaḥ<BR>
                              kiṃ cānyas tat-sahāyāv iva nija-caraṇau cālayan bhī-prayuktaḥ  ||GC_2,2.18||<BR>
<BR>
tathā-<BR>
                              ādyaḥ sārdrāṅga-nīla-praguṇa-taru-latā-hastatā-śasta-khelas-<BR>
                              tat-sadhryaṅ kandukārthaṃ kṛtahalatayā śākhayā labdha-melaḥ |<BR>
                              tatrādiḥ saṅkucad-dhīr avayava-nicaya-vyāptaye k pta-celaḥ<BR>
                              kiṃ cānyas tasya tadvan milana-kṛti-kṛte vīkṣitāgāmi-velaḥ  ||GC_2,2.19|| iti |<BR>
<BR>
kiṃ ca-<BR>
                              śitī sa-taḍid-aṃśukau sad avataṃsa-vāma-śrutī<BR>
                              puru-prabhava-rohiṇī sukha-sutau balākhyānvitau |<BR>
                              sa-keli-mita-dhenukau parihṛtānya-janmāspadau<BR>
                              dadarśa bala-keśvau kalabhavat sa vatsāntare  ||GC_2,2.20||<BR>
<BR>
api ca-<BR>
                              asita-maṇi-suvarṇa-varṇa-vāsaḥ<BR>
                              kaṭi-ghaṭitāmala-śṛṅga-veṇu-saṅgau |<BR>
                              kara-dhṛta-paṭu-paṭṭa-śulva-yaṣṭhī<BR>
                              musali-harī harataḥ sma cittam asya  ||GC_2,2.21||<BR>
<BR>
[17] darśana-mātrataś ca niścalana-phala-yātraḥ kampa-sampat-pātra-śaṅkuvat-pulaka-saṅkula-gātratayā sahasā saha-sāraṃ rathād avatatāra | [18] avatīrya ca vikīryamāṇāṅga-tayā sāṅgam eva praṇanāma | tan-mātra-parimāṇatayā viśaśrāma ca | nija-pitṛvyatāditāyāṃ tu babhrāma | yataḥ,<BR>
 <BR>
                              prabhāvānubhavī yaḥ syāt prabhāvas tasya kāraṇam |<BR>
                              guru-lāghava-bhāvāya sarvam evānyathānyathā  ||GC_2,2.22||<BR>
 <BR>
[19] tad evam avirāmaṃ praṇāmam eva prasajati tasmin gavaḥ parāḥ payaḥ sa-vayaḥ-samavāyena duhyantāṃ nīyantāṃ ca tad gṛhān iti nidiśan natīvādara-saṅkaratayā saṅkarṣaṇa-sahāyaḥ kṛpā-pūrataḥ purataḥ saṃhāya sa cāyaṃ siṃhāyamāna-saṃhananaḥ sābhyutthānaṃ karābhyāṃ tam utthāpayāmāsa | [20] sa tu gadgada-gadān na tu sva-nāma gadituṃ<BR>
śaśāka |<BR>
<BR>
[21] tataś ca pravayaḥ-paśupa-cayeṣu viracita-tat-paricayeṣu tad vyagratā-kātarau tau<BR>
bhrātarau pitṛvyatā-vyavahāram api vismṛtya tam āliṅganenādṛtya nija-nija-pāṇinā tat prāṇī vidhṛtya svālayam evāninyatuḥ | [22] haris tu sad vyavahāraṃ samāharann agrajam eva tatra nijāgresaraṃ cakāra |<BR>
<BR>
[23] atha sa yāthātathyam ātithya-prathama-bhāgaṃ svāgatādikaṃ prathayitvā sahānu-janmā rohiṇī-janmā rasa-sampanmayaṃ bhojya-pracayaṃa tasmai balayāmāsa | bhukta-vate tu tasmai mukha-vāsanaṃ mukha-vāsa-mukhaṃ sa-sukhaṃ samarpayāmāsa | tad anantaram eva ca śrīmad vraja-rājaṃ prati taṃ bhājayāmasa |<BR>
tatra ca-<BR>
akrūraṃ praṇataṃ milan vraja-patiḥ kaṃsottha-duḥkhaṃ smaran<BR>
sāsrāśīr-vacasākhila-klama-haraṃ yad yad guṇais tuṣṭuve |<BR>
sāralye'py alam asya tādṛśi manaḥ-krauryaṃ tadīyaṃ smarac<BR>
cittaṃ kṣubhyati jājvalīti mama hā bhaṣmībhavaty adya ca  ||GC_2,2.23||<BR>
                                                                                                                        <BR>
[24] atha tena viśrāmāyādiṣṭaṃ vāsam āsajya paryaṅkopaviṣṭaṃ sammānitatayā<BR>
sukhāviṣṭaṃ punas tābhyāṃ kṛta-jananī-saṃbhṛta-bhojanābhyāṃ saha rahasi niviṣṭam akrūraṃ svayaṃ kṛṣṇas tad darśanataḥ samudbuddha-kaṃsa-vadhādi-tṛṣṇas tad idam iṣṭaṃ papraccha | yatra ca krama-cāturī mādhurībhir iyaṃ sarva-sukha-dhurīṇatāṃ vahati-<BR>
<BR>
                              kiṃ tāta saumya sukham āgatam atra śaṃ vaḥ<BR>
                              kiṃ tatra kaṃsa-hatake na hate cirasya |<BR>
                              tau jīvataḥ kim iva vā pitarāv idānīṃ<BR>
                              kiṃ vā tavāgamana-maṅgala-bījam āsīt  ||GC_2,2.24||<BR>
<BR>
[25] athākrūra uvāca-tasya yādava-vīreṣu vairānubandhaḥ khalu bhavatā kṛtānusandha eva; viśeṣatas tu devakī-vivāha-gatāham ārabhya yaḥ sa ca bhavac chravasi sacamāna evāste | mad-vidhas tu tatra vartma-śata-parvikā-stamba-vad eva varvarti | vasudeva-sahodara-deva-bhāga-putraḥ parama-śuddhaḥ sa uddhava-nāmāpi bhavad-viraha-vyādhiḥ pavana-vyādhitayābhidhīyata ity urvarita ivāsti |<BR>
<BR>
[26] śrī-kṛṣṇa uvāca-tad etad api jñāyate | sāmpratas tu sapratīkaṃ kathyatām |<BR>
<BR>
[27] akrūras tu parito nirīkṣya tad idaṃ sūkṣmākṣaram uvāca-atha śrī-nāradas tu tvādṛśi vijaya-sukha-sāradas tadṛśi durjanma-pārada iti sa tava vraja-premāvṛtasya tasya ca bhayenāstṛtasya yuyutsāyām utsāhanāya devakyāḥ saptamāṣṭama-garbhatayā yuvām anucitam iva sūcitavān |<BR>
<BR>
[28] ādau devakyā garbhaḥ khalu rohiṇyāṃ māyayā labdha-sandarbhaḥ kṛtaḥ śrī-vasudevaḥ punas tāṃ māyām api yaśodāyāṃ labdha-sambhavāṃ vijñāya devakyāḥ sambhūtaṃ tvāṃ tat-paryaṅke nidhāya tāṃ tasyāṃ labdha-sambhavāṃ cakāra iti |<BR>
<BR>
[29] śrī-kṛṣṇa uvāca-mamedam āścaryam iva bhāti |<BR>
<BR>
[30] akrūra uvāca-śrīmad ānakadundhubhi-mukhād apy advandībhavann aham anena saphalita-karṇa-dvandī-bhavann asmi |<BR>
<BR>
[31] atha śrī-kṛṣṇaḥ kṣaṇaṃ vilakṣya iva nirīkṣya sahasā tad idam antaś cintitam avāpa-āṃ āṃ tad idam alupta-jñānasyāpi mama vraja-snehāveśa-vaśāt purataḥ sphurannāsīt; samprati tu vismṛta-svapnavannimittaṃ prāpya sphurati sma-[BhP 10.8.15,14] bahūni santi rūpāṇi nāmāni ca sutasya te iti, prāg ayaṃ vasudevasya kvacij jātas tavātmajaḥ iti ca vrajāvitāraṃ śrīmat-pitaraṃ<BR>
prati garga-siddhānta-vargam ete na paryālocitavantaḥ santi |<BR>
<BR>
[32] yat khalu vrajāvitryāṃ śrīman-madīya-savitryāṃ labdha-jaṭhara-vāsayā māyayā saha dvi-bhujatayā labdha-hṛt-kamala-vāsasya mama śrī-devakyā hṛdaya-sambhavad-udayamad-rūpa-viśeṣa-caturbhuja-rūpācchādana-prārthanāyāṃ tatra sañcāraḥ sampanna ityasyāpratipannatayā tan-mātra-pratītim agatavantaḥ |bhavatu, mayā tu pitṛvyatāyāḥ pitṛtāyāś cānusartavyatayā kartavya eva tayor uddhāraḥ iti |<BR>
<BR>
[33] spaṣṭaṃ cācaṣṭa-tatas tataḥ ? <BR>
<BR>
[34] akrūra uvāca-tataś ca vasudeva-vadha-samudyataṃ tam adhamaṃ sāntvataḥ śamayitvā bhramayitvā ca sa tu kratu-bhug-munir yathāyathaṃ gataḥ | tatra gate tūcchṛṅkhalaḥ kaṃsaḥ kālāyasa-śṛṅkhalayā sanirbandhaṃ tava pitarau babandha iti |<BR>
<BR>
[35] atha bhrātarāv ubhāv api sāsrāv aśrāvayatām-tarhi kiṃ pitror eva sandeśa-praveśāya bhavad āyātaṃ jātam? <BR>
<BR>
[36] akrūraḥ sa-lajjam uvāca-nahi nahi | kintu kaṃsasya tau khalu nija-yātanām api sahete | na khalu bhavac chravasi ca tat-pātanām, kintu tad idam aham eva nivedayāmi-<BR>
 <BR>
                              bhavadbhyāṃ yadi jātābhyāṃ gatābhyāṃ yogyatām api |<BR>
                              pitrārtir na nivarteta putrīyā kutra vartatām  ||GC_2,2.25|| iti |<BR>
<BR>
[37] śrī-kṛṣṇas tu tatrodvegaṃ hṛdi nigūhya sāvajñam uvāca-kaṃsaḥ kiṃ nāma śaśaṃsa ?<BR>
[38] akrūra uvāca-śaṃsanaṃ tasya kati pratiśaṃsāni | tātparyaṃ tu paryag idam eva paryavasīyatām-bhūta-rāja-dhanur-maha-vyājataḥ sva-samājaṃ sāhāyyam ānāyya durmantraṇayāsmān pratārya tat-kutūhala-kalanāya prajāntaravad bhavantāv api nija-vrajavantāv asmad-dvāraivājuhāva yad-arthaṃ tad eva iti |<BR>
<BR>
[39] rāmaḥ sa-sahāsam āha sma-bṛṃhita-kṣudhi siṃhe matta-mataṅgaja-bṛṃhitaṃ <BR>
khalv idam |<BR>
<BR>
[40] śrī-kṛṣṇa uvāca-bhavatu, vayam api samāgamya tam api valim arpayitvā bhūteśaṃ tarpayiṣyāmaḥ | kintu, tad bhūta-rāja-sabhā-janaṃ kadā ? <BR>
<BR>
[41] akrūra uvāca-caturdaśyām iti |<BR>
<BR>
[42] tad evaṃ śeṣaṃ viśeṣam api pṛṣṭa-veṣaṃ vidhāya śrī-kṛṣṇaḥ prāha-vicārād asmākaṃ parama-maṅgalam eva yasmād idaṃ tasmāc chrīmat-pitṛ-caraṇeṣu gocaram ācarāma |<BR>
<BR>
[43] tad evam uktvā taṃ tasminn eva muktvā sa rāmas tata utthāya pitṛ-parisaram  ājagāma | atha tad-ādeśād upaveśanānantaraṃ tena vīkṣita-mukha-kañjaḥ samañjad añjali vacasā tad idaṃ vyañjayāmāsa-tāta! maṅgala-vṛttaṃ kim api vṛttam asti, kintu yugapad eva parveva sarvebhyaḥ śrāvayitavyam |<BR>
<BR>
[44] atha vraja-rājaḥ sandeha-mandehatayā sānandam ivopanandādīnān āyayāmāsa | yatra<BR>
ca kiñcid api vihitāpidhāna-vidhānāḥ śrī-vrajeśvarī-pradhānā labdhānusandhānā <BR>
jātāḥ | tataḥ sukham upaviṣṭeṣu teṣu śiṣṭeṣu śrī-viṣṭara-śravāḥ kiñcid vihasann ivācaṣṭa-asmān prati samprati bhoja-kṣiti-bhṛd-iṣṭa sandiṣṭavān asti | yat prajā-nibhāḥ prajā yūyam iha maheśa-dhanur mahāmahe saheśāḥ saha-śāvakāḥ sāvakāśam āgacchata | viśeṣatas tu nija-vīryataḥ samīryamāṇa-nija-darśana-tṛṣṇau rāma-kṛṣṇau<BR>
ca iti | <BR>
<BR>
[45] vraja-rāja uvāca-bhavan mana idaṃ kiṃ manute; yad bhavati vasudevād bhavati cāsmiṃs tasya prītir bhavati iti |<BR>
<BR>
[46] śrī-kṛṣṇaḥ sa-smitam uvāca-yady anyathā syāt tathāpi vṛthā-patha eva tan manorathaḥ | yad bhavat-prabhāva-bala-saṃhitasya mama kaḥ khalv ahitam āhitaṃ kurvīta | [47] yata eva khalv ābalya-valyamāne bālye'pi mama pūtanādayas te dhūtatām āpannāḥ | kim uta tad-valataḥ eva valitāṃ valamānābhyāṃ baka-vatsaka-mukhānāṃ sukhād eva pratiritsanaṃ jātam iti |<BR>
<BR>
tatra ca-<BR>
<BR>
                              baka ekaṅgilas tāvad aghaḥ sarvaṅgilaḥ sthitaḥ |<BR>
                              indraḥ sarvaṅkaṣas teṣu kaṃsakaḥ kaṃ samīyati ?  ||GC_2,2.26||<BR>
<BR>
[48] tad etan niśamya mitho niśāmya ca samyag-pratipatti-parāhateṣu teṣu mātrādiṣu ca kṛta-yātrā-bhaṅga-prāṇāliṣu punar uvāca-go-koṭibhir ghaṭita-koṭīnām asmākam anyasmin naṭitum api ghaṭanā na dṛśyate | rājñām ājñām atikramyāpayāne ca tad-āgamana-mayaṃ bhayaṃ bhavaty eva; kim uta sthāne | tataḥ saṅkocaṃ vinā tatrāsmad gamanam eva tasya śamanam upalabhāmahe |<BR>
<BR>
tad etad ākarṇya sa-vaivarṇyam upanandaṃ prati śrīmān nandaḥ prāha sma-kiṃ kartavyam ? iti |<BR>
<BR>
[49] sa covāca-tatra gamyam iti samyag evāha vatsaḥ | agatir nāma kāmaṃ tasya krodham asya ca bhayaṃ bodhayati | gatis tu taṃ tad apy apagamayati | kiṃ ca, yad-apūrvam apūrvaṃ pūrvam api rakṣāṃ kurvad āsīt tad eva sarvam arvāñcam apy āpa dvāraṃ tārayiṣyati |<BR>
<BR>
[50] atha tad evaṃ yuktiṃ valayati gopāla-valaye prabhāva-bhāva-pūrṇa-pūrṇimā ca tūrṇam eva tatrāgatā | <BR>
<BR>
[51] tataś ca vraja-rājena kṛte praśne sā sa-sneham uvāca-bhavan-nandanasya mathurā-prayāṇe sarvānanda eva syāt | kaṃsādayaḥ sarva eva nṛśaṃsā dhvaṃsāya sampatsyante, kintu vrajāgatāv asya vilamba-saṃvalanaṃ paśyāma iti yathā-yuktam adhyavasyantu |<BR>
<BR>
[52] upananda uvāca-avilambāgamanam api śreya eva vairi-śamanaṃ tu yadi syād iti gamanam eva varaṃ ramaṇīyam | tataḥ sarve'pi gaty-antaram asaṅgatya saṅgatam idam ucyata iti procya kiñcid apy ananuśocya śrīman mukhaṃ vilocya śrī-kṛṣṇaṃ praśna-viṣayaṃ kṛtavantaḥ | tatra gantavyatā kadā mantavyā ? <BR>
<BR>
[53] śrī-kṛṣṇa uvāca-gatiṃ ca prātas trayodaśyāṃ yukti-vaśyāṃ paśyāmaḥ, caturdaśyāṃ khalu mahas tan-mahanīyatām āpsyati | <BR>
[54] tad evaṃ svāntaḥ-paridevane'ham eva iha paśyati vraja-naradeve sarve'py ūcuḥ-sarvaṃ ghoṣam anughoṣanā sadya evāsādyatām, yathā prātar eva gopāḥ sopāyanā rāja-sabhām abhiyānti iti |<BR>
<BR>
[55] atha śrīman-nandarājaś ca samājaṃ vyājahāra-bhagavatyā sanmate bhavatāṃ mate sarvam eva maṅgalam saṅgaṃsyat iti bhadram ādiśyantām, diśyā diśyā gopāḥ prābhṛta-prabhṛti-kṛte |<BR>
<BR>
[56] tad evaṃ labdhānumatir vṛndāvana-patir nija-paricārakān ādideśa-kathyatām idam uttāraṃ kṣttāraṃ prati iti |<BR>
<BR>
[57] tad evaṃ vijñāya vraja-rājñī tu mohenājñībhavantī na kiñcid api vaktuṃ vyaktuṃ vā śaśāka iti vadan madhukaṇṭhaś ca niruddha-kaṇṭhas tadvad eva āsīt |<BR>
<BR>
[58] atha kathāyāḥ sabhāyām api tadvad eva mohaṃ gacchati sa-samāje vraja-rāje tasya caraṇa-rājīva-yugaṃ yugapad gṛhnan vraja-yuvarājaḥ punas tam ājīvayann uvāca-tāta ! kathaṃ kātarāyase ? yathā-pūrvaṃ kathā-mātraṃ khalv idam, so'yam ahaṃ punar bhavad-anudhyāna-ramyatayā kaṃsaṃ nirdamya cirāt purāgamya bhavad-dṛṣṭi-pathānuvartī-bhavann evāsmīti |<BR>
<BR>
[59] tataḥ sa-pulaka-pālitam aṅkaṃ pālayati vraja-bhūpāle sarva evākharvam ānanda-garvam uvāheti kathāyāṃ śānta-prathāyāṃ madhukaṇṭha uvāca-<BR>
<BR>
                              kutra vā ramatāṃ putras tavānyatra vrajādhipa |<BR>
                              bhaktānukampā-sampātī paśya te vaśya eva saḥ  ||GC_2,2.27||<BR>
<BR>
[60] atha śrī-kṛṣṇa-kṛta-mahasi rādhā-sadasi ca rātri-kathāyāṃ madhukaṇṭhaḥ sa-gadgadam uvāca-ayi samprati śrī-mādhavena hṛta-viraha-bādhe ! śrī-rādhe ! purā vṛttam avadhīyatām-<BR>
<BR>
                              sphūrjathu-pratimam ūrjitaṃ tadā<BR>
                              ghoṣaṇaṃ sapadi ghoṣam anvabhūt<BR>
                              yad babhūvur aparāḥ parāhatā<BR>
                              hā hatā iva ca rādhikādikāḥ  ||GC_2,2.28||<BR>
<BR>
[61] tathā sati-<BR>
<BR>
                              kāścin mlānānanās tac-chravaṇa-dahanaja-jvālayā kāścanāsan <BR>
                              kṣīṇāṅga-srasta-veṣā jaḍa-nibha-vapuṣaḥ kāś ca kāścid vicittāḥ |<BR>
                              tā etāḥ kena varṇyāḥ ya iha nija-hṛdi spṛṣṭa-tad-bhāva-kaṣṭaḥ<BR>
                              kiṃ vā tat-spṛṣṭi-śūnyaḥ sa ca sa ca yad alaṃ jāḍyam eva prayāti  ||GC_2,2.29||<BR>
<BR>
                              atha niśi ramaṇīnāṃ mūrcchanaṃ nirmame yā <BR>
                              cid-udayam api kalye ghoṣaṇā saiva cakre |<BR>
                              vapuṣi dahana-tapte bheṣajaṃ tena taptir<BR>
                              viṣam api viṣa-duṣṭe śreṣṭham iṣṭaṃ bhiṣagbhiḥ  ||GC_2,2.30||<BR>
<BR>
[62] labdha-cetanānaṃ cāsāṃ kaṃsād aśaṅkāyām api prastutātaṅkāyāṃ devatā-kalitam iva rakṣaṇāya phalitaṃ kiñcid anyad idaṃ-bhāva-prabhāva-cetitaṃ paurṇamāsyā ca purato niścitīkṛtaṃ cetasi sphurati sma |<BR>
<BR>
                              yasminn aghaḥ kāliya-kādraveyaḥ<BR>
                              keśī tathāriṣṭa-vṛṣaś ca naṣṭaḥ |<BR>
                              kaṃsaś ca tasmin mṛta eva sa syān<BR>
                              na tatra śaṅkā-lavako'pi bhāti  ||GC_2,2.31|| iti |<BR>
<BR>
[63] tad evaṃ viśvasya saṃmataṃ viśvasya punaś cintayati sma-<BR>
<BR>
                              bakī-ripoḥ kaṃsa-jaye'pi siddhe                             <BR>
                              śaṅkemahi svārtha-vinaṣṭim etām |<BR>
                              bhaved asau yādava-rājadhānyāṃ<BR>
                              rājeti goṣṭhe katham atra tiṣṭhet ?  ||GC_2,2.32||<BR>
<BR>
                              grāmīṇā vayam iha gopa-varga-kanyā<BR>
                              nāgaryaḥ puram anu santi rāja-putryaḥ<BR>
                              kṛṣṇas tu grahila-manā guṇeṣu tasmād<BR>
                              asyāntaḥ katham iva naḥ pratismṛtiḥ syāt ?  ||GC_2,2.33||<BR>
<BR>
                              nimeṣaḥ kalpaḥ syād yad apakalane yasya vipine<BR>
                              gatau yat kṛcchraṃ tat kalayati na ātmā na tu paraḥ |<BR>
                              madhoḥ pūryāṃ tasya vrajanam atha rājyāya yad idaṃ<BR>
                              kathaṃ tad vāsmākaṃ bata kim api dhairyaṃ kalayatu ?  ||GC_2,2.34||<BR>
<BR>
                              asmākaṃ rāga-jātir vata laṣati na naḥ śarma tasyāpi rājyaṃ<BR>
                              kintv ekānta-stham icchaty anulavam api taṃ sevituṃ prāṇa-kāntam<BR>
                              ātmāpy antardhiyā tad-dṛg-amṛta-virahaṃ mīnavac chaṅkamānas<BR>
                              tat prāg evāti śuṣyan gaṇayati na paraṃ nāparaṃ kiñcanātra  ||GC_2,2.35||<BR>
<BR>
                              hā tasya smita-cāru-vaktra-valayaṃ khelāñci-netrāñcalaṃ<BR>
                              cittānanda-vidhāyi-gīr-vilasitaṃ līlākulaṃ lokanam |<BR>
                              sākṣāt-kṛtya na jātu tat tad upamāṃ cāsoḍha yā vighna-dhīs<BR>
                              tyāgārtiṃ yadi sā saheta garalaṃ tatrāmṛtaṃ vetti na  ||GC_2,2.36||<BR>
<BR>
[64] tad evaṃ cintāturāḥ pūrāya kṛta-yātrṃ śyāma-gātraṃ vilokayituṃ niṣkalaṅkāśaṅkāḥ sarva evābhidravanti sma | yātrā-vidhānaṃ tu prātar abhidhānaṃ yāsyati |<BR>
<BR>
[65] tad etad abhidhāya madhukaṇṭhaḥ pratipatti-vipattitaḥ stabdhatāṃ labdhavati mādhave rādhāṃ tu samudyan mūrcchā-bādhāṃ nirīkṣya maṅkṣu punar āha sma-<BR>
<BR>
                               rādhe pūrva-kathā seyaṃ na tu sāmpratikī sthitiḥ |<BR>
                               paśya tvad-vacanaṃ mlānaṃ paśyan mlāyati so'py asau  ||GC_2,2.37||<BR>
<BR>
[66] tad evaṃ kṣudhi bhojanam iva tad ante saṃyoga-rasam eva pariveṣya sarvān api sukhena viśeṣya kathaka-yugalaṃ nijāvāsaṃ samāsasāda | śrī-rādhā-mādhavau ca nija-mohana-mandiram iti |<BR>
<BR>
iti śrī-śrīmad uttara-gopāla-campūm anu<BR>
akrūra-krūratā-pūraṇaṃ nāma<BR>
dvitīyaṃ pūraṇam <BR>
||2||<BR>
 <BR>
 <BR>
*************************************************************************<BR>
<BR>
<BR>
atha tṛtīyaṃ pūraṇam<BR>
<BR>
śrī-mathurā-pura-prasthānam<BR>
<BR>
[1] atha śrī-kṛṣṇa-kṛtam ahasi śrī-vraja-rāja-sadasi prātaḥ-kathāyāṃ snigdhakaṇṭha uvāca- ayi! śrī-vraja-rāja! rājamāna-śrī-hari-mukha-ruci-virājamāna! punar imam itihāsam avabhāsayāmaḥ |<BR>
<BR>
[2] atha rātrāv avaśiṣṭa-svalpa-mātrāyāṃ yātrā-mātrāyām api pātrācita-gātrāyāṃ rāma-bhrātrā racitena pūtanādi-vadhācaritena sambaddhā virudāvalyaḥ prābalyataḥ stutikṛtdbhiḥ prastutim āpitāḥ sarvān eva garvād utsāhayāmāsuḥ | vartatāṃ tāvad anyeṣāṃ vārtā, yatra tat-pitarau ca kaṃsa-dhvaṃsanam api siddham iti matvā nanditarau vandibhyaḥ kṛta-bahu-dhana-vitarau<BR>
babhūvatuḥ |<BR>
<BR>
śrī-vrajeśa-gṛhiṇī-gatiṃ gatā<BR>
rohiṇī na pṛthag atra varṇyate |<BR>
pratibimba-ruci-varṇanaṃ punar<BR>
jalpatāṃ bhajati bimba-varṇane  ||GC_2,3.1||<BR>
<BR>
[3] atha prasthāna-stha-maṅgala-velāyām ārabdha-melāyāṃ punas tan-mantraṇāyā yantraṇāya labdha-vaiyagryāveśayor vrajeśayor jyotir-nipuṇāḥ śakuna-jñāna-sad-guṇāś ca dvāri saṅgamya ramya-jana-dvārā tāv ātma-gamanam adhigamayāmāsuḥ |<BR>
<BR>
[4] anantaram antaḥpura eva tān anantaritān vidhāya tadānīm ucita-dānīya-nidhāna-pātra-pāṇī śapathaṃ samprathayya tau pracchannaṃ papracchatuḥ- sarvam anubhavadbhir bhavadbhiḥ kim avadhīyate? iti |<BR>
<BR>
[5] te procuḥ- katham ayaṃ nitānta-sukha-vṛttānta ekāntatayā pṛcchyate? sarveṣāṃ purata eva so'yaṃ puraskartavyaḥ | tathā hi-<BR>
<BR>
bhītiṃ mā kurutaṃ vraja-kṣiti-patī yuṣmat-tanūjaḥ sphuṭaṃ<BR>
kaṃsaṃ dhvaṃsa-gataṃ vidhāya bhavitā trailokya-lakṣmī-patiḥ |<BR>
yad vāṃ kīrti-kalāpa-nartita-mukhī śaśvat trilokī bhaved<BR>
vedaḥ pañcama-veda-tantra-sahitaḥ sākṣitvam atrāpsyati  ||GC_2,3.2||<BR>
<BR>
[6] atha tebhyaś ca bahvīm aṃhati-saṃhatiṃ vidhāya hṛdi sukhaṃ nidhāya śaraṇatayā dhyāta-nārayaṇa-caraṇayor anayoḥ parivārita-bhṛtyau kṛta-prātaḥ-kṛtyau tāv etau sakhi-sametau nikāma-bhīṣi tad-anujau rāma-rāmānujau samājam ājagmatuḥ |<BR>
<BR>
[7] samāgamya ca tayoḥ rohiṇī-sahitayoḥ padāravindāni vanditvā tad-aṅka-pāli-saṅga-śālitayā ciraṃ nayanayoḥ syanditvā sthitayor etayor eka-dvādi-krameṇa śatātikrameṇa sarve'py antaraṅgā labdha-sambhrama-taraṅgās tad-antaḥ-puram āgatāḥ |<BR>
<BR>
]8] atha madraṅkara-dīpa-bhadra-nipādīnāṃ madhya-madhyāsīnayoḥ sārdra-nayanayor anayor vikasad-vadanāmbujayor agrajānujayoḥ sarvataḥ kharva-vicāratayā sthiteṣu sarveṣu sa punar akrūraḥ krūras tad etad bahiḥ-pradeśataḥ sandideśa- sarva-maṅgala-saṅgataṃ katham etal lagnaṃ samyag na yātrā-lagnaṃ kriyate iti |<BR>
<BR>
[9] tataś ca tāv imau śūrāṇām agrimau kaṃsa-ghātāya labdha-tṛṣṇau rāma-kṛṣṇau citrāyamāṇānāṃ pitrādīnāṃ caraṇa-vandanāyānandanāya ca madhuraṃ vidhuratā-vidhunanam api gadantau gadgada-varṇa-rāśibhir āśīr anugām anujñām ādāya prasādāyasampadā yadā tat-sthānāt prasthānāya padāravindaṃ dadānāv adṛśyetāṃ tadā tadādīnāṃ san-madālibhiḥ samam advandvatāṃ vindad divya-dundubhi-<BR>
dvandva-vṛnda-vādyam aśeṣābhivādyatayā samullalāsa |<BR>
<BR>
[10] tathā ca śrī-kṛṣṇam uddiśya ślokayanti-<BR>
<BR>
kaṃsa-dhvaṃsa-kṛte yadā nija-gṛhāt kṛṣṇena yātrā kṛtā<BR>
tarhy ārambhata eva dundubhi-śataṃ vṛndārakair vāditam |<BR>
āstām anya-kathā yathā sa ca pitā mātā ca sā cintayā<BR>
klāntātmāpi mudaṃ samasta-bhavikānandasya mūlaṃ yayau  ||GC_2,3.3||<BR>
<BR>
[11] atha ratha-sthāne sāneka-vedādi-ghoṣa-maṅgala-poṣaṃ kṛtāgamanayor anayoḥ sarvataḥ sarvam eva gokulam ākulaṃ babhūva | [12] tatra caikataḥ śrī-vraja-rājādayaḥ paratas tu tadīya-jāyādaya iti sthite prasthiter anujñāpanāya paṇāyati paritaḥ kṛtāñjali-sañjane kañja-locane sarve'py ūcuḥ- asmābhir bhavatā prasmārita-sarvaiḥ sarvair api bhavatā samam evāgamanīyam | yataḥ-<BR>
<BR>
mātā bhastreva seyaṃ baka-śamana tava tvad-vaśa-śvāsa-vargā<BR>
so'yaṃ tātaś ca tadvat kim aparam akhilaṃ gokulaṃ tādṛg eva |<BR>
sarveṣāṃ śaśvad antar-hṛdi vasasi yatas tvaṃ tatas tvāṃ vinā kiṃ<BR>
gehair arthaiḥ śarīrair asubhir api bhavet prāṇināṃ gokulasya  ||GC_2,3.4||<BR>
<BR>
[13] tad evam asra-stambhaṃ lambhayatsu gopa-sabhāsatsu tādṛśa-dṛśā śrī-kamala-dṛśā svayam uktam-<BR>
<BR>
yūyaṃ me prāṇato'pi priyatama-suhṛdo yan-nimittaṃ davāgniṃ<BR>
mene'haṃ pānakābhaṃ tam api giri-varaṃ kanduka-prāyam eva |<BR>
yadyapy etan na yuktaṃ vacasi racayituṃ syād athāpi klamaṃ vaḥ<BR>
paśyaṃs tat tad yathā prāg akaravam adhunā tadvad eva pravacmi  ||GC_2,3.5||<BR>
<BR>
[14] kiṃ ca, śrīmat-pitṛ-caraṇānāṃ pratinidhitayā tat-tat-pratividhi-racanāya tad-agraja-yugmaṃ vrajaniṣṭham eva tiṣṭhatāt; aṅga-pratyaṅga-rūpatayā tad anuja-yugman tu saṅgam eva saṅgacchatāt |<BR>
<BR>
[15] atha tatra tatra yatnatas teṣu yukteṣu yathā-yathaṃ niyukteṣu yathā yathā mātṛ-tad-yātṛ-prabhṛtiṣu pitṛ-bhrātṛja-sva-bhrātṛ-pracitiṣu cānujñāpana-samāpanaṃ tathā tathā varṇanaṃ lupta-varṇa-padatām āpnotīty alam ati-prasaṅgena |<BR>
<BR>
[16] kintu teṣāṃ kaṃsa-hanane'tivilambaṃ vinā pratyāgamane ca nāsambhāvanāsīd itīdam eva viṣīdan marmatām aticakrāma iti | [17] kathāṃ samāpya snigdhakaṇṭhaḥ punar uvāca-<BR>
<BR>
yan mayedaṃ purā-vṛttaṃ purā vṛttaṃ pratīyatām |<BR>
rājan surāri-hantāyaṃ tava kroḍe murāntakaḥ  ||GC_2,3.7||<BR>
<BR>
[18] tad evam āyati-ramyaṃ niśamya śrī-vraja-rājena ca taṃ parasparāsra-sārdrāṅgatayāliṅgitaṃ niśāmya sarve'py ānanda-garveṇa nija-nija-gamyaṃ jagmuḥ | yadā śrī-vraja-rājñī tam antaraṅga-dvārāhūya bhūyaḥ parirabhya navam iva labhyaṃ cakāra |<BR>
<BR>
[19] atha rātri-kathāyām ārabdha-prathāyāṃ śrī-rādhā-mādhavayor agrataḥ snigdhakaṇṭha uvāca-ayi samprati santata-labdha-kṛṣṇāsañjane tat-kānti-nartita-netra-khañjane sarvādhike śrī-rādhike punar idaṃ purā-vṛttaṃ karṇa-vṛttaṃ kriyatām | athavā tadā ratha-patham āgate sasamāje vraja-yuvarāje tat-preyasīnāṃ vṛttaṃ man-mati-vṛttim ativṛttaṃ kathaṃ kathayituṃ śaknomi ?<BR>
<BR>
tathā hi-<BR>
<BR>
mūrkhatvaṃ nirghṛṇatvaṃ hari-haraṇam iha krauryam akrūra-nāmnā<BR>
sarveṣāṃ buddhi-lopaṃ śakuna-subhagatā-kalpanaṃ cātra kṛtye |<BR>
dhātuḥ paśyeti śaśvad vikalita-vacasām ārya-goṣṭhī-gatānāṃ<BR>
dhīrāṇām apy amūṣāṃ bhrama-janita-daśā hanta māṃ dandahīti  ||GC_2,3.8||<BR>
<BR>
nopālabhyo vidhātā sa tu bhavati paras tadvad akrūra-nāmā<BR>
kintv eṣa prāṇa-nāthaḥ sva-viraha-kṛd upālabhyate nanda-putraḥ |<BR>
evaṃ tāsāṃ mṛdūṇām api dūta-hṛdaya-jvāla-rūpair vilāpair<BR>
adyāpi smaryamāṇaiḥ pratipadam api nas tapyate citta-vṛttiḥ  ||GC_2,3.9||<BR>
<BR>
ābhir bhāgyaṃ vadhūnāṃ madhu-nagara-bhuvāṃ yan nutaṃ bhāvi-kṛṣṇa-<BR>
prekṣāyāṃ hanta tasmād gatir api ca nijā tatra caiṣīti śaṅke |<BR>
icchāṃ cāsāṃ mṛdūnāṃ svayam api rahasi prekṣyamāṇe nijāṅge<BR>
lajjā-vistāra-bhājām asakṛd ahaha tāṃ cintayitvā dunomi  ||GC_2,3.10||<BR>
<BR>
tāsāṃ nāti-pratītiṃ madhu-pura-gamane śrī-hareḥ kurvatīnāṃ<BR>
vajrāṇāṃ pāta-tulyaḥ śirasi yad abhavat tad rathāroha-jalpaḥ |<BR>
tasmān nindā kṛtā yad vraja-pati-sadasām apy amūdṛgbhir uccair <BR>
duḥkha-prācuryam etan mama vikalayati svāntam adyāpi hanta  ||GC_2,3.11||<BR>
<BR>
āyāta prāṇa-sakhyo vayam iha nikaṭāḥ koṭayaḥ prāṇa-nāthaṃ<BR>
prītyāvṛttaṃ vitanmaḥ kim iva guru-janā naḥ kariṣyanti nāma |<BR>
itthaṃ tās taṃ dravantīr mṛdu-caritavatīr apy alaṃ tīvra-bhāvāḥ<BR>
kṣiptāś cakrur yad anye tad iha mama balāt prāṇa-ghātaṃ karoti  ||GC_2,3.12||<BR>
<BR>
hā hā sā rāsa-goṣṭhī nava-nava-milanollāsa-śaśvad vilāsā<BR>
tal-līlā-kalpa-vallī-samudaya-januṣām aṅkura-śrīḥ kva yātā ?<BR>
hā dhig yākrūra-nāmnā kitava-nṛpatinā dīkṣitā gopa-goṣṭhī<BR>
seyaṃ tat-sarva-nāśiny ajani kuta iti krośikā māṃ dahanti  ||GC_2,3.13||<BR>
<BR>
āstāṃ rāsādi-līlāvalir api lalitā hā dinānte niśānte'py<BR>
añcan gobhir vilāsī saha-sakhi-nicayaḥ sāgrajaḥ kṛṣṇa-candraḥ |<BR>
asmān netrānta-lakṣmī-vilasita-kalayā puṣṭavān suṣṭhu yas taṃ <BR>
gopās tūrṇaṃ nayanti kva samam iti giro gopikā māṃ tudanti  ||GC_2,3.14||<BR>
<BR>
[20] tad evaṃ sthite-<BR>
<BR>
rādhā yadyapi mūrchitā samabhavat tasyās tathāpi priyaś<BR>
cittāntaḥ sphurati sma tadvad abhito yadvac chatāṅgaṃ gataḥ |<BR>
so'yaṃ yadyapi dṛṣṭi-kṛṣṭim akarod asyāḥ sakāśān nija-<BR>
kṣobhād bibhyad iyaṃ tathāpya anudiśaṃ hā tad-dṛśi vyānaśe  ||GC_2,3.15||<BR>
<BR>
tasyāṃ sabhāyāṃ rurudur yad etā<BR>
govinda dāmodara mādhaveti |<BR>
tatra smṛte'dyāpi mano mamedaṃ <BR>
khedaṃ bhajat-prāṇa-bhṛtiṃ na vaṣṭi  ||GC_2,3.16||<BR>
<BR>
evaṃ bata sudatīnāṃ <BR>
rudatīnām apy aruntudaḥ sa rathī |<BR>
akrūraḥ krūra-manāḥ<BR>
dūraṃ harim ahṛta sūrajā-puram  ||GC_2,3.17||<BR>
<BR>
kṛṣṇas tan mukhya-vargas tad-anugata-rathas tat-patākā-tad-udyad-<BR>
dhūlīnāṃ pālir itthaṃ kramam anu nimiṣa-projjhitaṃ vīikṣyamāṇā |<BR>
pratyāvṛttau nirāśā vraja-yuvati-tatiḥ prāṇam atyakṣyad eṣa<BR>
prāk cen nātmāgati-svīkṛti-kṛti-lipibhiḥ satyam atra vyadhāsyat  ||GC_2,3.18||<BR>
<BR>
yadyapi sura-muni-kathitā <BR>
svasyāgataye vilambitā jñātā |<BR>
tad api ca valayita-tṛṣṇe<BR>
nāsyāṃ kṛṣṇena nādṛtiḥ kalitā  ||GC_2,3.19||<BR>
<BR>
[21] tatra tasya tāsāṃ ca sa-sveda-jala-kuṅkuma-rāgeṇa sāśru-kajjala-bhāgena ca muhur mitho likhitā dūtya-saṅgata-madhumaṅgala-patrikāḥ patrikā yathā-<BR>
<BR>
āyāsyāmy āśu hatvā tam adhi-madhupuraṃ kaṃsam apy asti dūraṃ<BR>
vatsādy-āghāta-dhāmnaḥ puram api kim adas tat priyāḥ kutra duḥkham?<BR>
kintv anyat prārthitaṃ yad bhavadbhir ucitaṃ tad vidhatta prasattyā<BR>
prāṇe prāṇeśvarībhir mayi kim ayi paraṃ hanta mantavyam antaḥ  ||GC_2,3.20||<BR>
<BR>
gacchan neṣa tvam adya sphurasi dayita bhoḥ kaṃsa-ghātaṃ vidhāya<BR>
svīkartuṃ rājatāṃ tat katham atha bhavatād āgatis te vrajāya?<BR>
tasmād asmābhir arthyaṃ tad idam iha bhavāṃs tatra nānā-virājat-<BR>
tīrthe sarvārthade naḥ smṛtim anu dadatām añjalīnāṃ trayāṇi  ||GC_2,3.21||<BR>
<BR>
nālaṃ me rājya-lipsā katham api valate nirmame tatra satyaṃ<BR>
kaṃsaṃ hatvā yadūnāṃ sukham abhivalayann asmi cāyāta-kalpaḥ |<BR>
baddhaḥ syāt kṛṣṇa-sāraḥ sapadi vidhi-vaśāt tarhi kiṃ pārthivāder<BR>
mānas tasmin sukhāya prabhavati na vanaṃ nāpi kāntā-susaṅgaḥ  ||GC_2,3.22||<BR>
<BR>
vṛndaṃ krīḍā-vanānāṃ bahu-vidham abhito'py asti tatrātha rājñāṃ<BR>
kanyā bahvyo'pi kāntās tava vibhava-vaśād udbhaviṣyanti dhanyāḥ |<BR>
tat-tal-lābhe manas te katham iha bhavitāsmāsu vā kiṃ tapobhir<BR>
labdhe bhoge vicitre punar api tanum ānīhate vanya-vṛttīḥ  ||GC_2,3.23||<BR>
<BR>
satyaṃ tāḥ keli-vanyā vidadhati laṣitaṃ sarvataḥ satyam eva<BR>
kṣoṇī-pālādi-kanyāḥ parama-guṇa-gaṇa-stotra-bhājaḥ sphuranti |<BR>
satyaṃ kurve trilokī mama na hi ratidā nāpi tatrastha-rāmā<BR>
yadvad vṛndāvanaṃ me tad-anugata-ramā yadvad etā bhavatyaḥ  ||GC_2,3.24||<BR>
<BR>
sā te sarvāṅga-śobhā bata samadhigatā yena netreṇa yena<BR>
śrotreṇāśrāvi vaṃśī samagami vapuṣā yena ca sparṣa-lakṣmīḥ |<BR>
tenaivālakṣi dūraṃ gamanam avagataṃ tena sandiṣṭam ugraṃ<BR>
tena svaṃ vipralabdhaṃ racitam iti hahā jīvitaṃ dhig vidhiṃ dhik  ||GC_2,3.25||<BR>
<BR>
yeyaṃ dṛṣṭir mayā vaś chavi-parikalanāt kṛṣyate yā śrutir vāg<BR>
dūrasthā racyate yā tanur api milanād davyate sa-vyapekṣam |<BR>
yady etās tatra tatra pratikṛti-kṛtaye na hy adhīnā mama syus<BR>
tarhy etāḥ svairiṇīr vā katham aham ahaha prāṇa-sakhyaḥ saheya?  ||GC_2,3.26||<BR>
<BR>
akrūra-krūra-bhāvaṃ vidhir aśubha-vidhiṃ mitram āmitra-caryāṃ<BR>
yasyām asyāṃ daśāyāṃ sarabha-samagamat tatra kānyasya vārtā?<BR>
asmaj jīvo'py ajīva-sthitim iha niyataṃ prāpnuyād evam atra<BR>
svāmin na vyādhivat tat-pratividhir udiyāt kāla-kalpe vilambe  ||GC_2,3.27||<BR>
<BR>
āyāsyāmy eva śīghraṃ na khalu mama manasy anya-vārtāsti kācit<BR>
kācid vā daivataḥ syāt tad api na bhavatī-jātu dīnās tyajāni |<BR>
yā yā madhye mad-āptir muhur iha bhavitā tāṃ punaḥ svapna-rūpāṃ<BR>
mā śaṅkadhvaṃ yathā prāg asati ca virahe śaṅkamānā babhūva  ||GC_2,3.28|| iti |<BR>
<BR>
etāvan mānam anyāsāṃ vācikaṃ hariṇājani |<BR>
rādhāyā mūkatānūkam amitaṃ yat tu nirmame  ||GC_2,3.29||<BR>
<BR>
tataḥ sva-vṛndena niśāntam āpitā<BR>
balena bālās tad urīkṛtāgatim |<BR>
prācīna-tad-rīti-śatena niścitāṃ<BR>
vinirmāṇā muhur eva tāṃ jaguḥ  ||GC_2,3.30||          <BR>
<BR>
[22] tad evaṃ snigdhakaṇthasya kathitam anu vyathita-manasi śrī-rādhikādi-sadasi <BR>
vikalaḥ kamala-locanaḥ svayam eva samavocata-<BR>
<BR>
rādhe śravasi nāveśaṃ kuru kintu vilocane |<BR>
vṛttaṃ san manyase hanta vartamānaṃ na vīkṣase  ||GC_2,3.31||<BR>
<BR>
[23] tad etan niśamya ramyaṃ tan-mukhaṃ niśāmya śāmyat-pīḍā sa-vrīḍā tat-kāla-<BR>
valamāna-śītala-nayana-jala-bindubhis tat-padāravinda-dvandam indīvarākṣī śirasā<BR>
niṣevamāṇā suciraṃ siṣeca |<BR>
<BR>
[24] atha sarveṣāṃ sukha-sandohe saṃbhṛta-dohe sarve parveva labhamānā nija-nijālayaṃ sambabhūvuḥ | śrī-rādhā-mādhavau ca mohana-mandiraṃ vindataḥ smeti |<BR>
<BR>
iti śrī-śrīmad uttara-gopāla-campūm anu <BR>
māthura-pura-sthāna-prasthānaṃ nāma<BR>
tṛtīyaṃ pūraṇam <BR>
||3||<BR>
<BR>
<BR>
<BR>
<BR>
</body></html>
