<HTML><HEAD><META HTTP-EQUIV=CONTENT-TYPE CONTENT="TEXT/HTML; CHARSET=UTF-8">
<title>Abhinanda: Ramacaritamahakavya, 1-3</title>
<style type="text/css">
  <!--
td {font-family:'Arial Unicode MS', 'Arial Unicode MS Standard', 'Arial';}  -->
 </style></HEAD><BODY><FONT Size=3 Face="Arial Unicode MS, Arial Unicode MS Standard"><BR><BR>

Abhinanda:<BR>
Ramacaritamahakavya, 1-3 (to be continued)<BR>
<BR>
Based on the edition by K.S. Ramaswami Sastri Siromani:<BR>
Ramacarita of Abhinanda. Baroda: Oriental Institute, 1930. <BR>
Gaekwad's Oriental Series No. XLVI.<BR>
<BR>
<BR>
E-text prepared by Harunaga Isaacson<BR>
<BR>
<BR>
PLAIN TEXT VERSION<BR>
<BR>
<BR>


<!---------------------------------------------------------><BR>
<HR align=left size=1 width="50%" noshade><BR>
THIS TEXT FILE IS FOR REFERENCE PURPOSES ONLY!   <BR>
COPYRIGHT AND TERMS OF USAGE AS FOR SOURCE FILE. <BR>
<BR>
Text converted to Unicode (UTF-8).<BR>
(This file is to be used with a UTF-8 font and your browser's VIEW configuration <BR>
set to UTF-8.)
</font>
<P>
<TABLE width="50%">
<tr><td>description:</td><td align=center>multibyte sequence:</td></tr>
<tr><td>long a</td>          <td align=center>  ā   </td></tr>
<tr><td>long A</td>          <td align=center>  Ā   </td></tr>
<tr><td>long i</td>          <td align=center>  ī   </td></tr>
<tr><td>long I</td>          <td align=center>  Ī   </td></tr>
<tr><td>long u</td>          <td align=center>  ū   </td></tr>
<tr><td>long U</td>          <td align=center>  Ū   </td></tr>
<tr><td>vocalic r</td>       <td align=center>  ṛ  </td></tr>
<tr><td>vocalic R</td>       <td align=center>  Ṛ  </td></tr>
<tr><td>long vocalic r</td>  <td align=center>  ṝ  </td></tr>
<tr><td>vocalic l</td>       <td align=center>  ḷ  </td></tr>
<tr><td>long vocalic l</td>  <td align=center>  ḹ  </td></tr>
<tr><td>velar n</td>         <td align=center>  ṅ  </td></tr>
<tr><td>velar N</td>         <td align=center>  Ṅ  </td></tr>
<tr><td>palatal n</td>       <td align=center>  ñ   </td></tr>
<tr><td>palatal N</td>       <td align=center>  Ñ   </td></tr>
<tr><td>retroflex t</td><td align=center>  ṭ  </td></tr>
<tr><td>retroflex T</td><td align=center>  Ṭ  </td></tr>
<tr><td>retroflex d</td><td align=center>  ḍ  </td></tr>
<tr><td>retroflex D</td><td align=center>  Ḍ  </td></tr>
<tr><td>retroflex n</td><td align=center>  ṇ  </td></tr>
<tr><td>retroflex N</td><td align=center>  Ṇ  </td></tr>
<tr><td>palatal s</td>       <td align=center>  ś   </td></tr>
<tr><td>palatal S</td>       <td align=center>  Ś   </td></tr>
<tr><td>retroflex s</td><td align=center>  ṣ  </td></tr>
<tr><td>retroflex S</td><td align=center>  Ṣ  </td></tr>
<tr><td>anusvara</td>        <td align=center>  ṃ  </td></tr>
<tr><td>visarga</td>         <td align=center>  ḥ  </td></tr>
<tr><td>long e</td>          <td align=center>  ē   </td></tr>
<tr><td>long o</td>          <td align=center>  ō   </td></tr>
<tr><td>l underbar</td>      <td align=center>  ḻ  </td></tr>
<tr><td>r underbar</td>      <td align=center>  ṟ  </td></tr>
<tr><td>n underbar</td>      <td align=center>  ṉ  </td></tr>
<tr><td>k underbar</td>      <td align=center>  ḵ  </td></tr>
<tr><td>t underbar</td>      <td align=center>  ṯ  </td></tr>
</TABLE>
<FONT Size=3 Face="Arial Unicode MS, Arial Unicode MS Standard">

Unless indicated otherwise, accents have been dropped in order <BR>
to facilitate word search.<BR>
<BR>
For a comprehensive list of GRETIL encodings and formats see:<BR>
www.sub.uni-goettingen.de/ebene_1/fiindolo/gretil/gretdiac.pdf<BR>
and<BR>
www.sub.uni-goettingen.de/ebene_1/fiindolo/gretil/gretdias.pdf
<BR>
<HR align=left size=1 width="50%" noshade><BR>
<!---------------------------------------------------------><BR>
<BR>
<BR>
<BR>


<BR>
prathamaḥ sargaḥ<BR>
<BR>
atha mālyavataḥ prasthe kākutsthasya viyoginaḥ  /<BR>
durnivārāśrusaṃvego jagāma jaladāgamaḥ  // Rc_1.1 //<BR>
<BR>
śaśāma vṛṣṭir meghānām utsaṅge tasya bhūbhṛtaḥ  /<BR>
virarāma na rāmasya dhārāsantatir aśruṇaḥ  // Rc_1.2 //<BR>
<BR>
itas tataḥ pariṇatiṃ bheje barhiṇakūjitam  /<BR>
hā priye rājaputrīti na rāmaparidevitam  // Rc_1.3 //<BR>
<BR>
kāpy abhikhyā virajasoḥ sūryācandramasor abhūt  /<BR>
dāśarathyos tathaivāsīd ayogopahatā ruciḥ  // Rc_1.4 //<BR>
<BR>
nirmalendu nabho reje vikacābjaṃ babhau saraḥ  /<BR>
paraṃ paryaśruvadanau mamlaturbhrātarāvubhau  // Rc_1.5 //<BR>
<BR>
smartavyakalikājālaṃ jajñe kuṭajakānanam  /<BR>
āsīt tathaiva tu mano rāmasyotkalikākulam  // Rc_1.6 //<BR>
<BR>
prapede punar udbhedaḥ śucinā kacchaketakaiḥ  /<BR>
upakriyāyāḥ sadṛśaṃ nārebhe ravisūnunā  // Rc_1.7 //<BR>
<BR>
ākṛṣṭamālatīgandhaḥ siṣeve rāghavaṃ marut  /<BR>
ānītamaithilīvārtas tam ārtaṃ na tu mārutiḥ  // Rc_1.8 //<BR>
<BR>
rāmāya pūrāpagamavyaktoddeśāś cakāśire  /<BR>
āste 'smāsu na sīteti śaṃsantya iva nimnagāḥ  // Rc_1.9 //<BR>
<BR>
yadārdraviraho rāmaḥ prāpitaḥ prāṇasaṃśayam  /<BR>
nūnaṃ tenānutāpena jagmur jaladarājayaḥ  // Rc_1.10 //<BR>
<BR>
dyaur muktameghāvaraṇā savitarkonmukhaṃ muhuḥ  /<BR>
yayāce sārasarutair vicāram iva rāghavam  // Rc_1.11 //<BR>
<BR>
diśo dadṛśire tena stenaṃ taṃ parimārgatā  /<BR>
mārgadānāparādhinyo gatā dūraṃ bhayād iva  // Rc_1.12 //<BR>
<BR>
tasyākṛtiviśeṣasya viśeṣāt kaṣṭam īdṛśam  /<BR>
kacchāḥ kāśacchalād ūhur itīva palitāgamam  // Rc_1.13 //<BR>
<BR>
paśyantyā iva kaṣṭāṃ tām avasthāṃ maithilīpateḥ  /<BR>
śuṣkapaṅkacayavyājād vidadre hṛdayaṃ bhuvaḥ  // Rc_1.14 //<BR>
<BR>
vṛṣṭivicchedajātena tānavenāsamāptinā  /<BR>
prapedire jaladharās tasya sabrahmacāritām  // Rc_1.15 //<BR>
<BR>
yayau virahasaṃvartaḥ padminīrājahaṃsayoḥ  /<BR>
apāraduḥkhārṇavayor na sītārāmabhadrayoḥ  // Rc_1.16 //<BR>
<BR>
śāntanirjharajhātkāradhārāḥ śikhariṇo babhuḥ  /<BR>
rāmasya viśadālāpaśuśrūṣānibhṛtā iva  // Rc_1.17 //<BR>
<BR>
tasya cakruś camatkāraṃ vyatītasamayā api  /<BR>
smitābhamukulodbhedāḥ kadambavanarājayaḥ  // Rc_1.18 //<BR>
<BR>
adṛśyanta puras tena khelāḥ khañjanapaṅktayaḥ  /<BR>
asmaryanta ca niśvasya priyānayanavibhramāḥ  // Rc_1.19 //<BR>
<BR>
abravīd atha kālajñas tatkālapratipattaye  /<BR>
praṇamya lakṣmaṇo rāmaṃ rāmāvirahaniḥsaham  // Rc_1.20 //<BR>
<BR>
jātaṃ vibhātam amalaṃ paśya prāvṛṇṇiśā gatā  /<BR>
utsāhakamalasyāyaṃ vikāsāvasaras tava  // Rc_1.21 //<BR>
<BR>
ucchrayaṃ tīrataravo raver ūrjam abhīṣavaḥ  /<BR>
madaṃ gopatayo gṛhṇanty abhiyogaṃ jigīṣavaḥ  // Rc_1.22 //<BR>
<BR>
prasīda dīyatāṃ karṇaḥ kūjadbhiḥ kurarair amī  /<BR>
prārthayantīva saṃcāraṃ taṭāḥ kardamadurgatāḥ  // Rc_1.23 //<BR>
<BR>
bhuvi bhāsvadabhīṣūṇāṃ tvadiṣūṇāṃ ca śatruṣu  /<BR>
ayaṃ sampatituṃ kālaḥ sa duṣkālo 'tivāhitaḥ  // Rc_1.24 //<BR>
<BR>
sudūronnataparyantās tīryante saṃkramair iva  /<BR>
analpagādhāḥ saritas tarubhiḥ pūrapātitaiḥ  // Rc_1.25 //<BR>
<BR>
āviṣkṛtaviśuddhibhyāṃ nadyaḥ sumahilā iva  /<BR>
kulābhyām iva kūlābhyām āpatsv api cakāsati  // Rc_1.26 //<BR>
<BR>
jalajānāṃ sumanasāṃ vayasāṃ jalasevinām  /<BR>
asya pratijalādhāraṃ sāmagryam avalokyate  // Rc_1.27 //<BR>
<BR>
yuyutsārabhasotkhātasaritkhātakarodhasaḥ  /<BR>
kukudmanto madakalāḥ kalayanti jaganty adhaḥ  // Rc_1.28 //<BR>
<BR>
viśveśa kuru viśvāsam āvartante na te ghanāḥ  /<BR>
amī śyāmalayanty āśāḥ śukāḥ śālivanonmukhāḥ  // Rc_1.29 //<BR>
<BR>
mṛgāḥ samprati śāleyaṃ sampannaṃ sampatanty amī  /<BR>
sāketam adhitiṣṭhantam arthinas tvām ivonmukhāḥ  // Rc_1.30 //<BR>
<BR>
kāryadig gṛhyatāṃ kāpi kim ārya sthīyate vṛthā  /<BR>
evam evāyam asmākam iṣṭo 'pi kim upaiṣyati  // Rc_1.31 //<BR>
<BR>
vijayāya bhavāsīno mayy arpitavapurbharaḥ  /<BR>
mūrcchānuvalanavyastaḥ prastaras tyajyatām ayam  // Rc_1.32 //<BR>
<BR>
pratīṣṭopatyakāsāladalāgrajalabindavaḥ  /<BR>
sāryantāṃ kṣaṇam uddhūya sthagitāṃsataṭā jaṭāḥ  // Rc_1.33 //<BR>
<BR>
muhūrtaṃ kriyatām ārya kapolavirahī karaḥ  /<BR>
vyuṣito valkalagranthir aṃsād unmocyatām ayam  // Rc_1.34 //<BR>
<BR>
ito vitatya dīyantām iṣavaḥ klinnayantraṇāḥ  /<BR>
nirmuktārdrajaraccailam ādattām āyataṃ dhanuḥ  // Rc_1.35 //<BR>
<BR>
ito 'vatīryatāṃ prāsthād asvāsthyam idam ujjhyatām  /<BR>
jahīṣubhir daśagrīvaṃ daśadigvedhaśodhitaiḥ  // Rc_1.36 //<BR>
<BR>
ṛjur ādīyatāṃ panthāḥ kāryakanthā garīyasī  /<BR>
utsāryatām idaṃ dūraṃ tamaḥ kiṃkāryatāmayam  // Rc_1.37 //<BR>
<BR>
āryāyāḥ śivam evāsti śatrur nihata eva te  /<BR>
alaṃ dattvāvasādāya trailokyaśaraṇaṃ vapuḥ  // Rc_1.38 //<BR>
<BR>
rākṣasāpaśadaḥ ko 'sau tvayi sajyaśarāsane  /<BR>
anena te 'vasādena dūram āropitaḥ punaḥ  // Rc_1.39 //<BR>
<BR>
aśruvegaiḥ pramīlābhir vilāpair akhilaḥ sa te  /<BR>
āmṛṣṭadehayātrasya māsaḥ prauṣṭhapado gataḥ  // Rc_1.40 //<BR>
<BR>
kriyatām adhunotsāhaś cintyatāṃ nidhanaṃ dviṣaḥ  /<BR>
kaḥ svabāhusahāyānāṃ mahatām ātmanigrahaḥ  // Rc_1.41 //<BR>
<BR>
bhadraṃ bhādrapadacchedacchinnābhrājinarajjave  /<BR>
tubhyaṃ puruṣanāgāya nirvighnatarase 'dhunā  // Rc_1.42 //<BR>
<BR>
prasīda kuru bhūyo 'pi dehayātrāṃ yathā tathā  /<BR>
anullaṅghitavijñaptir lakṣmaṇo 'varajeṣu te  // Rc_1.43 //<BR>
<BR>
agādhaṃ dhairyam āryasya triṣu lokeṣu gīyate  /<BR>
janamātrocitaḥ ko 'yam ākalpakaparigrahaḥ  // Rc_1.44 //<BR>
<BR>
aropaśamitodagrajāmadagnyāgnitejasaḥ  /<BR>
pratīcchati śarāsāraṃ tavārya ruṣitasya kaḥ  // Rc_1.45 //<BR>
<BR>
svakṛtyabhārasannyāsī yāvad itthaṃ viṣīdasi  /<BR>
tāvad antakadaṃṣṭrāṇām arātir atithir na te  // Rc_1.46 //<BR>
<BR>
ātatāyī sa vijñāto jīvaty āryeti ca śrutam  /<BR>
prāpto yātrāsahaḥ kālaḥ kālakṣepasya ko guṇaḥ  // Rc_1.47 //<BR>
<BR>
na jñāyate paraṃ vyaktam arer māyāvinaḥ padam  /<BR>
tanmārgaṇaṃ ca suhṛdā sugrīveṇa pratiśrutam  // Rc_1.48 //<BR>
<BR>
diṅmukhāhūtavikhyātakapiyūthaḥ kapīśvaraḥ  /<BR>
kṣaṇān nūnam asav āryapādamūle patiṣyati  // Rc_1.49 //<BR>
<BR>
śālipiṅgamahīpṛṣṭhaspardhayeva bhaviṣyati  /<BR>
raṃhasviharisaṃghātasampātakapilaṃ nabhaḥ  // Rc_1.50 //<BR>
<BR>
teṣām āroṣarucirair acirān mukhamaṇḍalaiḥ  /<BR>
drakṣyate taruṇādityaśatacchannam ivāmbaram  // Rc_1.51 //<BR>
<BR>
aho dīptir aho kāntir aho śīlam aho balam  /<BR>
aho śaktir aho bhaktir aho prajñā hanūmataḥ  // Rc_1.52 //<BR>
<BR>
pragalbhenāpramattena tenābhyantaramantriṇā  /<BR>
nūnam asmatkṛte svaptuṃ sugrīvāya na dīyate  // Rc_1.53 //<BR>
<BR>
sa ca pratyupakārāya tvarayaty enam ādṛtaḥ  /<BR>
dhruvaṃ buddhivayovṛddhaḥ sacivo jāmbavān api  // Rc_1.54 //<BR>
<BR>
tad evaṃ hetunā kena vānarendro vilambate  /<BR>
nāsau kṛtaghnasya bhaved guṇavadbhṛtyasaṃgrahaḥ  // Rc_1.55 //<BR>
<BR>
āgantavyaṃ dhruvaṃ tena mārgitāryā pravṛttinā  /<BR>
prapannaparakṛtyānām atyuṣṇo hi samudyamaḥ  // Rc_1.56 //<BR>
<BR>
tvatprasādāptasambhogasukhasaṃmīlitena vā  /<BR>
na tenāmūr dadṛśire diśaḥ proṣitakālikāḥ  // Rc_1.57 //<BR>
<BR>
kiyacciraṃ punar asau tasya na śrutim eṣyati  /<BR>
krīḍātaṭākahaṃsānāṃ ninādo madamūrchitaḥ  // Rc_1.58 //<BR>
<BR>
uktaiḥ kim atha bhūyobhir adya śvo vāgamiṣyati  /<BR>
paryutsukitakiṣkindhaḥ satyasandho harīśvaraḥ  // Rc_1.59 //<BR>
<BR>
vyatireke 'pi yat kāryaṃ tadapyārya pradhāryatām  /<BR>
gṛhyatāṃ kāryasiddhir nas tadvilambatiraskṛtā  // Rc_1.60 //<BR>
<BR>
yas tathopakṛtaḥ pūrvam āryeṇāryākṛte 'dhunā  /<BR>
sa śītalaḥ syād athavā paracittāni vetti kaḥ  // Rc_1.61 //<BR>
<BR>
sa pratiśrutam arthaṃ naḥ sphīto vismṛtavān iva  /<BR>
gatvāśu smāryatām ārya kāryataptasya kā kṣamā  // Rc_1.62 //<BR>
<BR>
tam ahaṃ bodhayiṣyāmi daṇḍagarbhābhir uktibhiḥ  /<BR>
sāma saṃmīlayaty eva sukhasaktān pramādinaḥ  // Rc_1.63 //<BR>
<BR>
prasīda jīyatāṃ mohaḥ ko 'ham ity avadhīyatām  /<BR>
drutam uttīrṇa evāste vyasanābdhiḥ kiyān ayam  // Rc_1.64 //<BR>
<BR>
sūnṛtair iti saumitreḥ prītaḥ pīyūṣavarṣibhiḥ  /<BR>
tam antarvedanāvegaṃ jigāyeva raghūdvahaḥ  // Rc_1.65 //<BR>
<BR>
unmīlayāmāsa dṛśau diśaḥ kiṃcid alokata  /<BR>
unnanāma ca talpāntān mocayan pakṣmalā jaṭāḥ  // Rc_1.66 //<BR>
<BR>
satvaraprahvasaumitricīrotsāritareṇuni  /<BR>
śucini kvacid āsanne niṣasāda śilātale  // Rc_1.67 //<BR>
<BR>
upaviṣṭas tadā rāmo na reje sītayā vinā  /<BR>
dhvajo nirvaijayantīkaḥ paurandara ivocchritaḥ  // Rc_1.68 //<BR>
<BR>
anūpaviṣṭam anujaṃ danujārim ivādrijit  /<BR>
pratyabhāṣata vātsalyagadgadāni padāni saḥ  // Rc_1.69 //<BR>
<BR>
ehy ehi priyasaṃlāpa hlādayāliṅgitena mām  /<BR>
ruddhaṃ ruddham upaity aśru tvām apīkṣe na lakṣmaṇa  // Rc_1.70 //<BR>
<BR>
hā vatsa bhavato 'pīyam avasthāṅgeṣu vartate  /<BR>
dhriyatāṃ rāmahatakaḥ kleśayann ekabāndhavam  // Rc_1.71 //<BR>
<BR>
nāsti vatsa cikitsāsya vyādher vidhurajanmanaḥ  /<BR>
yasya yāpanayā kṣīṇam idaṃ te sāntvanāmṛtam  // Rc_1.72 //<BR>
naikadurvāraghorādhighaṭṭanācalitā api  /<BR>
tavāśvāsanayā vatsa na gacchanti mamāsavaḥ  // Rc_1.73 //<BR>
<BR>
pitur naḥ priyamitrasya lūnapakṣasya maddviṣā  /<BR>
saṃsmaran notsahe vatsa marmacchedaṃ jaṭāyuṣaḥ  // Rc_1.74 //<BR>
<BR>
tātasya tātamitrasya vatsavatsalayos tayoḥ  /<BR>
aham eva gataḥ pāpo nidhanāya nimittatām  // Rc_1.75 //<BR>
<BR>
priyāpahārajaḥ śāmyet samyag unmūlite ripau  /<BR>
manyur dehāvadhir ayaṃ tātamitravipattibhūḥ  // Rc_1.76 //<BR>
<BR>
nabhastalāt khagapatau patati cchinnapakṣatau  /<BR>
ko 'paras tāṃ mama suhṛn mā bhaiṣīr ity abhāṣata  // Rc_1.77 //<BR>
     <BR>
syād vatsa rāmahatakāt klībaḥ kaḥ puruṣo 'paraḥ  /<BR>
ekapatnīm anugatām arāter yo na rakṣati  // Rc_1.78 //<BR>
<BR>
tayā teṣu tapasvinyā sīdator āvayor api  /<BR>
daṇḍakāraṇyakaṣṭeṣu mukhaṃ na vidhurīkṛtam  // Rc_1.79 //<BR>
<BR>
videharājasya sutā snuṣā daśarathasya sā  /<BR>
hatarāmasya jāyeti bhramati sma vane vane  // Rc_1.80 //<BR>
<BR>
svam apy apuṣṇatā kāyam api jāyām arakṣatā  /<BR>
mayā samaḥ śrutaḥ ko 'pi jātaḥ klībo raghoḥ kule  // Rc_1.81 //<BR>
<BR>
tvaṃ kevalaṃ na subhrātā tathā vilapatā muhuḥ  /<BR>
tiryañco 'pi mayāmuṣmin vane lakṣmaṇa roditāḥ  // Rc_1.82 //<BR>
<BR>
dikṣu sannaddhameghāsu mama ghorādhisākṣiṇām  /<BR>
avahan nirjharanibhān nagānām aśrunimnagāḥ  // Rc_1.83 //<BR>
<BR>
ārād ākarṇitasnigdhanavābdaninadair api  /<BR>
matkāruṇyād araṇye 'pi nānṛtyata kalāpibhiḥ  // Rc_1.84 //<BR>
<BR>
satyam eṣyati sugrīvaḥ satyaṃ jīvati jānakī  /<BR>
tvadvaco na viparyeti bhrātar brūhi punaḥ punaḥ  // Rc_1.85 //<BR>
<BR>
tvadvākyaśīkarair ebhir niruddhabahirudgamaḥ  /<BR>
mamāntar leḍhi marmāṇi sītāvirahamurmuraḥ  // Rc_1.86 //<BR>
<BR>
tasmād api dahaty uccair ayaṃ mām aparaḥ śikhī  /<BR>
yad vanaukasi nirvaire mukto vālini mārgaṇaḥ  // Rc_1.87 //<BR>
<BR>
gurvī punaś ca lajjeyam uttamarṇair ivādhunā  /<BR>
mārgitavyo yad asmābhiḥ plavagāḥ pratyupakriyām  // Rc_1.88 //<BR>
<BR>
nāsti pratyupakārāśā tatra naś capale kapau  /<BR>
yenātilaghunottuṅgo laṅghitaḥ satyapādapaḥ  // Rc_1.89 //<BR>
<BR>
uttiṣṭha vatsa gacchāvaḥ sādhayāmo 'nyato 'dhunā  /<BR>
navaiśvaryasukhavyagraḥ sugrīvo nāgam iṣyati  // Rc_1.90 //<BR>
<BR>
tapasvī ramatām evaṃ cirād dāraiḥ samāgataḥ  /<BR>
sa pīḍyamānaḥ praṇayād virasaḥ kiṃ kariṣyati  // Rc_1.91 //<BR>
<BR>
kiṃ ca vatsa daśāsāmyāj jātāḥ smaḥ suhṛdaḥ purā  /<BR>
tasyādhunā tu vistīrṇavibhavāndhasya ke vayam  // Rc_1.92 //<BR>
<BR>
gṛhītasādhuvartmāpi sadyaḥ samprāpya sampadam  /<BR>
patati skhalito 'tīva pramattaḥ prahate pathi  // Rc_1.93 //<BR>
<BR>
sa vatsa viralo jantur vipatkālapratiśrutam  /<BR>
sadyaḥ sampanmado yasya na vilumpati cetasi  // Rc_1.94 //<BR>
<BR>
astu sādhur asādhur vā na vicāryaḥ sa me 'dhunā  /<BR>
vatsa notsahate cetas tatra dogdhum upakriyām  // Rc_1.95 //<BR>
<BR>
asāv anāgataḥ śreyān āgacchan vatsa vāryatām  /<BR>
praveśayanti suhṛdaṃ na dhīrāḥ svārthasaṃkaṭe  // Rc_1.96 //<BR>
<BR>
kartavyopakṛtiḥ sadbhir yatra tatra vipadgate  /<BR>
avimṛśya kṛto 'smābhiḥ sa punaḥ kṛpaṇaḥ paṇaḥ  // Rc_1.97 //<BR>
<BR>
kiṃ kṣiptam acalaprāntād antaḥsuptaśivāśatam  /<BR>
nirdeśapuruṣeṇeva kaṅkālaṃ dundubher mayā  // Rc_1.98 //<BR>
<BR>
kasyārthasya kṛte viddhāḥ sapta sālās tapasvinaḥ  /<BR>
sa mā pratyetu vaidheyaḥ kiṃ na sādhitam anyataḥ  // Rc_1.99 //<BR>
<BR>
akṣātraṃ kṣatriyayuvā ko nu rāma iva kṣipet  /<BR>
viśikhaṃ vālini vyagre sugrīvasya paśoḥ kṛte  // Rc_1.100 //<BR>
<BR>
na parityajyate mārgas tāvan nirvācyakardamaḥ  /<BR>
yāvat pihitakaṣṭāya kāryāyātmā na dīyate  // Rc_1.101 //<BR>
<BR>
iṣvaikayā mayā viddho bāliśena valīmukhaḥ  /<BR>
anuddhārāḥ śarās tena ropitā mayi vāṅmayāḥ  // Rc_1.102 //<BR>
<BR>
anavāptavipatpāraḥ smariṣyāmi kiyanti vā  /<BR>
vatsa kālocitaṃ śādhi na rāmaḥ kiṃcid īkṣate  // Rc_1.103 //<BR>
<BR>
avalambasva māṃ bhrātaḥ sītāsmaraṇanissaham  /<BR>
dūraṃ punaḥ prabhavatā mano mohena lupyate  // Rc_1.104 //<BR>
<BR>
sanāthobhayapārśvasya tvayā vatsa tayā ca me  /<BR>
vaneṣu ca sataḥ kaṣṭam ajaniṣṭa na kiṃcana  // Rc_1.105 //<BR>
<BR>
hā bhīru hā priyatame hā madvirahakātare  /<BR>
kvāsīty ardhoktinissaṃjño jagāma sa mahītalam  // Rc_1.106 //<BR>
<BR>
mātaḥ kaikeyi tuṣṭāsi bhuṅkṣva rājyam akaṇṭakam  /<BR>
vadann ity apatat tasya lakṣmaṇaś caraṇābjayoḥ  // Rc_1.107 //<BR>
<BR>
tatas tau sāśrunayanau mṛgair vidhuravīkṣitau  /<BR>
nipetatur diva iva bhraṣṭau vidhuravī kṣitau  // Rc_1.108 //<BR>
<BR>
iti nipatitayos tayor dvayor daśarathanandanayor mahītale  /<BR>
daśabhir api digaṅganāmukhair adhṛtivaśād iva tatyaje ruciḥ  // Rc_1.109 //<BR>
<BR>
ete nikāmarasikasya jayanti pādāḥ śrīhāravarṣayuvarājamahītalendoḥ  /<BR>
yair dvādaśārkakiraṇotkaradurnivāraḥ sṛṣṭo 'bhinandakumudasya mahāvikāsaḥ  // Rc_1.110 //<BR>
<BR>
ity abhinandakṛtau rāmacarite mahākāvye prathamaḥ sargaḥ samāptaḥ  |/<BR>
<BR>
<BR>
***********************************************************************<BR>
<BR>
dvitīyaḥ sargaḥ<BR>
<BR>
tām anīkṣitacarīm adhīratām ātmano 'tha viniyamya lakṣmaṇaḥ  /<BR>
sāntvanārtham iti vācam abravīt tīvramanyurayamūḍham agrajam  // Rc_2.1 //<BR>
<BR>
kāryam ārya pariśiṣṭam ucyatāṃ mucyatām idam ayogajaṃ tamaḥ  /<BR>
rājatūdyamadivākarodayasmeram āśu mukhapaṅkajaṃ tava  // Rc_2.2 //<BR>
<BR>
āsituṃ samaya eṣa nāvayor moham ittham avalambituṃ na ca  /<BR>
utsahasva nanu hṛṣyatāṃ cirādiṣv adhīnam adhunābhikāṅkṣitam  // Rc_2.3 //<BR>
<BR>
kevalaṃ phalabhujo na tasya nas taskarasya nilaye 'sti niścayaḥ  /<BR>
abhyupaitu ravinandanaḥ kṣaṇād andhakāram idam apy apaiṣyati  // Rc_2.4 //<BR>
<BR>
aurasān api sutān arīn iva ghnanti kāraṇavaśān mahībhujaḥ  /<BR>
nigrahād anujavidviṣaḥ kapeḥ kiṃ pṛthagjana ivānutapyase  // Rc_2.5 //<BR>
<BR>
krīḍatāṃ mṛgavaneṣu dhanvināṃ jīvakoṭikadane 'pi kā kṣatiḥ  /<BR>
khidyase kim aniśaṃ prayojanād ekavānaravadhaḥ kutaḥ kṛtaḥ  // Rc_2.6 //<BR>
<BR>
tasya ca pravayaso jaṭāyuṣaḥ svargiṇaḥ kim adhunānuśocyate  /<BR>
yena jarjarakalevaravyayāt krītam indukiraṇojjvalaṃ yaśaḥ  // Rc_2.7 //<BR>
<BR>
etad ekam ativāhyatām ahaḥ śvo na sa plavagarāṭpratīkṣyate  /<BR>
tat prasīda parito vicīyatātmanaiva sanagārṇavāvaniḥ  // Rc_2.8 //<BR>
<BR>
tat kabandhaśabarīhanūmatām āvayor ajani saṅgataṃ yathā  /<BR>
iṣṭaśaṃsi vanaśailapānthayoḥ kiṃ tathānyad api nāpatet punaḥ  // Rc_2.9 //<BR>
<BR>
yatra yatra tava siddhir agrataḥ kaḥ kariṣyati na te samīhitam  /<BR>
ujjvale kṛtavidāṃ na kevalaṃ tena vartmani durātmanā sthitam  // Rc_2.10 //<BR>
<BR>
sambhavaty abhimaraḥ pure 'thavā tasya tīvram ayaśaḥ kim ucyate  /<BR>
duḥkham utkhanati kaṇṭakāvalīr aṅgasandhiṣu navaḥ kileśvaraḥ  // Rc_2.11 //<BR>
<BR>
samprati prathamam ārya gṛhyatāṃ tatpravṛttim upalabdhum udyamaḥ  /<BR>
marṣaṇīyaparilambadūṣaṇaḥ so 'dhunāpy akapaṭo ghaṭate cet  // Rc_2.12 //<BR>
<BR>
muñca moham avatīryatām itaḥ sevyatām iyam anāvilā nadī  /<BR>
eṣa gacchati javāj japāruṇo vāruṇīm aruṇasārathir diśam  // Rc_2.13 //<BR>
<BR>
unmimīla raghunandanaś cirāt tan niśamya vacanaṃ camatkṛtaḥ  /<BR>
apy ayogavidhurā na śerate saṃmukhīnavidhayas tathāvidhāḥ  // Rc_2.14 //<BR>
<BR>
muktamoham avalokya lakṣmaṇas taṃ mṛgāṅkam iva meghanirgatam  /<BR>
ādade 'tha śaśikāntabhūdharasyandabinduśiśirāṃ sarasvatīm  // Rc_2.15 //<BR>
<BR>
eṣa paśya patito nabhastalād astaśailagahaneṣu naśyati  /<BR>
sandhyayā caramadikpragalbhayā bhagnasāndrakarapañjaraḥ khagaḥ  // Rc_2.16 //<BR>
<BR>
śakyam arcitum anuccapāṇibhiḥ pāśapāṇinagarīnivāsibhiḥ  /<BR>
sānurodha iva dūrabandhuro bandhujīvakusumāruṇo raviḥ  // Rc_2.17 //<BR>
<BR>
eṣa muktakarapāṭavo ravir nāṭayaty anuguṇatvam appatau  /<BR>
āpadi prakṛtir ujjhitā varaṃ nāśrayasya visadṛg viceṣṭitam  // Rc_2.18 //<BR>
<BR>
bimbamūlarucirā raver amī recayanti gaganaṃ gabhastayaḥ  /<BR>
pūrayanti ca mahīṃ mahīruhām āyatāḥ pratiśarīrayaṣṭayaḥ  // Rc_2.19 //<BR>
<BR>
agrataḥ śikharaśākhisaṃhateś chāyayopacitayāpasāritaḥ  /<BR>
pṛṣṭhato 'tinibhṛtaṃ mahībhṛtām ātapaḥ kaṭakam āśu nojjhati  // Rc_2.20 //<BR>
<BR>
svīkaroti śanakair anokahacchāyam adriśikharasthalīr api  /<BR>
hīyate nijavapuṣy api kramād ātapasya mamatā tapasvinaḥ  // Rc_2.21 //<BR>
<BR>
appater diśi viceṣṭate ravir vyākulāḥ śakunayaḥ svananty amī  /<BR>
dhvāntadṛṣṭiviṣadarśanād dine durnivāranidhane nimīlati  // Rc_2.22 //<BR>
<BR>
kīryate kṛtaravaiḥ khagavrajair eṣa tallataṭacaityapādapaḥ  /<BR>
sāyam adhvanikaṭe nirargalaḥ sajjanālaya iva pravāsibhiḥ  // Rc_2.23 //<BR>
<BR>
yānti khinnajanasevyatām amī saumya sormiśucivālukācayāḥ  /<BR>
prāntasuptakalahaṃsapaṅktayaḥ svairanīramaruto nadītaṭāḥ  // Rc_2.24 //<BR>
<BR>
dhik taṭāntavasatīn sitacchadān paśyataḥ kamalaṣaṇḍavaiśasam  /<BR>
staumi taṃ divasam ārya kevalaṃ yo 'stam eti samam abjabandhunā  // Rc_2.25 //<BR>
<BR>
dantamūlanihitaikasallakīpallavo 'lasavilokitānugaḥ  /<BR>
eṣa muktagirikandaraḥ śanair vāri vāraṇapatiḥ pratiṣṭhate  // Rc_2.26 //<BR>
<BR>
śīlayanti kariṇaḥ svavāsitāvāri sairibhasamūharecitam  /<BR>
mālatīvanavikāsavāsitā vānti palvalataṭāntavāyavaḥ  // Rc_2.27 //<BR>
<BR>
saṃtyajanti masṛṇaṃ saraḥsarittallamūlasalilāni sairibhāḥ  /<BR>
sambhajanti sahasā bhayadrutair īkṣitāḥ kurarasārasairibhāḥ  // Rc_2.28 //<BR>
<BR>
saṃmukhīnaghanapatrabandhanāt paśya paṅkajavanād anāratam  /<BR>
pītakośamakarandasaṃcayāḥ saṃcaranti madhupāḥ kumudvatīm  // Rc_2.29 //<BR>
<BR>
nopanītamukhamudram ambujaṃ muktamudram atha naiva kairavam  /<BR>
etadīkṣitaparasparaṃ punaḥ patriyugmam apanidravaiśasam  // Rc_2.30 //<BR>
<BR>
rodhasaḥ pulinam abjinīṃ tatas tām atītya bhajate kumudvatīm  /<BR>
tatra tapta iva gāhate payaḥ sāyam ārdraviraho vihaṅgamaḥ  // Rc_2.31 //<BR>
<BR>
svīkṛtaṃ na nalinair nimīlitaṃ na sphuṭaṃ kumudakuḍmalasmitam  /<BR>
etadīkṣitaparasparaṃ paraṃ mūḍham ambhasi vihaṅgamadvayam  // Rc_2.32 //<BR>
<BR>
jarjaraṃ tyajati vāsaraplavaṃ na prasārayati mantharān karān  /<BR>
ety adṛṣṭam avalambya kevalaṃ vyomavārinidhiśeṣam aṃśumān  // Rc_2.33 //<BR>
<BR>
śrāvitāgamam iva dvijāravair dhvāntam oṃ iti jagat pratīcchati  /<BR>
trātum ūṣmarahitaḥ kṣamo 'dhunā na svamaṇḍalam api prabhākaraḥ  // Rc_2.34 //<BR>
<BR>
dṛśyatām udayati sma yādṛśas tādṛśas taraṇir astam īyate  /<BR>
utsavavyasanayoḥ prabhur vidhir vikriyāsu mahatām anīśvaraḥ  // Rc_2.35 //<BR>
<BR>
sphītam abjakulam īkṣyatām itas tallam ullasitahaṃsasārasam  /<BR>
niścalācchaparimaṇḍalodakaprāntamantharamṛṇālakaṇṭakam  // Rc_2.36 //<BR>
<BR>
śīlayanty acalamekhalāsv amī śītalāsu ruravo nirudyamāḥ  /<BR>
pūrvaśaṣpakabalānuvartinaḥ stokacañcalamukhāḥ sukhāsikām  // Rc_2.37 //<BR>
<BR>
dīdhitīḥ paricitāḥ parityajaty abjinīr api ca nānurudhyate  /<BR>
sandhyayā varuṇadigvadhūm anuprāpitaḥ kam api rāgam aṃśumān  // Rc_2.38 //<BR>
<BR>
dyaū ravīndurahitāpi nirmalā bhūr avṛkṣasalilāpi śītalā  /<BR>
antarālam avalambya śobhate vāsarakṣaṇadayoḥ kṣaṇaṃ jagat  // Rc_2.39 //<BR>
<BR>
nirjharo 'yam iyam āpagā saraḥ palvalaṃ ca vimalaṃ vibhāty adaḥ  /<BR>
yatra cittam iha paryupāsyatāṃ tatra tatrabhavatī pitṛprasūḥ  // Rc_2.40 //<BR>
<BR>
ity ubhau vyavahitāntaravyathau tau samāpya samayocitaṃ vidhim  /<BR>
satkṛtiṃ dadhatur ānane mithaḥ prārthanāṃ kim api rāmalakṣmaṇau  // Rc_2.41 //<BR>
<BR>
yatra vāti na kumudvatīmarut kaumudī bata na yatra vīkṣyate  /<BR>
taṃ nirūpitasamantam añjasā bhejatuḥ parisaraṃ raghūdvahau  // Rc_2.42 //<BR>
<BR>
dṛṣṭipāṇitalappātaśodhitām uddhṛtasthagitakaṇṭakāvaṭām  /<BR>
astṛṇān navatṛṇena medināṃ rāmabhadraśayanāya lakṣmaṇaḥ  // Rc_2.43 //<BR>
<BR>
nirṇineja sahasā suṣupsataḥ pādapadmayugam agrajanmanaḥ  /<BR>
svāṃśukoddhṛtajalaṃ karābjayoḥ kauśalāc ca samavāhayat punaḥ  // Rc_2.44 //<BR>
<BR>
adhvajarjaritarājalakṣaṇaṃ lakṣmaṇaś caraṇam agrajanmanaḥ  /<BR>
āmamarśa ciram aśru vartayan kevalopakaraṇena pāṇinā  // Rc_2.45 //<BR>
<BR>
svairam agrakarajair vivṛtya ca vyākulāṃ samanayaj jaṭāṭavīm  /<BR>
aṅgadeśam anayad vidhūya ca srastarātisṛtam añcalaṃ tvacaḥ  // Rc_2.46 //<BR>
<BR>
pārśvayor upadadhe maheṣudhī ādade śirasi pūjitaṃ dhanuḥ  /<BR>
unmamārja dhutasaṃhṛtena ca svāñcalena punaruktam āstaram  // Rc_2.47 //<BR>
<BR>
ity ajasram anujātasevayā jīyamānavanavāsayātanaḥ  /<BR>
svaptukāma iva sālasendriyaḥ saṃviveśa raghunandanaḥ kṣaṇam  // Rc_2.48 //<BR>
<BR>
mīlitonmiṣitalocanaḥ śanair jāgarūkam avalokya so 'nujam  /<BR>
uccavāmakarapaṅkajodaranyastamaulir avadan mitaṃ vacaḥ  // Rc_2.49 //<BR>
<BR>
gaccha vatsa śayanīyam ātmanaḥ kliśyase kṛśataraḥ kiyac ciram  /<BR>
nidrayā viśadatāṃ vraja kṣaṇaṃ na kṣamaḥ pratiniśīthajāgaraḥ  // Rc_2.50 //<BR>
<BR>
prātar asti bahu kṛtyam āvayor bhrātar ātmani kim asy atatparaḥ  /<BR>
cintyatām uṣasi tasya saṃgatiḥ śītalasya kapicakravartinaḥ  // Rc_2.51 //<BR>
<BR>
āspadādhigamagarvito 'stu vāpy astu vānuditabhūtivikriyaḥ  /<BR>
āvayoḥ samayabaddhayoḥ puno niścayārtham adhigamya eva saḥ  // Rc_2.52 //<BR>
<BR>
tad vibhātu rajanī sukhena te yāsyataḥ plavagarājamandiram  /<BR>
pakṣayor yad anurūpamuktayos tat tadaiva ca samarthayiṣyate  // Rc_2.53 //<BR>
<BR>
ūcivān iti babhūva nirvacāḥ kuḍmalīkṛtavilocanotpalaḥ  /<BR>
adhyaśeta caraṇāmbujāntikaṃ tasya joṣam anagho jaghanyajaḥ  // Rc_2.54 //<BR>
<BR>
tatra tatra ca śayānayoś cirād vīrayor vigatasādhvasā iva  /<BR>
uddhatair dadur ulūkahuṃkṛtair andhakārajayaghoṣaṇāṃ drumāḥ  // Rc_2.55 //<BR>
<BR>
vyātatoḍudaśanāpi mucyase na tvam arkacirasaṃstutādhunā  /<BR>
ity ariṣṭaripukūjitais tamo dyāṃ bruvāṇam iva dūram udyayau  // Rc_2.56 //<BR>
<BR>
kevalaṃ śakunayo na nīḍagāḥ śākhino 'pi śayitāḥ samantataḥ  /<BR>
jajñire timirataskarāvalīlupyamānavibhavāś ca bhūbhṛtaḥ  // Rc_2.57 //<BR>
<BR>
na sthalī na pulinaṃ na sindhavo nācalā na taravaś cakāśire  /<BR>
dūṣitadvitayavādam udbabhāv ekam eva timiraṃ vibhūtimat  // Rc_2.58 //<BR>
<BR>
tatra mugdhapṛṣatas tamoghane pārśvagām api mṛgīm ahārayat  /<BR>
prāpa kokayuvatir yadṛcchayā patyur ādhitaralasya saṃgamam  // Rc_2.59 //<BR>
<BR>
vṛddham aṅkam anayac chiśubhramāc cumbati sma dayiteti yūthapam  /<BR>
svīyam apy uditasaṃśayaḥ śanair aṅgam aṅgam amṛśad valīmukhaḥ  // Rc_2.60 //<BR>
<BR>
sarvataḥ parigateva parvatair āciteva tarubhir nirantaram  /<BR>
āpluteva salilair itas tataḥ śakyate sma cirasaṃstutāpi bhūḥ  // Rc_2.61 //<BR>
<BR>
dikṣu dakṣam avanāv anākulaṃ khe 'tikhelam aṭavīṣu bhīṣaṇam  /<BR>
mattam adriṣu darīṣu durjayaṃ prādurāsa viṣame samaṃ tamaḥ  // Rc_2.62 //<BR>
<BR>
bhejur aikyam iva tulyavaiśasāḥ sāyam eva malinair mukhair diśaḥ  /<BR>
gṛhyamāṇaśikharā tamaścayair dyauḥ papāta vasudhāsakhītale  // Rc_2.63 //<BR>
<BR>
pratyabhān na purato na pṛṣṭhataḥ pārśvayoś ca viśadaṃ na kiṃcana  /<BR>
vyānaśe bhuvanam añjanācalaprasthapaṅktinibiḍaṃ niśātamaḥ  // Rc_2.64 //<BR>
<BR>
na dvitīyam anubhūyate sma vastv antikād api tamas tiraskṛtam  /<BR>
kevalātmaviṣayaṃ tadābhavaj jñānam ulbaparivāsinām iva  // Rc_2.65 //<BR>
<BR>
dūramiśritaparasparāṅgakair apy ayogajanitajvarair iva  /<BR>
durlabhānanavilokanāmṛtair dūyate sma mithunair mitho bhṛśam  // Rc_2.66 //<BR>
<BR>
so 'tiśītahimaśīkaro marun nūnam ulmukacayān avākirat  /<BR>
yac cukūja bhṛśam ārtikāhalaṃ cakravākayuvatis tapasvinī  // Rc_2.67 //<BR>
<BR>
uccacāra na vanasthalīṣv asau marmaraḥ patitapatranisvanaḥ  /<BR>
nāvirāsa karikṛṣṭasallakībhaṅgayonir asakṛc caṭatkṛtiḥ  // Rc_2.68 //<BR>
<BR>
tasthur āsthitamanuṣyamūrtayo yāmikā iva vidūrato 'drayaḥ  /<BR>
prahvabālaviṭapāgrapāṇayas tau parītya taravaḥ siṣevire  // Rc_2.69 //<BR>
<BR>
drāṅ nidāgham anudadrajo 'dhunād viślathāṃ bṛhatikām asārayat  /<BR>
pratyapadyata vanānilas tayor ekasannihitayāmikavratam  // Rc_2.70 //<BR>
<BR>
sānujasya tamasi pramīlatas tasya bhāvimamatāhṛtā iva  /<BR>
ujjvalāyataviṣāṇasūcitāś cakrire parikaraṃ mataṅgajāḥ  // Rc_2.71 //<BR>
<BR>
dīpakṛtyam akarod upāntike niṣprakamparuciroṣadhīgaṇaḥ  /<BR>
tenur adrivanamadhyasuptayor maṅgalāni vanadevatās tayoḥ  // Rc_2.72 //<BR>
<BR>
ehi jānaki bhujāntaraṃ kharaḥ prastaro 'yam asi kiṃ parāṅmukhī  /<BR>
matkapolam upadhāya supyatām aprasaktir iyatī kadā nu te  // Rc_2.73 //<BR>
<BR>
kṣiptam aṃśukam idaṃ mayorasi prīyatāṃ tava nirānandaḥ stanaḥ  /<BR>
nīvinodini kare kuru kṣamām āyatākṣi nudasīva kiṃ punaḥ  // Rc_2.74 //<BR>
<BR>
suptavākyam iti maithilīpater maithilīvirahadūyamānayā  /<BR>
diksakhīnivahavāritāsrayā śuśruve vasudhayopasannayā  // Rc_2.75 //<BR>
<BR>
mad bibheti virahī raghūdvaho mad vinā ca na jagat pramodate  /<BR>
tat karomi kim itīva cintayan nojjagāma sahasā niśākaraḥ  // Rc_2.76 //<BR>
<BR>
na sma bhāti kim api sphuṭaṃ puraḥ kiṃcid īritakareṇa kevalam  /<BR>
dṛśyate sma divi dūravartinā tarjyamānam iva kenacit tamaḥ  // Rc_2.77 //<BR>
<BR>
jāyate sma ghanamālatīguṇaśreṇigarbhakabarīmanoharam  /<BR>
meghavāhanadigaṅganāmukhe mugdhacandrakarakarburaṃ tamaḥ  // Rc_2.78 //<BR>
<BR>
sānurāgam upagūḍham agrimair aṃśubhiḥ śaśabhṛto davīyasaḥ  /<BR>
unnanāma namucidviṣo diśi srastastaṃtamasabhāram ambaram  // Rc_2.79 //<BR>
<BR>
ujjvalāgrakiraṇapraveśakaproktasatvarasamāgamo 'pi san  /<BR>
prekṣyate sma janitotsukaś cirād vyomaraṅgamukhasaṃmukhaḥ śaśī  // Rc_2.80 //<BR>
<BR>
audayena śaśino gabhastinā bhinnaśeṣatimiraṃ vyarājata  /<BR>
mṛjyamānam iva śakradiṅmukhaṃ kuṅkumena mṛganābhoyogin  // Rc_2.81 //<BR>
<BR>
taṃ babhāra na vidhur navodayaṃ kiṃ tu kuṅkumavilepanāruṇam  /<BR>
ekam utsukavaśāt payodharaṃ vyācakāra haridigvilāsinī  // Rc_2.82 //<BR>
<BR>
āttajaitranijapuṣpadhanvano manmathasya bhuvanāni jeṣyataḥ  /<BR>
unnanāma purataḥ śaśicchalāt pūrṇarukmakalaśaḥ payonidheḥ  // Rc_2.83 //<BR>
<BR>
diksarāgamukhasannidhāpitasphītacandracaṣakā śatakratoḥ  /<BR>
kṣībabhāvam iva bibhratī babhau viślathācchatimirāṃśukoccayā  // Rc_2.84 //<BR>
<BR>
nandayan bhuvanam unmukhaṃ cirān mandayan smaraviruddham udyamam  /<BR>
krandayan virahiṇo vihaṅgamān sāndrayan pramadam indur udyayau  // Rc_2.85 //<BR>
<BR>
locanālinivahaikapaṅkajaṃ cittahaṃsaśayanīyasaikatam  /<BR>
ujjagāma ratikelimandiraṃ yāminīyuvatijīvitaṃ śaśī  // Rc_2.86 //<BR>
<BR>
āliliṅga rajanīm ahāsayad bidyamānamukulāṃ kumudvatīm  /<BR>
agrahīd uḍuvadhūkarān karair dyāṃ prasādam anayat samaṃ śasśī  // Rc_2.87 //<BR>
<BR>
ādade viyad alāñchanavrataṃ lāñchanaṃ nijam agūhad aṃśubhiḥ  /<BR>
prāhiṇod apasṛtāsu kaumudīṃ dikṣu dakṣatanayāparigrahī  // Rc_2.88 //<BR>
<BR>
vyāpya dūram atha nirmalaṃ viyad vītapaṅkam iva paṅkajākaram  /<BR>
rejur agrakiraṇāḥ kṣapāpateḥ pūtakokanadakandakomalāḥ  // Rc_2.89 //<BR>
<BR>
khe kakupsu bhuvi ca kṣapāpateḥ petur ūḍhanicayā marīcayaḥ  /<BR>
yatra tatra kuharāṇi kānicit kampamānam aviśan niśātamaḥ  // Rc_2.90 //<BR>
<BR>
kṣiptam indurucibhir vyalambata tryambakasya śikhinaś ca diṅmukhe  /<BR>
tatra nunnam anubandhaniḥsahaṃ kāndiśīkam iva niṣṭhitaṃ tamaḥ  // Rc_2.91 //<BR>
<BR>
kandarāṇi ca mahāmahībhṛtāṃ koṭarāṇi ca jaranmahīruhām  /<BR>
adhyuvāsa kamalodarāṇi ca dhvāntam adhvagavadhūmukhāni ca  // Rc_2.92 //<BR>
<BR>
svīcakāra karakoṭilālanālambitoḍutatimekhalāṃ divam  /<BR>
rāgabhaṅgam atisaṃstavād gatāṃ devarājadiśam indur atyajat  // Rc_2.93 //<BR>
<BR>
ātatāna gaganāṅgaṇādhikair medinīm amṛtavarṣibhir vidhuḥ  /<BR>
viprayuktajanadhūmaketubhiḥ ketakāgraśucibhir marīcibhiḥ  // Rc_2.94 //<BR>
<BR>
saṃkucadbhir abhirāmatādhike sādhu candramasi puṣkaraiḥ kṛtam  /<BR>
udyatā jayini kāminīmukhe tena sāhasam anuṣṭhitaṃ punaḥ  // Rc_2.95 //<BR>
<BR>
uccakhāna ruṣam uccamaṇḍalaḥ khaṇḍanām agamayad viṣahyatām  /<BR>
mānapaṅkam apanīya kāminīḥ kāntahastam anayan niśāpatiḥ  // Rc_2.96 //<BR>
<BR>
vyaktavartmabilavāhinīvanagrāmagulmagahanādribhedayā  /<BR>
saumyatādhikaviśeṣayājani jyotsnayā divasaniḥspṛho janaḥ  // Rc_2.97 //<BR>
<BR>
pīyate sma kumudaṃ na locanaiś candrikā tapati rohitacchadam  /<BR>
prādurāsa param utpibann aliḥ saurabhaṃ niravalambam ambuni  // Rc_2.98 //<BR>
<BR>
ekikeva nijavṛndamadhyagāpy uccukūja sabhayā sitacchadī  /<BR>
dantamūlam asakṛc ca saṃśayād āmamarśa kariṇaḥ kareṇukā  // Rc_2.99 //<BR>
<BR>
ketakīṣu kadalīṣu vālukāsv aśmasu sphuṭitakairave 'mbhasi  /<BR>
lambhiteva laharīparamparām ullalāsa śaśikāntivāhinī  // Rc_2.100 //<BR>
<BR>
prāptasūkṣmaghanapallavāntaraiś citritāḥ śaśikarair itas tataḥ  /<BR>
bibhrati sma tarumūlaśāyinaḥ śambarāḥ pṛṣatayūthavibhramam  // Rc_2.101 //<BR>
<BR>
kṛcchralabdhanagaśṛṅgasandhayo dattamanmathajayābhisandhayaḥ  /<BR>
maithilītaravadhūdurāsadaṃ rāghavāṅkam aviśac chaśitviṣaḥ  // Rc_2.102 //<BR>
<BR>
jāgarṣi kāśmari niṣīdasi kovidāra kutrāsi vatsa kṛtamāla tamāla paśya  /<BR>
kiṃ vartate raghupater iti satvarābhir uktaṃ drumaugham avalokya vanasthalībhiḥ  // Rc_2.103 //<BR>
<BR>
anyonyadūrapariṣaktaviśālasāndraśākhāśatais tarubhir antarayāṃbabhūve  /<BR>
udbhūtaghoravirahajvaralaṅghitasya candrātapaḥ sa khalu dāśarather apathyaḥ  // Rc_2.104 //<BR>
<BR>
kumudavanam ahetu tyaktanidraṃ tadāsīd gaganam uḍuvitānair dhig vṛthaiva praphullam  /<BR>
ajani jagad adhīśasyāgṛhītes tadānīṃ vidhur api vidhavastrīyauvanodbhedaśocyaḥ  // Rc_2.105 //<BR>
<BR>
śvasiti janakaputrī satvaro bhānuputraḥ kapipatir upasannaṃ suprabhātaṃ taveti  /<BR>
jagur iva raghunāthāyārdhabuddhāḥ svananto madhuram apararātre patriṇaḥ ke 'pi ke 'pi  // Rc_2.106 //<BR>
<BR>
ity abhinandakṛtau rāmacarite mahākāvye sandhyātamaścandrodayavarṇano nāma dvitīyaḥ sargaḥ samāptaḥ  //<BR>
<BR>
kavīnāṃ kiṃ dattair nṛpapaśubhir anyair avasare paraṃ pṛthvīpālaḥ kṣaṇam api sa karṇo vitaratu  /<BR>
anāttaṃ tattvajñair api suvipulārthavyayabhiyā pratiṣṭhāṃ yenoccair jagati gamitaṃ rāmacaritam  //<BR>
<BR>
% NB /msC/ reads here (instead of this verse?)<BR>
pālānvayāmbujavanaikavirocanāya tasmai namo 'stu yuvarājanareśvarāya  /<BR>
koṭipradānaghaṭitojjvalakīrtimūrtir yenāmaratvapadavīṃ gamito 'bhinandaḥ  //<BR>
<BR>
<BR>
***********************************************************************<BR>
<BR>
<BR>
tṛtīyaḥ sargaḥ<BR>
<BR>
atha prabuddhaḥ prathamaṃ vibuddham āsīnam ādāya tadaṅghriyugmam  /<BR>
prakāmanidrābhigamābhirāmo rāmaḥ sumitrāsutam ity uvāca  // Rc_3.1 //<BR>
<BR>
kim ittham eva kṣapito niśīthaḥ kaccin muhūrārdham asi prasuptaḥ  /<BR>
asmin prasādāvasare dhiyāṃ ca pratiṣṭhitaś cetasi kas tavārthaḥ  // Rc_3.2 //<BR>
<BR>
vanaukasas tasya naveśvarasya bhāvāvabodhāya punar vimṛśya  /<BR>
yat prāptakālaṃ tad udāharāśu prasthānakālo 'yam atipraśastaḥ  // Rc_3.3 //<BR>
<BR>
svakāryalābhastimitaḥ kapiś cen na kaścid artho 'nusṛtena tena  /<BR>
ripaūpetaṃ varam arthibhāvād vikārasaṃdehasahe na mitre  // Rc_3.4 //<BR>
<BR>
kāryāntarāśārahitena tena vyaktaṃ khalenādya vayaṃ nirastāḥ  /<BR>
dattaḥ pradīrghāgrahaṇābhidhāno yenāyam ārād api no 'rdhacandraḥ  // Rc_3.5 //<BR>
<BR>
ruddhas tapasvī sa kathaṃ na kaiścin mohāndhakūpe nipatan madāndhaḥ  /<BR>
kiṃ deśakās te 'pi hanūmadādyāḥ sadyaḥ padaṃ prāpya samaṃ vipannāḥ  // Rc_3.6 //<BR>
<BR>
riṣṭaṃ na dṛṣṭaṃ pavamānasūnor na cāgnisūnor na ca vālisūnoḥ  /<BR>
sarve 'pi kiṃkāraṇam ekadaiva pramītakalpāḥ kapidārakās te  // Rc_3.7 //<BR>
<BR>
sa durnivāro harir adya śetām āsvāditaiśvaryamadhur madena  /<BR>
kathaṃ punar jāgarakāla eva suptās tadāptā iti me vitarkaḥ  // Rc_3.8 //<BR>
<BR>
devāt prasūtena himetarāṃśor ūrjasvalais taiḥ sakhibhir vṛtena  /<BR>
udāradehadyutināsmadarthe niranvayaṃ tena tamaḥ prapannam  // Rc_3.9 //<BR>
<BR>
aho mahan mohajam andhakāraṃ yenādya madhyesabham uddhureṇa  /<BR>
utsārya tān mantrimaṇipradīpān plavaṅgarājaḥ prasabhaṃ gṛhītaḥ  // Rc_3.10 //<BR>
<BR>
lobhasya mohasya manobhavasya madasya cātiprasaro na ruddhaḥ  /<BR>
ruddhaḥ paraṃ pūrṇamanorathena tenādya naḥ pratyupakāravegaḥ  // Rc_3.11 //<BR>
<BR>
samrāṭpadasthasya padād apetāḥ samprītaye samprati mā sma bhūmaḥ  /<BR>
dṛṣṭāstrasārā api tasya bhīroḥ kiṃ bhītaye vatsa vayaṃ na bhūtāḥ  // Rc_3.12 //<BR>
<BR>
sthāne nirastaḥ sudhiyāgrajena sa tena māyāmasṛṇo durātmā  /<BR>
mayā madāndhena punar vṛthaiva kroṣṭā mṛgendrasya pade 'bhiṣiktaḥ  // Rc_3.13 //<BR>
<BR>
nirveśaniryātanaśāṭhyanidrāṃ nīceṣu daṇḍaḥ paruṣo nihanti  /<BR>
tathāpi dākṣiṇyavilambitavyam idaṃ dhanus taṃ prati māmakīnam  // Rc_3.14 //<BR>
<BR>
yāvan na viśrāmyati vegajanmā dikṣu dhvanir vālibhidaḥ śarasya  /<BR>
tāvat punas taṅka iha trilokyām ākrāntakiṣkindham upakrameta  // Rc_3.15 //<BR>
<BR>
asmāsu nāvedayati sma garvāt kurvīta śeṣārivadhaṃ bhujābhyām  /<BR>
vidhāya saurājyam asaūpeyād ity arthitā paśyati na pramāṇam  // Rc_3.16 //<BR>
<BR>
tad eṣa me nirmalasargasargaḥ ṣaḍvargaruddho ripuvat sa heyaḥ  /<BR>
nāsau niṣiddhas tava yānapakṣo mayā bata prāg asamāhitena  // Rc_3.17 //<BR>
<BR>
asaṃśayaṃ sa pratihārapālīsasambhramāveditasannikarṣam  /<BR>
tvāṃ praty asūyāṃ hṛdayena dhāsyaty upasthitāntaḥpuraviprayogaḥ  // Rc_3.18 //<BR>
<BR>
tadvaktram ārkes taruṇārkatāmraṃ tvatprītivākyair akṛtapramodam  /<BR>
bhaviṣyati pratyupakārabhāranirvāhacintāgamasāndhakāram  // Rc_3.19 //<BR>
<BR>
smariṣyati tvāṃ na sa bodhyamāno 'py ālokayiṣyaty athavā na pṛṣṭaḥ  /<BR>
pratyeṣi kāntājanamadhyavartī sa cintayāsmadgatayādhunāste  // Rc_3.20 //<BR>
<BR>
āvāṃ yadaivādritaṭe niviṣṭau sa kālikāṃ vīkṣya purīṃ praviṣṭaḥ  /<BR>
āmṛṣṭam āsīc capalena tena sauhārdam asmadviṣayaṃ tadaiva  // Rc_3.21 //<BR>
<BR>
ahaḥsv amīṣu kṣaṇa eva nāsīd āsīn na saṃdeśaharo 'nurūpaḥ  /<BR>
ityādi sa vyaktam alīkam eva tvatprītyupālambhapadeṣu vaktā  // Rc_3.22 //<BR>
<BR>
kṛtāvahelaḥ praṇayaprasannaṃ niruttaraḥ satvarakāryavādam  /<BR>
prekṣiṣyate roṣalavānuraktaṃ valīmukhaḥ śuṣkamukho mukhaṃ te  // Rc_3.23 //<BR>
<BR>
tasyāgamād yaḥ sahasā bhaviṣyaty arthasya tasyābhavanaṃ mamāstu  /<BR>
bādhiṣyate vālivadhātiriktas tadveśmayātrānuśayaḥ sadā nau  // Rc_3.24 //<BR>
<BR>
sa prāktano nūnam anarthabhājā nītas talaṃ tena hitaiṣivargaḥ  /<BR>
utthāpitair dūram asāv idānīṃ divāniśaṃ dīvyati durvidagdhaiḥ  // Rc_3.25 //<BR>
<BR>
akṣā mṛgākṣyo mṛgayā madhūni prekṣāś ca tasyādya haranti kālam  /<BR>
na prāpnuvanti kṣaṇam āptavācaḥ sadādṛtāś cāraṇacāṭuvādāḥ  // Rc_3.26 //<BR>
<BR>
vadanti bhītāḥ sacivā na kiṃcit kiṃ cintayāsmadgatayā viṭānām  /<BR>
svayaṃ na sampraty anusaṃdadhāti pūrvāparaṃ kāmaparaḥ sa rājā  // Rc_3.27 //<BR>
<BR>
na sūrayo na sthavirā na dhīrāḥ puraḥsthitāḥ prāśnikatāṃ prayānti  /<BR>
saṃtiṣṭhate saṃsadi saṃśayānaḥ pṛṣṭhopaviṣṭāsu vilāsinīṣu  // Rc_3.28 //<BR>
<BR>
itthaṃgate tatra gatasya kena manyus tavodīrṇarayo nivāryaḥ  /<BR>
vicāyamāṇo na guṇāya naḥ syād asau kapīnāṃ kadanānubandhaḥ  // Rc_3.29 //<BR>
<BR>
prapannaśāṭhyasya haṭhopanāmād āneṣyamāṇasya guṇaṃ na vīkṣe  /<BR>
tathāvidhā hi dviṣatāṃ stavena kaṣanti karṇau param antikasthāḥ  // Rc_3.30 //<BR>
<BR>
spṛṣ.o na ced vikriyayā kayāpi nopasthitaḥ kāryavaśād idānīm  /<BR>
etu svayaṃ na kriyate vṛthaiva sa tvadbalātkāraniruddhaśobhaḥ  // Rc_3.31 //<BR>
<BR>
yathāvayos tātajaṭāyuṣoktam uktaṃ kabandhena yathā ca tena  /<BR>
tathopayāsyaty acirād avaśyam āhūtacakro haricakravartī  // Rc_3.32 //<BR>
<BR>
yat satyam ādityasamudbhavatvād udbhūtim eṣyanti guṇās tadīyāḥ  /<BR>
tulāgrasampātavilambadoṣe tasmin visaṃvādam ahaṃ na śaṅke  // Rc_3.33 //<BR>
<BR>
viropataptasya videśavāsād ājagmuṣas tasya nijādhivāsam  /<BR>
iyanty ahāny utsukabandhuvargasaṃvargaṇavyagratayaiva yānti  // Rc_3.34 //<BR>
<BR>
sa nūnam āyāsyati vānarendraḥ saṃdeśakārpaṇyam asaṃmataṃ me  /<BR>
sarvasvabhūtaṃ visṛjanti vatsa kāryātipāte 'pi na dhairyam āryāḥ  // Rc_3.35 //<BR>
<BR>
vyatītavighnaḥ suhṛdarthanighno na śītalaḥ sthāsyati kiṃ gatena  /<BR>
sa tvaryamāṇas tvaramāṇa eva dhairyasya naḥ pāram avāpsyatīva  // Rc_3.36 //<BR>
<BR>
dhig astu māṃ taṃ prati vipratīpam āśaṅkitaṃ tad bahu yena yad vā  /<BR>
svakāryadolāsu jano 'lpabhāgyaḥ prāṅ niścinoti vyatirekam eva  // Rc_3.37 //<BR>
<BR>
itthaṃ na māṃ pratyupapattim eti tatrādyapakṣadvitaye 'pi yātrā  /<BR>
varaṃ visoḍhāni kiyanty apīha saṅkhyātakālābhyadhikāny ahāni  // Rc_3.38 //<BR>
<BR>
svālocitaṃ vaktu bhavān idānīm ity anuṣṭheyam asaṃśayaṃ yat  /<BR>
bālyāt prabhṛty eva tavottarā dhīr na pūrvapakṣe 'bhiniveśam eti  // Rc_3.39 //<BR>
<BR>
iti prasannāṃ giram agrajasya śrutvā cirād vītaviṣādapaṅkaḥ  /<BR>
mukhaśriyaivojjvalayābhinandann idaṃ sumitrātanayo jagāda  // Rc_3.40 //<BR>
<BR>
samarthitaṃ sādhu samastam eva kṛtī kapiḥ kiṃ bahunoditena  /<BR>
pravyaktam apy etad adoṣadṛṣṭyā gṛhītam āryeṇa na yat tadāgaḥ  // Rc_3.41 //<BR>
<BR>
tasyorjitenātiraver avadyaṃ naivekṣate 'ntaḥkaraṇaṃ mamāpi  /<BR>
ayaṃ punas tena kuto na jānāmy atikramaḥ kālakṛto na dṛṣṭaḥ  // Rc_3.42 //<BR>
<BR>
visarjitā vā punarāgamāya samāpatanty adya na te nalādyāḥ  /<BR>
samāharatiudyatavittavarṣo varṣāntarebhyaḥ pravarān harīn vā  // Rc_3.43 //<BR>
<BR>
aṣṭādaśadvīpakapīndramaulir maulān asau vālivadhapralīnān  /<BR>
naikābhyupāyopahitān idānīm uta pratīcchaty atisatkriyābhiḥ  // Rc_3.44 //<BR>
<BR>
aprāptasaṃtoṣam asaṃvibhaktasambhuktasarvasvam anuplaveṣu  /<BR>
athādiśaty arpitasārakośaḥ prakāmapātheyaparigrahāya  // Rc_3.45 //<BR>
<BR>
atho sa bhītāturabālavṛddhān vṛddhopasevī sanibhaṃ niyuṅkte  /<BR>
yathāyathaṃ sadmani padmasaṃkhyāsametaśākhāmṛgayūthanāthaḥ  // Rc_3.46 //<BR>
<BR>
tad ittham utthānasamākulatvān na tvaryamāṇo 'pi sa dūṣaṇāya  /<BR>
āryeṇa tatrāpy asamāgatasya chāyācyutiḥ kaiva nirūpitā me  // Rc_3.47 //<BR>
<BR>
jñeyo 'sti naḥ pūrvam arer udantas tatas tadantāya vidheyam asti  /<BR>
ity ākulatvān mama tāvad ārya kāryopataptiḥ kṣamate na dhairyam  // Rc_3.48 //<BR>
<BR>
anarthibhāvād upacāravādād ākāragupteś ca parībhavanti  /<BR>
yathātathārthapratipādanena prayānti mitrāṇi nirantaratvam  // Rc_3.49 //<BR>
<BR>
mithaḥ prasādaskhalanād upādher upaiti sakhyaṃ khalayoḥ khilatvam  /<BR>
gṛhṇāti satpūruṣayor na doṣam audāryasaṃvādakṛtā tu maitrī  // Rc_3.50 //<BR>
<BR>
niryantraṇaṃ yatra na vartitavyaṃ na moditavyaṃ praṇayātivāde  /<BR>
viśaṅkitānyonyabhayaṃ vidūrān namaskriyām arhati sauhṛdaṃ tat  // Rc_3.51 //<BR>
<BR>
visrabdham ājñāpaya kiṃ karomi kathaṃ ghaṭena plavagādhirājaḥ  /<BR>
yat kiṃcid ādiśya nibhena kiṃ māṃ niṣedhasi kleśam ivekṣamāṇaḥ  // Rc_3.52 //<BR>
<BR>
sthito 'smi tāvad dinam etad eṣyaty anyedyur ājñāṃ tava na pratīkṣe  /<BR>
āryo 'nurodhān na yunakti yatra tatrāham ambāniyamāt svatantraḥ  // Rc_3.53 //<BR>
<BR>
tad eṣa niṣkramya tathā karomi tatpūrvasaṅgaḥ plavago yathāśu  /<BR>
taṃ vairisaṃhāramahopakāram āryāya niryātayituṃ yatena  // Rc_3.54 //<BR>
<BR>
dhik taṃ dhanuṣpāṇim anuplavaṃ māṃ mudhā manaḥparyuṣitāvalepam  /<BR>
anvīkṣate yasya mamāvasādād āryaḥ sahāyāntaram antarajñaḥ  // Rc_3.55 //<BR>
<BR>
dhikśātatāṃ sannataparvatāṃ dhig dhik pātavegaṃ ca mamāśugānām  /<BR>
alakṣitoddeśam api dviṣantaṃ nihatya nāyānti hi yat kṣaṇena  // Rc_3.56 //<BR>
<BR>
kharādirakṣaḥkadaneṣu dīrgham amī parijñātarasāḥ kim anyat  /<BR>
asṛgbhujāṃ bhoktum asṛk tvarantāṃ bhūyo 'pi bhūcandra tavārdhacandrāḥ  // Rc_3.57 //<BR>
<BR>
ātāṭakāsaṃjñapanāt prapannas tvayaiṣa varṇāśramarakṣaṇāya  /<BR>
samāpyatāṃ śeṣanibarhaṇena kṣapācarāṇāṃ nidhanādhikāraḥ  // Rc_3.58 //<BR>
<BR>
uddhṛtya ghorāyudhavṛndavṛṣṭim anuṣṭhitām oghaśaravyayena  /<BR>
sa rākṣasebhyo 'mbaragocarebhyas trātas tvayaikena makho maharṣeḥ  // Rc_3.59 //<BR>
<BR>
taṃ kālakalpaṃ kiyatā śrameṇa tathāvadhīr mārgarudhaṃ virādham  /<BR>
āsan muhūrtāḥ kati ca ghnatas te sainyaṃ janasthānapateḥ svarasya  // Rc_3.60 //<BR>
<BR>
āsīt kṣuraprasya kiyān vilambaḥ krūreṣu teṣu triśiraḥśiraḥsu  /<BR>
katīṣavo dūṣaṇadehayātrānivāraṇārthaṃ ca raṇe visṛṣṭāḥ  // Rc_3.61 //<BR>
<BR>
kasyāvalambād akarot parāsuṃ mārīcam uccāvacamāyam āryaḥ  /<BR>
jñātā ca diksaṃjñapitas tvayaiva kṣapācarāṇām adhipaś ca so 'pi  // Rc_3.62 //<BR>
<BR>
ity aprapañcoditakāraṇāni mithas tayos tathyaguṇagrahāṇi  /<BR>
neduḥ stuvānā iva sūnṛtāni khagāḥ kulāyeṣu kṛtaikamatyāḥ  // Rc_3.63 //<BR>
<BR>
āropya sandhyāṃ diśi vajrapāṇeḥ paryasya candraṃ kakubhi pratīcyām  /<BR>
utsaṅgitoḍuprakarā khagānām ādāya nidrāṃ rajanī jagāma  // Rc_3.64 //<BR>
<BR>
kaviś ca jīvaś ca sutaś ca bhūmeḥ sa dakṣiṇāśātilako muniś ca  /<BR>
āsannasūryāṃśubhayadrutasya kṣaṇaṃ rarakṣur bhagaṇasya pṛṣṭham  // Rc_3.65 //<BR>
<BR>
dig darśayāmāsa mukhaṃ sarāgaṃ na yāvad aindrī gaṇikeva mattā  /<BR>
tāvad dvijeśo 'ṅkam iyāya sindhoḥ sandhyāsurāśīkarasekaśaṅkī  // Rc_3.66 //<BR>
<BR>
visarjitoḍuḥ kṣaṇam indur āsīd āsīd upānteṣv api nāndhakāram  /<BR>
bhṛśaṃ diśīndrasya rarāja sandhyā sindūriṇīva graharājamudrā  // Rc_3.67 //<BR>
<BR>
uccetum uccair uḍukuḍmalāni vyākurvatī rāgam atipragāḍham  /<BR>
śākhām ivālambya diśaṃ maghonaḥ sandhyā viyad bhūruham āruroha  // Rc_3.68 //<BR>
<BR>
śeṣoḍupuṣpastabakoccayāya saṃjātarāgātiśayeva sandhyā  /<BR>
apy uccakaiḥ pūrvamahīdhramūrdhni sthitvā viyadbhūruham āruroha  // Rc_3.69 //<BR>
(tad evedam)<BR>
<BR>
visṛjya pāṇḍucchadanaughatulyaṃ tārāgaṇaṃ vyomatarus tadānīm  /<BR>
babhāra sandhyārucimañjarīṇāṃ jālāni bālādharakomalāni  // Rc_3.70 //<BR>
<BR>
utsāritevābhrakareṇukumbhāj jambhāriyugyādhikṛtair marudbhiḥ  /<BR>
tatāna sandhyeti samullasantī nabhoṅgaṇaṃ raṅgavikāradhūliḥ  // Rc_3.71 //<BR>
<BR>
saṃvittayas tattvavigāhaśubhrāḥ sāṃsārike rāga ivādhirūḍhe  /<BR>
śanaiḥ śanair mlānaruco mamajjus tārāḥ prasarpaty aruṇe cireṇa  // Rc_3.72 //<BR>
<BR>
kaiḥ śikṣitā vartayituṃ tadāsīd unmīlitaṃ tūlikayeva citram  /<BR>
taraṅgavat tuṅgaśaradghanālīvisaṃsthule vyomani bālasandhyā  // Rc_3.73 //<BR>
<BR>
pratyuptamātraṃ diśi devabhartur abhyaktakhaṇḍābhrataraṅgamālam  /<BR>
babhau visarpaty ayasīva tailaṃ nabhastale bālapataṅgatejaḥ  // Rc_3.74 //<BR>
<BR>
prasattinirvyūḍhasudhāmayūkhaṃ kham uṣṇaraśmāv api raktim ūhe  /<BR>
bharaṃ pratīcchanti mahodayānāṃ pātrāṇi paryāyavaśaṃvadāni  // Rc_3.75 //<BR>
<BR>
tāpiñchakalpaḥ kakubhi pratīcyām ācchādayāmāsa mṛgo mṛgāṅkam  /<BR>
dūrādhirūḍhaṃ janam āpadīva prakāśamāno 'tiśayād avarṇaḥ  // Rc_3.76 //<BR>
<BR>
pradīptasandhyāgni nadaddvijaughaṃ niraṃśukadhvastaparāṅmukhendu  /<BR>
viyadviluptoḍukulaṃ tadābhūc cakrāntarākrāntapuropameyam  // Rc_3.77 //<BR>
<BR>
mithaḥ kṛtālokamahotsavānāṃ kṛtāravaḥ sārasadampatīnām  /<BR>
na bālabhānoḥ kiraṇād abhaiṣīn nadīṣu nīhāramayo 'ndhakāraḥ  // Rc_3.78 //<BR>
<BR>
tatāra saṃtīrya himāndhakāraṃ tatā rasantī saritaḥ khagālī  /<BR>
raktāravindasya rajobhir ārdrair aktā raviṃ vāriṇi vīkṣamāṇā  // Rc_3.79 //<BR>
<BR>
smaravyayaklāntavalatpulindīsarvāṅgasaṃvāhakalāvidagdhaḥ  /<BR>
vilambya kośeṣu kuśeśayānāṃ sasāra kāsārataraṅgavātaḥ  // Rc_3.80 //<BR>
<BR>
atītya śaityaṃ taṭavālukānāṃ koṣṇāsu sasnur munayo nadīṣu  /<BR>
apām apūryanta ca nairjharīṇāṃ kuṭā girigrāmakuṭumbinībhiḥ  // Rc_3.81 //<BR>
<BR>
jātaprakāśāsu bahiḥsthalīṣu prakāmacārotsavajāgarūkaḥ  /<BR>
ibho bhuvi praskhaladagrahastaḥ sasmāra śayyodarakuñjaśayyām  // Rc_3.82 //<BR>
<BR>
sametya jṛmbhānupadaṃ svayūthyair mithaḥ kṣaṇaṃ līḍhatuṣāralepāḥ  /<BR>
pratasthire digvalayaṃ vilokya yathāyathaṃ kacchabhuvaḥ kuraṅgāḥ  // Rc_3.83 //<BR>
<BR>
adṛśyatārāt taralaiḥ sthalīṣu vanecarāṇāṃ pṛtanā kuraṅgaiḥ  /<BR>
papau raveḥ saṃjvalitograbhāsaṃ bhujaṅgam aughaḥ śritanākurandhraiḥ  // Rc_3.84 //<BR>
<BR>
sthalaṃ kuraṅgīnayanair anidrair unmuktamudrair jalajair jalaṃ ca  /<BR>
vilolatārais taraladvirephair uvāha bhedaṃ na mithas tadānīm  // Rc_3.85 //<BR>
<BR>
jṛmbhābharād dūravisaṃgatānāṃ mudrāvilambena dalāvalīnām  /<BR>
nirviśya niḥśeṣam aliḥ parāgam agād abaddhaḥ kumudākarebhyaḥ  // Rc_3.86 //<BR>
<BR>
viveśa gartaṃ gatam uttamohir uccaiḥ padaṃ santatam uttamo hi  /<BR>
āsīn mahaḥ sampadi tuṅgatāyāṃ nabho na kaiścid gadituṃ gatāyām  // Rc_3.87 //<BR>
<BR>
naiḥsaṅgyam ālambyata kairaveṣu yaiḥ śāntimadbhiḥ śanakaī raveṣu  /<BR>
saujanyam ambhojagṛhe sametaiś cirād dvirephair jagṛhe same taiḥ  // Rc_3.88 //<BR>
<BR>
reje 'ravindair aravindabandhoḥ saṃdarśane darśitaharṣavegaiḥ  /<BR>
vidhor viṣehe virahaḥ kathaṃcin nidrāvalambāt kumudākareṇa  // Rc_3.89 //<BR>
<BR>
ūhe jalair āhitakoparāgaḥ kṣobhād alnīnāṃ nalinīparāgaḥ  /<BR>
vyasarjayad dyāṃ vivṛtāparāgaḥ śaśī cirād adhyuṣitāparāgaḥ  // Rc_3.90 //<BR>
<BR>
yathā viluptoḍukadambakāyāṃ bālārkapādair divi dīpyate sma  /<BR>
tathaiva suptākhilakairavāyāṃ raktāravindair abhitaḥ sarasyām  // Rc_3.91 //<BR>
<BR>
mukhena bhāti sma sahasrapatraṃ mitrodayālokavikasvareṇa  /<BR>
mañjusvanānām alimārgaṇānāṃ svayaṃgrahāyaiav vimudrakośam  // Rc_3.92 //<BR>
<BR>
ślathena kecid viviśur mukhena talena kecid dalasaṃhatīnām  /<BR>
madhūtsukānāṃ madhupavrajānām abjeṣu na dvāraviniścayo 'bhūt  // Rc_3.93 //<BR>
<BR>
luloṭha dhūlīṣu papau madhūni pakṣmāṇi līḍhāni punar lileha  /<BR>
āgantave stokam api dvirephaḥ sthito dadau nāntaram abjamadhye  // Rc_3.94 //<BR>
<BR>
bheje vinidrāṃ nalinīṃ na kūlān na śīlayāmāsa navārkabhāsam  /<BR>
priyāṃ pratīyāya tathaiva mūḍhāṃ khagaḥ svabodhāgamasābhyasūyaḥ  // Rc_3.95 //<BR>
<BR>
bahūn asau patrarathas tapasvī cakāra cāṭūn upakaṇṭhalīnaḥ  /<BR>
dṛśaṃ pramīlāpagamāt kaṣāyām unmīlayāmāsa cireṇa cakrī  // Rc_3.96 //<BR>
<BR>
pāraṃ tuṣārakṣaṇasāndhakāram api smarārtitvaritaḥ pavitrī  /<BR>
śrutapriyāhnvānaravaḥ pratasthe sīmantayann abjavanaṃ vinidram  // Rc_3.97 //<BR>
<BR>
jagāma bhañjanKamalāni kokaḥ kokīpariṣvaṅgamanorathotkaḥ  /<BR>
sāpy utsukā tatkṣaṇam ājagāma vilokayantī vanam utpalānām  // Rc_3.98 //<BR>
<BR>
kurvāṇayoḥ sarasi padmavanāvanaddhe bhinnādhvanor vitatham eva gatāgatāni  /<BR>
saṃvādidikpatitayoḥ patatoḥ kathaṃcid dvandvaṃ cirād ghaṭitam ardhapathe babhūva  // Rc_3.99 //<BR>
<BR>
vyasmaryatām ṛtamarīcikarābhitāpaḥ prātaḥ patatrimithunais tapanaṃ vilokya  /<BR>
jātyaiva śītalam athoṣṇam alaṃ na kiṃcic citrā gatir jagati jantudaśāvaśena  // Rc_3.100 //<BR>
<BR>
kartavyanirṇayavirūḍhamanaḥprasādaśaṃsismitena mukhacandramasā virājan  /<BR>
rāmaḥ prabhātapavanāhitavīcikampāṃ pampām iyāya sarasīṃ saha lakṣmaṇena  // Rc_3.101 //<BR>
<BR>
pārśvasthāvarajasasambhramopanītapratyagrasphuṭitavilohitāravindaḥ  /<BR>
susnātaḥ kṛtavidhir añjasopatasthe kākutsthaḥ kanakarasāvadātam arkam  // Rc_3.102 //<BR>
<BR>
tau dīrghaṃ vidhivad upāsya pūrvasandhyāṃ pūṣṇīṣatprakaṭitaraśmibarbarīke  /<BR>
āsātāṃ rahitamahīruhopakaṇṭhaūdvellastimitajaṭāvanau vanānte  // Rc_3.103 //<BR>
<BR>
ity abhinandakavikṛtau rāmacarite mahākāvye mantraviniścayapūrvakaprātaḥssandhyāvarṇano nāma tṛtīyaḥ sargaḥ samāptaḥ  |/<BR>
<BR>
<BR>
<BR>
<BR>
<BR>
</font></body></html>