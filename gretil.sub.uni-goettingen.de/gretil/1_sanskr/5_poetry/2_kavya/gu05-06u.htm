<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Jiva Gosvamin: Gopalacampu - Uttaracampu 5-6</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>


Jiva Gosvamin:<BR>
Gopalacampu - Uttaracampu 5-6<BR>
<BR>
Input by ...<BR>
<BR>

<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>

<BR>
atha pañcamaṃ pūraṇam<BR>
<BR>
kaṃsa-vadha-kathā<BR>
<BR>
<BR>
<BR>
[1] atha śrī-kṛṣṇena bhāsamānāyāṃ śrī-vraja-rāja-sabhāyāṃ punaḥ prātaḥ-kathā, yathā-<BR>
<BR>
[2] snigdhakaṇṭha uvāca,- atha rajanir ajani; prajātāyāṃ ca yasyāṃ bahu- śivāyamānā śivā śrī-kṛṣṇaṃ prati śivā jātā, kaṃsaṃ prati sphuṭam aśiveti sthite tasyāṃ rajanyāṃ svapna-jāgarayos tasya mahā-bhaya-jananyāṃ vyatītāyāṃ sa punar dambhī gambhīraṃ malla-līlārambhaṃ sambhṛtavān | tataś cālaṅkṛtānāṃ cālaṅkṛtānāṃ ca śubhra-mañca-prapañcānām adhimadhyam-adhyastaṃ raṅga-sthalaṃ bhrājamāna-citra-viracanaṃ babhrāje | vidyud-bhrājamānād abhra-śarad-abhrāṇāṃ tārakitaṃ nabha iva |<BR>
<BR>
[3] tatrāpy unnatatama-mañcam añcan kaṃsaḥ svayam akhila-durjana-rājāvataṃsati sma | tat tu rājādhipatā-garva-grastatayā sambhavad api trastatāyām eva paryavasyati sma | tatra ca-<BR>
<BR>
akrūrānakadundubhī yad akṛta sve mañcake prāntayoḥ<BR>
paurīṇāṃ gaṇa-bhāji devaka-sutāṃ nandādikān dūrage |<BR>
kiṃ ca dvāri gajaṃ dadhe kuvalayāpīḍaṃ nijāgra-sthale<BR>
mallān kūṭatayā sa bhoja-nṛpatis tasmān na kaḥ kṣubhyati? ||GC_2,5.1|| (śārdūla)<BR>
<BR>
tatra ca-<BR>
<BR>
kaṃsājñayāsīd yad vādyam atra malla-kalocitam |<BR>
tad eva maṅgalaṃ jajñe prasthāne rāma-kṛṣṇayoḥ ||GC_2,5.2|| (anuṣṭubh)<BR>
<BR>
[4] atha tayor nija-tad-anargalatā-vyañjanāya svayam anāgamya prathama-prasthāpita- sthavira-gopa-vargayoḥ kṛta-prātaḥ-kṛti-sargayor yadā raṅga-pura-dvāra-pura-pradeśa-praveśaḥ samajani | tadā tu loka-kolāhalata eva sarvas tat kalayāmāsa |<BR>
<BR>
[5] tataś ca sadotkaṭaṃ madotkaṭaṃ galatkaṭaṃ nago vā nāgo veti nirṇinīṣatāṃ kṛta-vrīḍaṃ kuvalayāpīḍaṃ niṣpīḍayitum aṃśukam āpīḍaṃ ca dṛḍhīkurvann agraja-sakhi-vraja-kṛtānuvrajanaḥ suretara-mardanaḥ svayam agresaratām avāpa |<BR>
<BR>
snigdhā nyaṣedhan ye tatra girā svaṃ śatravas tathā |<BR>
ubhayāṃs tān smitenaiva paśyan dvipam agād dhariḥ ||GC_2,5.3|| (anuṣṭubh)<BR>
<BR>
[6] tataś ca śrī-hariṇā-<BR>
<BR>
tad-vartma-prārthanaṃ tat-kupita-gajam api prārdanaṃ tan nijāṅga-<BR>
syābhīkṣṇaṃ tasya śuṇḍā-rada-pada-valanaṃ tat tato mocanaṃ ca |<BR>
tat-pucchākarṣaṇaṃ tad-bhramaṇam abhimukhībhūya tat-tāḍaṇaṃ tad<BR>
vidrutya drāk patitvā drava-bharam anu niṣpātanaṃ saṃbhramayya ||GC_2,5.4|| (sragdharā)<BR>
<BR>
tad-dadbhyāṃ vañcitābhyāṃ kṣiti-hati-valanāt kṣobhaṇaṃ tat punaś ca<BR>
pratyāsadyāgra-hasta-grahaṇa-racanayā sraṃsanaṃ bhūmi-pṛṣṭhe |<BR>
tad-varṣmākramya tat-tad-daśana-vighaṭanaṃ tena tad-ghātanaṃ ca<BR>
draṣṭṝn sindhos taraṅga-pratimam anayad unmajjanaṃ majjanaṃ ca ||GC_2,5.5|| (sragdharā)<BR>
<BR>
hastinaḥ kathite ghāte hastipāṃ tat-kathā vṛthā |<BR>
malle kṣuṇṇe tu tat-sthānāṃ yūkānāṃ tat kim ucyatām? ||GC_2,5.6|| (anuṣṭubh)<BR>
<BR>
[7] tadā cāyaṃ viśeṣaḥ,-<BR>
<BR>
paryaṭan naṭa evāyaṃ siṃha eva sa saṃharan |<BR>
bhindan bhiduram eveti kariṇā harir aikṣyata ||GC_2,5.7|| (anuṣṭubh)<BR>
<BR>
hatvā nāgaṃ danta-yugmaṃ gṛhītvā<BR>
bhrātre prādāt kaṃsa-śatrus tad ekam |<BR>
eko nirmāty āvayor yad yaśas tad-<BR>
dviṣṭhaṃ diṣṭaṃ syāt samantād itīva ||GC_2,5.8|| (śālinī)<BR>
<BR>
kuñjaraṃ harir aghātayad balo'py<BR>
atra rakta-mada-bindubhiś citaḥ |<BR>
pāripārśvikatayā tad-antike<BR>
cchāyayeva yad asau tadābhramat ||GC_2,5.9|| (rathoddhatā)<BR>
<BR>
[8] tad evaṃ gīr-vāṇā api yad bṛṃhita-vāṇād bhayam ayamānās tata eva kila śaśvad asvapnān nāmnāpy asvapnā jātāḥ | so'yaṃ kuvalayāpīḍaḥ karī dāna-vāri-varīyān api dāna-vāri-kṛta-dānam āptavān iti te punar lekhā vismayena lekhā ivāsan | tatra ca sati kaṃsaṃ prati sahasā na kaścana bhiyā śaśaṃsa |<BR>
<BR>
[9] tad anu ca-<BR>
<BR>
pūrvāha-luṇṭhita-nṛpāṃśuka-śobhitāṃśū<BR>
sadyo-vighātita-mahā-gaja-danta-pāṇī |<BR>
tad-rakta-dāna-racitāṅgada-kaṅkaṇau tau <BR>
tādṛg-ganair viviśatur nṛpateḥ purastāt ||GC_2,5.10|| (vasanta)<BR>
<BR>
śauryam eva puruṣasya bhūṣaṇaṃ<BR>
yatra heyam api yāti geyatām |<BR>
danti-rakta-mada-bindavas tanuṃ<BR>
kaṃsa-saṃsadi tayor arūrucan ||GC_2,5.11|| (rathoddhatā)<BR>
<BR>
dviṣanto bhīṣmāṅgaṃ dadṛśur ajitaṃ tarhi puratas<BR>
taṭasthā madhyasthaṃ praṇaya-manasaḥ śarma-vapuṣam |<BR>
viśeṣaṃ tatrāpi sphuṭam adhiyayus te bahu-vidhaṃ<BR>
yathā bhāvas tadvad yugapad ayam uccair vibhavati ||GC_2,5.12|| (śikhariṇī)<BR>
<BR>
varṇyaṃ tad vā kiyad iha bhavet tasya mādhurya-varyaṃ<BR>
jīvat-kaṃse'py atha sadasi yad vanditaṃ loka-lakṣaiḥ |<BR>
tejas tad vā katipayam itaḥ kathyatāṃ yatra magnaṃ<BR>
prāṇantaṃ taṃ mṛtam iva surā menire bhoja-rājam ||GC_2,5.13|| (mandākrāntā)<BR>
<BR>
[10] athāgatau ca gṛhīta-mṛṇāla-nāla-hasta-hastināv iva dhṛta-danti-dantau bṛhad-urasvantau so'yam eva kim iti sāvahela-śaṃsanena kaṃsaṃ vilokya tau ślokya-caritau taṃ pṛṣṭha-deśa-parāmṛṣṭaṃ kurvantau tata ito dṛṣṭi-visṛṣṭiṃ cakratuḥ |<BR>
<BR>
[11] tataś ca parivṛtya śrī-hariḥ punar aho apaśyat tri-divasya vartmārdham evānu-vartamānaḥ so'yaṃ vartate, tasmāt tatra prasthāpanam asya nātidūrāvasthāpanam iti hasitvā sakhibhir akhilaiḥ saha lasitvā ca parasparaṃ paraṃ vṛttaṃ vartayāmāsa |<BR>
<BR>
[12] atha sva-hata-gaja-rakta-raktatayā pralaya-kāla-kāya-vyakta-nīla-lohitāyamānatā-pātrasya gātrasya vilokana-mātrataḥ prāpta-tejo-dhvaṃsaṃ kaṃsaṃ kav imāv iti śaṃsantaṃ pārśva-vartinaḥ procuḥ,- etav eva tau iti |<BR>
<BR>
[13] kaṃsa uvāca,- anayoḥ karayoḥ kiṃ dṛśyate? gātraṃ vā kena citra-pātraṃ kṛtam?<BR>
<BR>
[14] sarve'py ūcuḥ,- kuvalayāpīḍasya dantāv ivāvakalyete gātraṃ ca tad-rakta-raktaṃ bhavet |<BR>
<BR>
[15] kaṃsaḥ sa-saṃrambha-dambham uvāca,- haṃho! aṃho-valitā dvayam api vāṅ-mātra-pātrāyamāṇam idam asambhavam |<BR>
<BR>
[16] atha punar adattottareṣu bhayottareṣu ca teṣu svayam eva tayoḥ prabhāvas taṃ bodhayāmāsa | yataḥ,<BR>
<BR>
yadi tvaṃ re kaṃsa svayam asi balī tarhi dhig amuṃ<BR>
kathaṃ dvāre nāgaṃ kalayasi na tatra svaka-vapuḥ? |<BR>
radābhyāṃ sa śreyān iti yadi tad āvām iva kathaṃ<BR>
na tau gṛhnāsīti dhvanitam amukābhyāṃ sva-kalayā? ||GC_2,5.14|| (śikhariṇī)<BR>
<BR>
[17] tad evaṃ sati-<BR>
<BR>
so'yaṃ pūtanikām ahan śakaṭakaṃ vyāvartayat taṃ marud-<BR>
daityaṃ prārdayad arjuna-dvayam api prārdat tad ity ādikam |<BR>
śrīmad-gokula-kelim asya kalayan lokaḥ purā paśyatas<BR>
tāṃs tarhy ārdayad adya cārdayati bhoḥ paśyāparān śṛṇvataḥ ||GC_2,5.15|| (śārdūla)<BR>
<BR>
[18] tatra ca nayanayor vistāraṇayā tābhyāṃ tayoḥ sakalam api rūpaṃ yugapat pātum iva varṇanā-rasa-rasanāyāś cālanayā nikhilam api mādhuryaṃ leḍhum iva tal-lābha-parva-garvataḥ sphuṭa-nāsā-puṭayoḥ phullanayā tābhyāṃ samastam api saurabhyam abhyantare praveśayitum iva muhur apy astābhyāṃ hastābhyāṃ nirdeśanayā tābhyāṃ sāṅgam apy aṅgam āliṅgitum ivehamāne sukhaṃ ca sacamāne sura-nara-sarge <BR>
śabdāyamāne ca citra-vāditra-varge sarveṣāṃ mukhataḥ sarva-sukhada-stutiḥ prastutim avāpeti |<BR>
<BR>
[19] sa eṣa tat-prabhāva-viśeṣaḥ śaśvad bhāvanām abhibhavan vibhavati sma | yatra kaṃsena yuddhāya pūrvam eva preritā viparīta-vāditāyām api mallāḥ stutāv eva paryavasitāḥ |<BR>
<BR>
[20] tathā hi- tad evaṃ sthite krūra-dhāmā cāṇūra-nāmā śaśaṃsa; yatra he nanda-sūno! he rāmeti nirādara-pitṛ-nāmnā vinā ca tan nāmnā sambodhana-dvayam anyathā-bodhanāya pravartitam api sarasvatyā tad-vāg-indriyaṃ stuty-artham eva nartitam āsīt | he pitṛ-nāmnā sva-nāmnā ca sucarita-samudācāra-kumāra-dvayatayā samānāvatāra! śrūyatām iti |<BR>
<BR>
[21] śrī-kṛṣṇaḥ sa-smitam uvāca,- kāmam ājñāpyatām |<BR>
<BR>
[22] cāṇūra uvāca,- bhavator bhāga-dheyaṃ cetasi kiyad ādheyatām āpnotu |<BR>
<BR>
[23] śrī-kṛṣṇa uvāca,- kīdṛśam?<BR>
<BR>
[24] cāṇūra uvāca,- te'mī mahārāja-caraṇā bhavator anugrahamaya-didṛkṣācaraṇā virājante iti |<BR>
<BR>
[25] śrī-kṛṣṇa uvāca,- satyam, kiñcid asmat-kṛtyaṃ punar upadiśyatām |<BR>
<BR>
[26] cāṇūra uvāca,- saṅgatam evedaṃ bhavataḥ saṅgīrṇam | tathāpi yuvayor itaḥ śaśvat-parāṅ-mukhatā nāsmān sukhayati |<BR>
<BR>
[27] śrī-kṛṣṇa uvāca,- vayaṃ vanecarā narā na rāja-gaṇe gaṇeyānāṃ nītim unnītim ānayāmaḥ | samprati tu bhavad-upadeśam evānusarantaḥ sa-deśa-rūpam ācariṣyāmaḥ |<BR>
<BR>
[28] cāṇūra uvāca,- samprati yuvāṃ prati rāja-varya-caraṇā yad ādiśanti, tat punar ācaryatām |<BR>
<BR>
[29] śrī-kṛṣṇḥ sa-vinayam ivāha sma,- malla-tallaja! yathā-yatham ādiśyatām |<BR>
<BR>
[30] cāṇūra uvāca,- asmābhiḥ saha bhavantāv atha krīḍā-sukham anubhavantāv iha bhavatām |<BR>
<BR>
[31] śrī-kṛṣṇa uvāca,- bālānām asmākaṃ krīḍāvalocanaṃ rājñāṃ rocanam eva, kintu yuṣmābhir iti śocanam eva pratipadyate | tasmād bhavatām eva tad idam upahāsa-prakāśanam, na tu tatra-bhavatāṃ rāja-vibhavatām upapadyate |<BR>
<BR>
[32] cāṇūra uvāca,- rāja-caraṇebhya eva śape | rājñām eveyam ājñā |<BR>
<BR>
[33] śrī-kṛṣṇa uvāca,- katham iva?<BR>
<BR>
[34] cāṇūra uvāca,-<BR>
<BR>
bālas tvaṃ na hi pūtanādi-dalanād āsīr na vāvidyathāḥ <BR>
paugaṇḍaḥ kṣiti-bhṛd-vidhāraṇa-mukha-krīḍā-kula-vyāpṛte |<BR>
naivāyaṃ ghaṭase kiśora iti ca pratyakṣa-dig-dantivad<BR>
danti-prārdanatānta-karma-racanād rājñas tataḥ kautukam ||GC_2,5.16|| (śārdūla)<BR>
<BR>
[35] ayaṃ tu tava jyāyān pralambādyālambha-karmaṇā jyāyān eva |<BR>
<BR>
[36] śrī-kṛṣṇa uvāca,- vṛthāsmad dveṣād eva pāpāt teṣām anyathāpattir jātā, parvataś ca labdha-makha-parvatayā śataparva-pāṇer garva-kharvaṇārthaṃ svayam eva tathā jātaḥ | svayaṃ tu vayaṃ yathāvad eva sarvathā vartāmahe | dhanur api purātanatayā purā ghuṇākīrṇam iva jīrṇaṃ vahadbhir dūrād vikīrṇatayā svayam eva dīrṇaṃ sat sparśa-mātrāt viśīrṇaṃ jātam | kuvalayāpīḍaś ca pīḍayituṃ dravann apadravantaṃ mām anāsadya sadyaḥ pṛthivyantar dantāv avagāḍhāv ācaraṃs tāv ākraṣṭuṃ na śaśāka, paraṃ tu praghaṭyamānatayā truṭy-antāv eva ghaṭayan sva-prāṇān api vighaṭayāmāseti | tatra tatra śīghratāghrātālokena lokena punar aham eva tatra kāraṇatayā ghaṭayāmāse | tathā hastipā api tad adhastād dhastim āpannā eva vipannā<BR>
iti mānyathā manyathāḥ | <BR>
<BR>
[37] cāṇūra uvāca,- bhavatānucitam eva saṅkucita-cittībhavatā tad idam apalapyate | rāja-mahāśayās tu tatra tatra na jātānuśayāḥ, pratyuta cirāya nijāntika-sthāpitānāṃ garvitānāṃ garva-damanārtham eva tatra prasthāpitānāṃ teṣāṃ vṛthā-kṛta-pālana-viśeṣānāṃ parīvartād bhavantāv eva kevalāv ātma-balāya kalpayitum icchanti |<BR>
<BR>
[38] śrī-kṛṣṇa uvāca,- tad atīvāsmākaṃ vismāyakaṃ bhāgyam | kintv ātmanātmanaḥ stutyā prastutyā lajjāmahe | yad etaṃ śrī-mahārājam indra-padam api prāpayituṃ sevāṃ kariṣyāmaḥ | tathāpi malla-vidyāyāṃ na vayaṃ kṛta-vidyā iti saṅkucati cittam | <BR>
<BR>
[39] cāṇūra uvāca,- etad apy apalapitaṃ vṛthā mā kṛthāḥ | yac chrutaṃ viśrutam idam | gopāḥ khalu go-pālanaṃ kurvantaḥ sadāsmākaṃ vidyām abhyasyantīti | tasmād akapaṭatayāsmābhir yuṣmābhir api rājñām ājñā pālanīyā, na tu cālanīyā |<BR>
<BR>
[40] śrī-kṛṣṇa uvāca,- tathāpi vanyānām asmākaṃ na dhanyā tad vidyā vidyata iti sadyas tāvad yuṣmac chiṣṭim ācarantaḥ svayaṃ rājñaḥ saṃjñapanāya ca sampatsyāmahe |<BR>
<BR>
[41] atha tad etat paryantaṃ udantaṃ santanya danti-danta-dvayaṃ kaṃsa-puratas tad-vakṣasīva maṅkṣu śaṅkuvan nikhanya muṣṭikena muṣṭi-prahāra-hata-pralambaś cāṇūreṇa cānūru-vihagānuja-vāhanaḥ sasañja | labdha-bala-praśastinā mahā-hastinābhinavatayā dīvyad-divya-siṃha iva | tatra ca-<BR>
<BR>
hastāhasti bhujābhuji prathayator aṅghry-aṅghri cābhun mahaj-<BR>
jānūjānu kaṭākaṭi prathanayā krodhaḥ samudbuddhavān |<BR>
muṣṭāmuṣṭi talātali prathamakaṃ yac cānyad āsīt tayor<BR>
yuddhaṃ tad dhari-mallayor bahu-vidhaṃ buddhaṃ kiyat kalpatām ||GC_2,5.17|| (śārdūla)<BR>
<BR>
kiṃ tu cāṇūrakaṃ kṛṣṇaḥ kāmapālaś ca muṣṭikam |<BR>
hasta-rodhaṃ dadhat kaṃse śvāsa-rodhaṃ vinirmame ||GC_2,5.18|| (anuṣṭubh)<BR>
<BR>
ekaṃ tatra babhūva citram akhila-jñānātidūraṃ yathā<BR>
sāṅgaṃ svāṅgam akarṣi yarhi hariṇā vinyāsi tad yarhi ca |<BR>
vyātyāsaḥ sphurati sma tarhi balavan malle tu kiṃ cāsphurad<BR>
dūrād apy asakṛt pari-pratinidhir ghātādikānāṃ vidhiḥ ||GC_2,5.19|| (śārdūla)<BR>
<BR>
satyaṃ prāharatāṃ mallāv api mādhava-rāmayoḥ |<BR>
javād bṛṃhayamānau tau na tu tal lakṣyatāṃ gatau ||GC_2,5.20|| (anuṣṭubh)<BR>
<BR>
[42] tad evaṃ sthite tat-prabhāvam ananubhavatām anubhavatām api kaṃsaṃ praty eva doṣa-śaṃsanam āsīt | tatra pūrveṣu mallānām api yathā- tatra cādau teṣāṃ bhāvaneyam,- <BR>
<BR>
etau syātāṃ suṣṭhu bālau baliṣṭhau<BR>
kiṃ tu śreṣṭhāṃ malla-vidyāṃ na vittaḥ |<BR>
tasmāt kasmād bhūbhṛd asmān mṛdhe'smiṃs<BR>
tad-vidyānāṃ pāragān vā niyuṅkte ? ||GC_2,5.21|| (śālinī)<BR>
<BR>
[43] ante tu-<BR>
<BR>
jñātvāpy uccais tāv imau malla-vidyā<BR>
śāstra-jñānām ādi-vijñāna-vijñau |<BR>
hā dhiṅ mauḍhyād eva kaṃso'yam asmān<BR>
etad yuddhe bhīruko'pi nyayuṅkta ||GC_2,5.22|| (śālinī)<BR>
<BR>
[44] tathānyeṣām api nārī-pracurāṇām akrūrāṇāṃ kaṃsāya doṣa-śaṃsanaṃ, yathā-<BR>
<BR>
kva mallā vajrādri-pratima-vapuṣaḥ kvāti-mṛdulāv<BR>
imau bālau tasmād iha yad anumantṝn dhig adhipān |<BR>
kathaṃ vā te nindyā na khalu vayam asmin sadasi ye <BR>
satāṃ dviṣṭe dṛṣṭiṃ sakutukam ivāmī vitanumaḥ ||GC_2,5.23|| (śikhariṇī)<BR>
<BR>
dhig asmat-puṇyaṃ yat katham api harer vīkṣaṇa-lave'<BR>
py abhūd utpāto'yaṃ praṇayi-janatā-rākṣasa-nibhaḥ |<BR>
vrajan vanyāṃ prātar vrajam api viśan sāyam amukaḥ<BR>
sukhaṃ yāsāṃ strīṇāṃ vahati vara-puṇyāḥ param amūḥ ||GC_2,5.24|| (śikhariṇī)<BR>
<BR>
dhig asmān yāḥ kaṃsād bhayam anusṛtā nāma ca hareḥ<BR>
samarthā vaktuṃ na vraja-vara-dṛśas tāḥ kati numaḥ |<BR>
sadā yā gāyanti sva-gṛha-bahu-karmaṇy api guṇāṃs<BR>
tadīyān śaśvat tad dhṛdi ca viharanti pratipadam ||GC_2,5.25|| (śikhariṇī)<BR>
<BR>
kasyātulaṃ phalam idaṃ yad amuṣya rūpaṃ<BR>
lāvaṇya-sāram asamaṃ svata eva siddham |<BR>
ekānta-dhāma vibhūtāyaśasoḥ samantād<BR>
dṛgbhiḥ sadā nava-navābham amūḥ pibanti ||GC_2,5.26|| (vasanta-tilaka)<BR>
<BR>
tāsāṃ premṇaḥ parama-mahimā śakyate kena vaktuṃ<BR>
paśyāsmākaṃ tam anugatavac cittam etad vihāya | <BR>
yad govindaḥ śrama-maya-rucāpy eṣa sarvasya cetaḥ<BR>
karṣaty arvāg api tad anugaḥ suṣṭhu saṅkarṣaṇākhyaḥ ||GC_2,5.27|| (mandākrāntā)<BR>
<BR>
kruddhaṃ śatrum abhidravann api hariḥ smerān anābje rasol-<BR>
lāsād gharma-jalaṃ dadhad vilasati svāṃ saumyatām atyajan |<BR>
yad rāmaḥ sphuṭa-śoṇa-netra-vadnas tat-kopataḥ śobhate <BR>
tac cāsya prakṛtir yad eṣa sa hareḥ sākṣāt pratāpānalaḥ ||GC_2,5.28|| (śārdūla)<BR>
<BR>
ete śrī-vasudeva-nanda-valitāḥ śrī-devakī-saṃhatāḥ<BR>
sarve sādhu-janāś ca mādṛśa-girā dīptāntara-jvālayā |<BR>
yasmāt tīvra-nibhālanaṃ vidadhataḥ kṣubhyanti kaṃse muhus<BR>
tasmād asya vināśa eva ciratā-bhānaṃ vinā setsyati ||GC_2,5.29|| (śārdūla)<BR>
<BR>
[45] atha tat-prabhāvam anubhavatāṃ kaṃse doṣa-śaṃsaṇaṃ, yathā-<BR>
so'yaṃ mūrkhaḥ svāntare bhīta eva <BR>
nyāsthan mallān yaḥ purastān murāreḥ |<BR>
yadvad vyādhaḥ ko'pi saṅgopitātmā<BR>
siṃhasyāgre nyasyati grāma-siṃhān ||GC_2,5.30|| (śālinī)<BR>
<BR>
yaḥ pūtanādi-balam asya nināya nāśaṃ<BR>
yaḥ śakra-garvam api kharvayati sma sarvam |<BR>
yaḥ sarva-sarjakam amūmuhad ūha-varjaṃ<BR>
taṃ bhoja-rāḍ abhibhavan kila bāḍham īṣṭe ||GC_2,5.31|| (vasanta-tilaka)<BR>
<BR>
kva kṛṣṇaḥ sva-prakāśātmā malla-saṅghaḥ kva tāmasaḥ |<BR>
yuddhaṃ paśyānayoś citraṃ tejas timirayor iva ||GC_2,5.32|| (anuṣṭubh)<BR>
<BR>
saṅgharṣe'pi mithaḥ spṛṣṭir nekṣyate kṛṣṇa-mallayoḥ |<BR>
ādyasya śakti-vaiśiṣṭyāt tejas timirayor iva ||GC_2,5.33|| (anuṣṭubh)<BR>
<BR>
ucchūnatvaṃ kṣatajam api na prekṣyate dveṣi-gātre<BR>
daityārāter na yad udayate kaścid auddhatya-leśaḥ |<BR>
paśyāmuṣya dviṣad abhimukhaṃ vīrya-varyaṃ viṣābhaṃ<BR>
bhedaṃ bhedaṃ dviṣi nikhilakaṃ marma cūrṇaṃ cakāra ||GC_2,5.34|| (mandākrāntā)<BR>
<BR>
sūkṣāgnis tṛṇa-maṇḍale pavir age kumbhāṅgajaḥ sāgare<BR>
caṇḍāṃśus timire tathā mura-ripor nāmāpi sarvāṃhasi |<BR>
tadvan nanda-sutaḥ sa eṣa vijayī raṅga-sthalāntar mahā-<BR>
sāra-sphāra-kadaṅga-saṅgha-balite malle puraḥ prekṣyatām ||GC_2,5.35|| (śārdūla)<BR>
<BR>
atra kṛṣṇasya saṃgrāme dṛśyatāṃ paramādbhutam |<BR>
cāṇūraḥ pīḍyate tena bukkā kaṃsasya bhidyate ||GC_2,5.36|| (anuṣṭubh)<BR>
<BR>
mūḍhas tathāpy asau vajra-muṣṭibhyāṃ harim ārdayat |<BR>
sa tābhyāṃ hṛdi lagnābhyāṃ san-madāt pulakaṃ dadhe ||GC_2,5.37|| (anuṣṭubh)<BR>
<BR>
[46] tad evaṃ sa-paridevanaṃ sa-devanaṃ ca loke vilokamāne,-<BR>
<BR>
athāgrahīd dharir api taṃ sakṛd dhasann<BR>
abibhraman nabhasi ca yaṃ nibhālayan |<BR>
uvāca dhiṅ mṛta iti vāḍha-rīḍhayāpy<BR>
apothayad bhuvi nṛpateḥ prapaśyataḥ ||GC_2,5.38|| (rucirā)<BR>
<BR>
muṣṭikenāstayā muṣṭyā tuṣtiṃ labdhavataḥ sa ca |<BR>
balasya tala-ghātaṃ yan prāṇa-ghātam apadyata ||GC_2,5.39|| (anuṣṭubh)<BR>
<BR>
agre vyagratayāṅga-saṅgham abhitaḥ samyag rayāt kampayann<BR>
ugrampaśyatayākṣi-yugmam asakṛt kṣiptī-kṛtaṃ kṣobhayan |<BR>
rāma-śyāmala-nāma-kāla-dalitaḥ kaṃsasya vartmādiśan<BR>
drāṅ mallaḥ sa sa lokam anyam agamad viśvatra citraṃ diśi ||GC_2,5.40|| (śārdūla)<BR>
<BR>
krīḍāṃ kṛtvātha tābhyāṃ baka-dalana-balau tatra vijñāya nāti-<BR>
pravīṇāṃ tāv avajñā-valitam akiratāṃ kṣauṇi-pṛṣṭhe yadā tu |<BR>
tarhy āgāt kūṭa-nāmā ya iha śala-yutas tośalo yaś ca taṃ taṃ<BR>
sadyo vāmāṅghri-hasta-praharaṇa-dalitī-kṛtya nṛtyaṃ vyadhattām ||GC_2,5.41|| (sragdharā)<BR>
<BR>
[47] athāpareṣāṃ mallānāṃ samudāyena samaṃ samam api samudāyaṃ kartuṃ samudāyam eva menāte | [48] te tu,-<BR>
<BR>
hateṣu teṣu malleṣu śṛgālīm āgatāḥ pare |<BR>
paśyato hāsayāmasuḥ kṛṣṇa-rāma-pradhānakān ||GC_2,5.42|| (anuṣṭubh)<BR>
<BR>
jetuṃ prasthāpitāḥ prāk tridivam api mayā tvatka-senādhināthās<BR>
tadvat prasthāpya nāgaṃ nṛpa tava racitās tat-kṛte cādya mallāḥ |<BR>
evaṃ tad-vartma-saukhyaṃ tava viracayatā nandataḥ svīya-mitraiḥ<BR>
krīḍā kāryeti kaṃsaṃ sadasi kila diśaṃs tatra cikrīḍa kṛṣṇaḥ ||GC_2,5.43|| (sragdharā)<BR>
<BR>
bhrātror vikrīḍitor mitrair madhye madhye parājayaḥ |<BR>
tān hatvā paśya kaṃsasya svāntaṃ saṃkrāntavān muhuḥ ||GC_2,5.44|| (anuṣṭubh)<BR>
<BR>
[49] tad evaṃ maitreyikayā citrīyamāṇau dhanyena cātur-varṇyena nirvaṇyamānau samāna-mānau sa-vayasaḥ saṃmānayamānau rāma-rāmānuja-nāmānau dyāv-āpṛthivy-anavadya-vādya-vidyām anuvidya-pramodād vidyotamānau divya-nṛtya-pratimallatayā labdha-malla-tālamānau tat-parvaṇaḥ sarvataḥ samāhṛta-vimānau sumanobhiḥ <BR>
sumanobhiḥ kṛtamānau ghaṭikām ekām akhilān ekāyanān nirmamatuḥ |<BR>
<BR>
[50] tad asahamānaḥ sahamānaḥ kaṃsas tu draviṇa-balayor eka-paryāyatayevābhedam ālaksya gopa-draviṇa-haraṇādi-lakṣaṇa-vaksyamāṇa-nija-vacaḥ-pracāraṇa-lakṣyataḥ savya-hastasya dvi-tra-vāram astatayā sva-vāditraṃ niṣiṣedha |<BR>
<BR>
[51] tatra ca niṣiddhe siddheśvara-vāditre tu śuddhatayā siddhe tadīddhe hitatayā sahitaṃ sakhi-varga-sahitatayā ca valgu yad avalgad yac ca vraja-devaṃ vasudevam ugrasenam apy uddiśya tasya tat tad ugraṃ vacanam aśṛṇot tad dvayam api sva-cchidra-bādhāya lakṣyaṃ vidhāya sahasā sahasānanatayā paryak plavamānaḥ svairī kaṃsa-vairī | tasmād akasmāt kaṃsa-mañcopary eva paryaikṣata |<BR>
<BR>
[52] yatra kaṃsena saha tena suduḥsahaṃ śrī-harer vigraha-teja eva vigraha-karam āsīt | atha samupāgata-dhvaṃsaḥ kaṃsaś ca svaṃ parājayamānāt tasmāt parājayamāna-manā dhairyaṃ hitvā khaḍga-carmaṇī gṛhītvā yad vicacāra, tenāpi durdharṣaḥ sa-harṣa-gatiḥ sa eṣa vraja-kula-gatis tat-keśa-grāhitā-nirvāhitāṃ katham avāpa, tat khalv asāv api boddhuṃ śaśāda-vaśatāpannaḥ śaśavan na śaśāka |<BR>
<BR>
[53] lokas tu tad idaṃ ślokayāmāsa,-<BR>
<BR>
śyenaḥ kapotam iva pañcamukhaḥ karīndraṃ<BR>
vajro giriṃ vikira-rāṭ kaṭukād raveyam |<BR>
kaṃsaṃ nigṛhya sahasā vaśayan sa eṣa<BR>
krīḍāṃ karoti paritaḥ pṛthum añcam añcan ||GC_2,5.45|| (vasanta-tilaka)<BR>
<BR>
[54] tad evaṃ loke kṛta-śloke hariṇā gṛhīta-keśaḥ sa bhojeśaḥ prāṇānām ardhaṃ pūrvaṃ mumoca, nijāghrātatayā mañcād avāñcaṃs tv ardham iti harir api tac chīghratāṃ boddhuṃ yoddhu-manastā-vaśān na śaśāka |<BR>
<BR>
kaṃsasya keśā hariṇā vikṛṣṭāḥ<BR>
prāṇāś ca tan muṣṭi-gatā babhūvuḥ |<BR>
citraṃ na cedaṃ smara tasya bālye<BR>
tat pūtanā-stanya-vikarṣaṇaṃ ca ||GC_2,5.46|| (indravajrā)<BR>
<BR>
patat-khaḍga-carmā galad-ratna-varmā <BR>
bhramat-sarva-keśaḥ skhalan-mūrdha-veśaḥ |<BR>
sa mañcād adhastāj janānāṃ purastād<BR>
anenādhirūḍhaḥ papātātimūḍhaḥ ||GC_2,5.47|| (bhujaṅga-prayātā)<BR>
<BR>
prāg āsīt stabdha-pakṣmā bhayam anu sa yathā tadvad eva pramītaḥ<BR>
kaṃso'yaṃ tena mṛtyuṃ gata iti nikhilair bhīrubhir nābhyabhāṣi |<BR>
śrī-kṛṣṇas tat-pratītaṃ sapadi viracayan hastivat siṃha-varyaḥ <BR>
sāvajñaṃ taṃ visaṃjñaṃ sadasi tata itaḥ kṣmāṃ ca karṣaṃś cakarṣa ||GC_2,5.48|| (sragdharā)<BR>
<BR>
tato jaya-jaya-dhvani-prasita-vādya-kolāhala-<BR>
prasūna-ghana-vṛṣṭi-yuk-stuti-divas pṛthivy-āspadaiḥ |<BR>
kṛta-pramada-vardhanaḥ sapadi kaṃsa-cid-vardhanaś<BR>
ciraṃ nija-ganārcitaḥ sthagita-buddhir āsīd asau ||GC_2,5.49|| (pṛthvī)<BR>
<BR>
kaṃsa-dhvaṃsana-śaṃsana-prathana-bhṛd gīrvāṇa-gīr-bāndhava-<BR>
dyovādyottama-gandha-sandha-kusumāsārārcir-abhyarcitaḥ |<BR>
bhūmi-sthāpy atibhūmita-gatam aho bhūmā tadā bhūyasā-<BR>
nanda-syanda-bhareṇa bhāvitatayā hārī harir bhāvyatām ||GC_2,5.50|| (śārdūla)<BR>
<BR>
tataś ca, <BR>
<BR>
yadā kaṅkādayo bhrātur nirveśāyātra saṃyayuḥ |<BR>
sāhāyyāya tadā rāmaḥ parigheṇārdati sma tān ||GC_2,5.51|| (anuṣṭubh)<BR>
<BR>
[55] atha hari-vaṃśādi-miśrībhūta-śrī-bhāgavata-mata-prabhūtatayā kathāṃ prathayiṣyāmaḥ | [56] yathā- tad evaṃ śrīmān govindaḥ svayaṃ nanditvā śrīman-nandarājena sākaṃ vindamānaṃ śrīmad-ānakadundubhiṃ vanditvā taṃ mocayitvā sarvān api rocayitvā śrī-devakīm apy anusandhāya tathā sandhāya gṛhāya bṛhan-mahilābhiḥ saha samvidhāya yathā-sandham anyān api labdha-sambandhān dhṛtānandān vidhāya kaṃsena kṛta-bandhanasya hṛta-dhanasya taj-janakasya mocanārtham api janān abhidhāya mataṅgaja-vrajenāpi kraṣṭuṃ suṣṭhu-duṣkaraṃ kaṃsa-kalevaram īṣat-karatayā vāma-kareṇa kaca-nikare vikṛṣya tad-vartma-parikhāṃ pari parihṛṣyal loka-sārthāvṛta-pitṛ-dvayānugantṛkatayā viśrānti-tīrtham anu viśrāntim avāpa |<BR>
<BR>
[57] tad anu saṅkarṣaṇādayaś ca kaṅka-mukhān saṅkarṣantaḥ sarveṣāṃ harṣaṃ varṣantaḥ kṛta-karṣa-prāṇānām amitrāṇāṃ parṣadaṃ cakruḥ |<BR>
<BR>
[58] paraspara-pradhane nidhanaṃ gatān bhuvar-lokāt patitān kravyādān lokān iva yān sabhyāḥ paśyanti sma | tad evaṃ sthite sādhūnāṃ manasi ca susthite |<BR>
<BR>
śrīman-nanda-mahāśayā drutataraṃ prasthāpayan yaṃ naraṃ<BR>
goṣṭhaṃ kaṃsa-vināśa-śaṃsana-kṛte prāgād ayaṃ tad yadā |<BR>
tasmāt tarhi na kevalāḥ sukhamayā vādya-svanās tāṃ purīm<BR>
āptāḥ kintu janāś ca kecid iha ye tad yaugapadyaṃ yayuḥ ||GC_2,5.52|| (śārdūla)<BR>
<BR>
[59] tataś ca mṛta-priyatayānanusaṃhita-saṃhanana-kriyatām āpannāḥ kaṃsādi-striyas tatrāgatya gaty-antara-rahitāḥ sva-sva-paty-aṅgam āśliṣya dviṣyamāṇa-nija-prānā rodanaṃ<BR>
kurvāṇā rodanaṃ vijahus tathā tan mātaraś ca kātaratām avāpuḥ | tatra ca-<BR>
<BR>
cihnāni dayita-ghnāni nihnuvānāḥ purābhavan |<BR>
kaṃsa-striyaḥ śugārtyā tad vyaktyāmārjan hriyaṃ hareḥ ||GC_2,5.53|| (anuṣṭubh)<BR>
<BR>
tathāpi-<BR>
rodanaṃ sapadi rodanaṃ tathā<BR>
tan niśamya ca niśāmya cājitaḥ |<BR>
svaṃ sa-tāpam avamatya satya-kṛt<BR>
tāḥ sa-sāntvam abhito'py asāntvayat ||GC_2,5.54|| (rathoddhatā)<BR>
<BR>
sāntvayann apy amūḥ kṛṣṇo na vipade sva-sāntvanam |<BR>
iti tatra niyujyānyān ninyus taṃ yadavaḥ puram ||GC_2,5.55|| (anuṣṭubh)<BR>
<BR>
[60] yatra ca puryantar-upaplavaṃ vyājam ācaritavantaḥ | yadā cākrūraṃ sva-gṛhāya ninīṣantaṃ niṣidhyan nīti-vidhy-agraṇir nijāvaraja-gṛham eva vraja-rājaḥ sāgrajaṃ taṃ nināya, upaveśayāmāsa ca; yathā-<BR>
<BR>
madhye kṛṣṇaṃ rāmam apy atra kṛtvā<BR>
pārśva-dvandve śauri-nandāvabhūtām |<BR>
agre vyagrā yādava-prāgrya-lokās <BR>
te saṅgataṃ suṣṭhu sammardam āpuḥ ||GC_2,5.56|| (anuṣṭubh)<BR>
<BR>
dvayaṃ tan-melanāyāsīd aśeṣāṇāṃ tad-agrataḥ |<BR>
jyāyasāṃ gopa-bhū-bhartā gāndineyaḥ kanīyasām ||GC_2,5.57|| (anuṣṭubh)<BR>
<BR>
[61] atha taṃ kaṃsa-dārādi-rodanaṃ santānataḥ santaptam eva santaṃ śrīmantaṃ<BR>
putrāparādha-rāhu-kalita-mukha-vidhu-śri-rāhukaḥ saṅgatya gaty-antara-rahitaḥ sva-<BR>
hita-sahitaḥ kanaka-daṇḍa-lakṣita-kṣitipa-maṇḍana-maṇdalam agrato nidhāya <BR>
mūrdhānam avāgraṃ vidhāya tasthau |<BR>
<BR>
[62] taṃ punar avadhāya śrīman-nanda-sahitānakadundubhir uttasthau | utthitayoś ca tayo rāma-rāmānujāv api tādṛg-avasthau babhūvatur anubabhūvatuś ca so'yam iti | anubhūya ca vidūya bhūya-sādareṇa sambhūya dareṇa dhūyamānam amūm ugrasena-nāmānaṃ praṇāma-puraḥsaratayā purata eva niveśanayā puraś cakratuḥ |<BR>
<BR>
[63] sa tu suta-sutatāparādha-sambādha-saṅkocataḥ śocann idam avocata,-<BR>
<BR>
yadyapi mantu-vidhātuḥ<BR>
svajanaḥ sujane'bhidhātum arhen na |<BR>
tarhy apy ananya-gatitā<BR>
balavaty etaṃ pralāpayati ||GC_2,5.58|| (āryā)<BR>
<BR>
[64] śrī-kṛṣṇa uvāca,- kāmam ādiśyatām |<BR>
<BR>
[65] ugrasena uvāca,-<BR>
<BR>
sa evādhipatir bhūmyāṃ yas tāmasa-vināśanaḥ |<BR>
vidhvasta-śārvarād bhānor anyaḥ kaḥ syād aharpatiḥ ? ||GC_2,5.59|| (anuṣṭubh)<BR>
<BR>
vṛddho yaḥ sa tu vṛddhānām eva vartmānuvartatām |<BR>
akula-kāla-javagaḥ kaḥ kuryāt pratikūlatām ? ||GC_2,5.60|| (anuṣṭubh)<BR>
<BR>
[66] tasmād idaṃ chatrādikaṃ svena satrā kriyatām iti | <BR>
<BR>
[67] śrī-kṛṣṇa uvāca,- rājaṃs tava tanūjasya mad-vihita-vināśanatā sarvair eva niśāmitā | katham iva tām anyathayāni ? kintu mama tan nāśanatāyām upalakṣaṇatā paraṃ lakṣyate; yasmād bhavad-vidha-viṣayakāparādha-maya-kāla eva tatra paraṃ kāraṇam | mayā tu labdha-buddhi-balatayā sva-vaśāyām api daśāyāṃ jñātam api tad vairam avajñātam | bālya-daśāyāṃ tat kila na jñātam eva, tathāpi tena pūtanādi-yūthaṃ kramaśaḥ prasthāpitam, tādṛśa-kālenaiva ca saṃsthāpitam | tathā hi- <BR>
<BR>
stanyān māṃ tudatī bakī khala-marut karṣaṃś chalāt saṃharan<BR>
vatsākhyo nigiran bako mayaja-nirvicchedayan mitrakaiḥ |<BR>
bhuñjānaḥ sa-gaṇaṃ phaṇī hṛta-balaṃ kurvan pralambaḥ sa ca <BR>
ghnantu kṣmā-turago gilan svayam anaśyad dūṣaṇaṃ kiṃ mama? ||GC_2,5.61|| (śārdūla)<BR>
<BR>
yo'yaṃ vā tanayas tava svayam asāv akrūrakaṃ preṣayan<BR>
mām ānāyya nighātayan kuvalayāpīḍena mallaiḥ punaḥ |<BR>
yuṣmat-kutsana-bhartsana-śravaṇa-jān mantor mayā bhīruṇā<BR>
prāyaścitta-kṛtā dhṛtaḥ kaca-taṭe tasmād akasmān mṛtaḥ ||GC_2,5.62|| (śārdūla)<BR>
<BR>
[68] tasmāt tasya sa-jātīya-vijātīya-bālaṅgilasya mātulāher māraṇam api tad-udyama-kāraṇam <BR>
eva jātam, na tu mad-īhāspadī-kṛtam | tathā ca sati katham iva rājyaṃ prājyatayā mahyaṃ rocatām?<BR>
<BR>
[69] sa eṣa cāvyabhicāri-saṅkalpasya mama saṅkalpaḥ pratikalpaṃ satya-vacasām api jalpa-<BR>
viṣayī-bhaviṣyati | yathā-<BR>
<BR>
ahaṃ sa eva go-madhye gopaiḥ saha vanecaraḥ |<BR>
prītimān vicariṣyāmi kāmacārī yathā gajaḥ ||GC_2,5.63||<BR>
etāvac chataśopy evaṃ satyenaiva bravīmi te | <BR>
na me kāryaṃ nṛpatvena vijñāpyaṃ kriyatām idam |<BR>
bhavān mānyostu rājā me yadūnām agrajaḥ prabhuḥ  [HV 78.35-37] iti ||GC_2,5.64||<BR>
<BR>
[70] tad evam asya sarve'pi suśīlatām anuśīlayantas tad etan mukha-mādhurya-puryamāṇa-<BR>
salila-kalila-vilocanāḥ kṣaṇa-katipayaṃ tad-avastham eva tasthuḥ | śrīmad-ānakadundubhy-ādayaḥ katipaye bibhyati sma | śrīman-nandādayas tu nandanti smeti sthite taṃ svataḥ parataś ca bhītam ālocayan punaḥ śrī-kṛṣṇaḥ prāha sma,- virāṭ-kulam idaṃ samprati virāḍ-jātam | tato yadi bhavān patitām imām urvīm urvī-patitām urīkurvīta, tadā dina-katipayaṃ vayam api sāhāyakam āhariṣyāmaḥ | na cet sadya eva gokulaṃ prapadya tad-anavadya-sukham abhimukham ānayiṣyāmaḥ iti |<BR>
<BR>
[71] tad evaṃ keśavasyābhiniveśataḥ sarveṣām apy anyathā kleṣatas taṃ bhojeśaṃ tūṣñīkām<BR>
eva puṣṇantaṃ śrī-gokula-prema-tṛṣṇaḥ so'yaṃ śrī-kṛṣṇaḥ svayam eva sa-nirbandhaṃ mukuṭa-bandha-bandhuraṃ karoti sma |<BR>
<BR>
[72] taṃ prati sarveṇa samam agarveṇa mūrdhānam ānamya svayam asāv āvedayāmāsa,-<BR>
rājaṃs tasya vīra-gatiṃ gatasya satkāra-kāraṇaṃ bhavat-puraḥ-sarāḥ sarve'pi vayam anusarāmaḥ | śrīmat-pitarau tu labdha-śrama-visarau nija-nijāvāsam evāsīdatām iti | śrīdāmādīn prati ca jagāda- āvāṃ tāvat krūra-karmaṇi pratiruddhāv iti bhavanta eva <BR>
śrīmat-pitṛ-caraṇānugatim anubhavantaḥ śakaṭāvaroha evaṃ rātriṃ kṣipantu | iti |<BR>
<BR>
[73] tatas tathā vidhāya punar viśrāntiṃ sannidhāya taraṇibhis taraṇi-duhitur uttara-tīre<BR>
mṛta-kāyān nidhāya teṣāṃ preta-kāryaṃ saṃvidhāya śrīmad-ānakadundubhi-bhavanam<BR>
eva saha-rāmaḥ samājagāma |<BR>
<BR>
[74] āgamya ca sarveṣām agamyaṃ tad-avarodham avarundhānaḥ sāvadhānam amū mātara-<BR>
pitarau namaś cakāra | kintu sva-prabhāvānubhavāl labdha-pitṛ-bhāvābhibhavāv ata <BR>
evāsambhavantau tatra-bhavantau tāv anubhūya dūyamāna iva tathā niveśayāmāsa | <BR>
yathāsmad vraja-rāja-dvandvavad eva nirdvandva-sadayatāmaya-hṛdayatayā taṃ bala-<BR>
valitaṃ tāv āliṅgantāv aliṅgavad bahu-samayam āsāte sma | yataḥ,<BR>
<BR>
rasayati na hi yāvan mādhurīm asya tāvan <BR>
nayati manasi bhaktas tīvra-bhāvaṃ prabhāvam |<BR>
sa katham itarathā vā śrī-śukaḥ śaśvad etat<BR>
sphuṭa-madhurima-bhājaṃ śrī-vrajaṃ suṣṭhu nauti ||GC_2,5.65|| (mālinī)<BR>
<BR>
[75] atha śrīmad-ānakadundubhinā samaṃ bahir āgatya svayam evānusmṛtya bhṛtya-<BR>
vatsalaḥ śrī-vatsa-lakṣmā didṛkṣayā nirnimiṣa-pakṣmāḥ sarva-śarmada-yaśāḥ saṅkoca-<BR>
vaśāt pūrvaṃ dūrata eva labdha-nijālocana-pūram uddhava-māyād anugṛhīta-jana-dvārā<BR>
sānugrahaṃ gṛhād ājuhāva | tataś ca-<BR>
<BR>
anyo'nyaṃ milati sma yarhy abhinavaṃ tarhi svayaṃ nāvidat<BR>
ko'haṃ kutra kadā ka eta iti sa preyān sa ca śrī-prabhuḥ |<BR>
kiṃ cādūra-gatāś ca tan na vividur yat tatra siddhāntitāṃ<BR>
ko gacchen nija-tattvam etad anayoḥ premā paraṃ vetti hi? ||GC_2,5.66|| (śārdūla)<BR>
<BR>
[76] atha rāmeṇa samaṃ rāmānujaḥ sa-vyājam ānakadundubheḥ kiñcid antaritam añcann<BR>
amuñca na muñcan nāsīt | añcitvā ca śītalita-viraha-maya-sva-hṛdaya-vāpyākārayā nija-bāṣpa-dhārayā muhur api tan mukha-nirīkṣaṇa-pūrvaka-tad-āliṅgana-parvaṇi tam antaraṅgatayābhiṣiñcann ivālokyata |<BR>
<BR>
[77] atha saha-rāmoddhavaḥ śrī-śūrodbhavam anujñāpya bhoja-rāja-gṛhaṃ prāpya kaṃsa-<BR>
patnīnāṃ bāṣpaṃ nirvāpya rāja-sabhāyām ugrasenaṃ saha-yādava-senam ānāyya tavaiva<BR>
rājyaṃ nyāyyam iti pratyāyya siṃhāsanaṃ svīkārya punaḥ śrī-śūra-janikāyyam āgatavān |<BR>
<BR>
brahmāṇḍa-kotīśvaratāti-tucchā<BR>
yasyekṣyate viṣṇūpadeśitā ca |<BR>
sā tasya goloka-mahendra-sūnoḥ<BR>
kāmyā kathaṃ kaṃsaka-rājya-lakṣmīḥ? ||GC_2,5.67|| (indravajrā)<BR>
<BR>
[78] atha samuddhava-lasad-uddhava-sahitābhyāṃ tābhyāṃ saha mahā-ratha-mūhyamāna-<BR>
manoratham āruhya sa punar ānakadundubhir vraja-mahī-patiṃ prati milanāya viśaṅkaṭaṃ tadīya-śakaṭa-vrajam ājagāma | āgamya ca gāḍhāliṅganatayā saṅgamya ramya-svajana-saṃvalitena tena tena saha parasparaṃ labdha-dhvaṃsa-kaṃsa-kṛta-caropadrava-vārtāṃ vartayāmāsa | vartayitvā ca punaḥ prārthayāmāsa,- yāvat sthitis tāvad asmad-gṛha eva sva-gṛha iva sarvaiḥ saha bhoktavyam iti |<BR>
<BR>
[79] tataś ca pratidinam evaṃ nirvartamāne mahā-parvaṇi sa-rāmaḥ śrī-rāmānujaḥ palāyita-yādava-caya-samācayana-maya-nava-rājya-prājya-sthāpana-karma-samaye rāja-sabhāyāṃ śrī-vasudevasya sabhāyāṃ vā virājate sma | antarāntarā ca śakaṭāvaroham āsādya śrīdāmādya-nija-mitraiḥ saha vicitraṃ krīḍati sma iti |<BR>
<BR>
[80] atha dina-kathāṃ samāpayataḥ snigdhakaṇṭhasya vacanaṃ yathā,-<BR>
<BR>
kaṃsaṃ nihatavān yaḥ prāk so'yaṃ kroḍa-gatas tava |<BR>
dvīpāt pratyāgataṃ vittam ivaitaṃ paśya gopate ||GC_2,5.68|| (anuṣṭubh)<BR>
<BR>
[81] atha tatra gatāyāṃ kathāyāṃ samāpta-prathāyāṃ paramānandinaḥ śrīmad-vraja-vandinas tad idaṃ paṭhanti sma,-<BR>
<BR>
jaya kṛta-mathurā-praveśa-bhāvuka | māthura-janatā-subhagam bhāvuka ||GC_2,5.<BR>
nānā-vilasita-nandita-nāgara | nagara-vadhū-jana-mohana-nāgara |<BR>
sa-vrajaka-kaṃsaka-vasanā-dāyaka | kṛta-ruci-vāyini nija-ruci-dāyaka ||GC_2,5.<BR>
bhakta-gaṇe dhṛta-karuṇā-pūraka | mālākāra-manoratha-pūraka ||GC_2,5. <BR>
tanu-tata-kubjā-candana-citraka | kubjā-vakrima-hṛti-kṛta-citraka ||GC_2,5.<BR>
kaṃsa-makha-sthita-dhanur-anuyojaka | nagara-janānāṃ sukha-śata-yojaka ||GC_2,5.<BR>
kaṃsa-dhanur makha-dhanur anubhaṅgada | tad-asahanoddhata-yoddhṛṣu bhaṅgada ||GC_2,5.<BR>
hastipam anu nija-vartma-sa-mardaka | tasmin dhṛta-ruṣi hasti-vimardaka ||GC_2,5.<BR>
bhrātrā saha kari-danta-vibhūṣaṇa | raṅgaṃ praviśan bhoja-vibhūṣaṇa ||GC_2,5.<BR>
gaja-raktādibhir aṅgaṃ paricita | bahu-vidha-bhāvair vividhaṃ paricita ||GC_2,5.<BR>
jagati samantād apratimallaka | kaṃsāgre hata-tat-prati-mallaka ||GC_2,5.<BR>
sadasi samaste nāsti samohana | malla-naṭana-kṛta-viśva-vimohana ||GC_2,5.<BR>
kaṃsaja-guru-nindana-kampākula | dṛṣṭi-vikīrṇa-dyuti-śampākula ||GC_2,5.<BR>
pluti-līlā-kṛta-mañca-kṣobhaka | krīḍā-vikrama-kaṃsa-kṣobhaka ||GC_2,5.<BR>
sahasā mañcāt kaṃsa-nipātaka | tena dhvasta-tri-jagat-pātaka ||GC_2,5.<BR>
akhila-janānāṃ duḥkha-vimokṣada | kaṃsasyāpi ca sahasā mokṣada ||GC_2,5.<BR>
mocita-vasudevādika-bandhaka | sādhu-sukhaṃ prati dhṛta-nirbandhaka ||GC_2,5.<BR>
viśrāntiṃ prati kaṃsākarṣaka | vyañjita-nija-bala-balayotkarṣaka ||GC_2,5.<BR>
kaṃsa-pitari-jita-rājya-nidhāyaka | nija-yaśasākhila-śarma-vidhāyaka |<BR>
vrajataḥ poṣyākhila-nistāraka | punar api ca vraja-sukha-vistāraka ||GC_2,5.<BR>
jaya jaya jaya jaya jaya jaya jaya jaya | jaya jaya jaya jaya jaya jaya jaya jaya ||GC_2,5. vīra ||GC_2,5.69||<BR>
<BR>
[82] tad evaṃ kathakayoḥ kathayā vandināṃ vandana-prathayā ca labdhāvadhāna-poṣāḥ<BR>
śrī-kṛṣṇa-lābha-santata-santoṣāḥ sarve yathāsvaṃ tad-ānukūlya-sukham arjayāmāsuḥ |<BR>
<BR>
[83] atha labdha-prathāyāṃ rātri-kathāyāṃ śrī-rādhā-mādhavayor agrataḥ snigdhakaṇṭha <BR>
uvāca,- tad etat pramada-vṛtte sthite pratilavam api gokulaṃ prasthite ca tat-pradeśataḥ sandeśaḥ śrīmat-keśava-sadeśam āgataḥ, tatrānyeṣāṃ prātaḥ-prastotavyaḥ | samprati tu kaṃsa-pitari rājyārpaṇasya śravaṇataḥ kiñcid avāñcita-bhayamaya-cira-viraha-klamānāṃ<BR>
vraja-ramāṇām ati-nibhṛta-svasti-mukha-saṃbhṛtaḥ so'yam ākarṇyatām,-<BR>
<BR>
virahas tava gopālīr<BR>
dayita mitho yāḥ sa-patnīś ca |<BR>
rañjayati sma samastāḥ<BR>
prāṇāt katham ahaha tā virañjayati? ||GC_2,5.70|| (udgīti)<BR>
<BR>
vipinaṃ sadanaṃ yāsāṃ<BR>
sadanaṃ vipinaṃ babhūva gopīnām |<BR>
tāsāṃ tvad-viyujāṃ kiṃ<BR>
mṛti-jīvanayor viparyayo na syāt? ||GC_2,5.71|| (gīti)<BR>
<BR>
yāsāṃ candana-candra-<BR>
prabhṛti ca vastu-pratāpanaṃ bhavati |<BR>
hari-rahitānāṃ tāsāṃ<BR>
vahniḥ kiṃ bata na śītatām ayitā? ||GC_2,5.72|| (gīti)<BR>
<BR>
viśleṣas tava bhadraḥ <BR>
kleśaṃ sa hared bhavann eva |<BR>
āśā seyaṃ dhṛṣṭā<BR>
tvat-sṛṣṭā tatra vighnam ātanute ||GC_2,5.73|| (udgīti)<BR>
<BR>
bhavatā maryādārthaṃ<BR>
yaḥ khalu paryāpitaḥ kālaḥ |<BR>
kālaḥ sa bhavann agha-hara<BR>
lavaśaḥ kalpāya kalpate'smākam ||GC_2,5.74|| (udgīti) iti |<BR>
<BR>
[84] atra cedaṃ śrī-rādhā-sakhīnāṃ tad anupadyamānaṃ padyam,-<BR>
<BR>
agha-hara viraha-vraṇatā<BR>
na hi naḥ kṛcchrāya tādṛśe śrayati |<BR>
rādhā-lavaṇim agalanaṃ <BR>
yadi valanaṃ tatra nāpi kurvīta ||GC_2,5.75|| (gīti)<BR>
<BR>
[85] tatra kāraṇam anyad anyad astu, tad idaṃ tu mahad eva duḥsaham,-<BR>
<BR>
ānītaṃ ghṛta-pāyasānnam anayā kṛṣṇāya kiñcit tvayā<BR>
labdhavyaṃ śuka tan-mayā ca madhuraṃ nāmnā rutaṃ tanyatām |<BR>
itthaṃ prātar anūdya nityam api tāṃ rādhāṃ muhuḥ śārikā<BR>
vṛndāraṇya-nivāsinī madhupura-kṣmā-nātha totudyate ||GC_2,5.76|| (śārdūla)<BR>
<BR>
evaṃ priya-sakhī-lekhaṃ vācakasya bakī-ripoḥ |<BR>
lumpat-kalpas tadā bāṣpaḥ sthairya-kalpam acīk pat ||GC_2,5.77|| (anuṣṭubh)<BR>
<BR>
[86] tad etat kathārambha eva tāsāṃ śvāsānāṃ bahir niṣkramaṇam iva vīkṣya snigdhakaṇṭhaḥ <BR>
sotkaṇṭhaṃ samāpayann āha sma,-<BR>
<BR>
rādhe yo'yaṃ dayitas<BR>
tvayi dayitaḥ katham anārdratām ayitā?<BR>
tava tanu-latikām asraiḥ<BR>
siñcati paśyāmbuda-śyāmaḥ ||GC_2,5.78|| (āryā)<BR>
<BR>
[87] tad evaṃ madhuropasaṃhāreṇa vyāhāreṇa sarvam ānandayan tāv amanda-premānanda-<BR>
mandiratayā vandināv amū tena saha yathā-svam āvāsaṃ vindataḥ sma, śrī-rādhā-govindau ca kandarpa-mandiram iti | <BR>
<BR>
iti śrī-śrīmad-uttara-gopāla-campūm anu<BR>
kaṃsa-vidhvaṃsanaṃ nāma<BR>
pañcamaṃ pūraṇam<BR>
||5||<BR>
<BR>
<BR>
********************************************************************************<BR>
<BR>
<BR>
atha ṣaṣṭhaṃ pūraṇam<BR>
śrī-nanda-visarjanam<BR>
<BR>
[1]  atha śrī-govinda-kṛtam ahasi vrajendra-sadasi prātaḥ-kathā prathām āpa |  yatra madhukaṇṭha uvāca,-<BR>
<BR>
[2]  tad-evaṃ kaṃsa-māraṇānantaram uccāvaca-vāraṇāya yatra kutracid-gata-yādava-kulākāraṇāya samudbhūta-kaṃsa-pakṣa-nirhāraṇāya ca vrajāgamanāyālabdhāvasare kaṃsa-hare tat-paryanta-vṛttaṃ pratilavam api śravasi vṛttaṃ kurvatām upanandādīnāṃ sānandānām api vilambāśaṅkā-śaṅku-saṅkulānāṃ sandeśaḥ praviveśa; yathā-<BR>
<BR>
harer mātā bhaktaṃ tad-avadhi na bhuṅkte tad-anugās<BR>
tathā tasmin gopāḥ prati-muhur upāyātividhurāḥ |<BR>
kim anyad vaktavyaṃ vrajam anugataṃ yat paśu-kulaṃ<BR>
vanasthaṃ yad vā tan-nikhilam iha śiryad vilapati || iti || GC_2,6.1 ||<BR>
<BR>
[3]  atha kutaścin manaḥ-stha-saṃkocataḥ samprati prati-gamanād viramya bhāvi-līlā-sūcana-devarṣi-vacana-smaraṇāt tad-eva ca niyamya sahamānatāṃ vahann api tad-evaṃ niśamya samyag-utsukatayā gamyam eveti manaḥ punaḥ saṅgamya so'ayaṃ vraja-prāṇa-vrajaḥ svāgrajaṃ raho nirvyājaṃ vyājahāra,- æārya !  tatra-bhavatātra sāhāyyaṃ dhāryatām |  ahaṃ punar vrajam eva vrajāni' iti |<BR>
<BR>
[4]  sa punaḥ sāsram uvāca,- bhrātar bhavantaṃ vinā mama sarvaṃ vināśam āyātīti na mayā kim api syāt | <BR>
<BR>
[5]  śrī-kṛṣṇa uvāca,- tarhi kiṃ kāryam ?<BR>
<BR>
[6]  sa uvāca,- yadūnugrasenānugatān vidhāya drutam ubhābhyām evāvābhyāṃ gokulaṃ gantavyam |  tad idaṃ mayāpi bhavyaṃ nivedayaitavyam āsit, diṣṭyā svayam eva diṣṭyā tad uṭṭaṅkitam |  <BR>
<BR>
[7]  atha śrī-kṛṣṇas tena sākaṃ śrī-vasudeva-vinā-kṛta-yadu-kula-virājamāna-yadu-rāja-sahāyāṃ gatvā kṣaṇād avasaraṃ ca matvā tad idaṃ nivedana-mudrayā vedayāmāsa,- æmama kiñcid vijñaptir asti' iti |<BR>
<BR>
[8]  sarve sa-sambhramam ūcuḥ,- kāmam ājñāpyatām |<BR>
<BR>
[9]  śrī-kṛṣṇa uvāca,-æsamprati bhavantaḥ sarve sva-bhavanam eva samāgatavantaḥ, rāja-mahāśayāś ca nija-rājāsanam evāsanaṃ vidhāya yathā-pūrvaṃ bhavatāṃ parva vitanitatāraḥ |  mayā pūrvam apīdaṃ nivedanaṃcakre, yan-mahyaṃ rājyaṃ na rocate, kiṃ tu mama vṛndāvanam eva sukha-vṛndāya kalpate' iti |<BR>
<BR>
[10]  tad evam avadhāya mukhāvalokanaṃ vyatividhāya satsu sabhāsatsu vikadru-nāmā yadu-bṛddhaḥ samṛddha-kṣobham ācacakṣe,- pūrvam asmākam ekaḥ kaṃsaka eva dhvaṃsaka āsīt |  tad-balād anye punar asmābhir na gaṇyeṣu kṛtāḥ, bhavatā pramāpite tu tasmin pracura-pramāṇas tad-vidhā jātāḥ, yato jarāsandhādayas tat-sambandhāhita-nirbandhāḥ koṭayaḥ prasārita-śastra-koṭayaḥ santi |  tasmād bhavan-mātrāśraya-praṇayanīya-prāṇa-trāṇa-yātrā yadavaḥ svayaṃ yathāvad avasthāpyantāṃ saṃsthāpyantāṃ vā |<BR>
<BR>
[11]  kiṃ ca æasyās tvām aṣṭamo garbhaḥ' [bhā 10.1.34] iti gīr-vāṇa-vāṇī-sandarbha-sākṣitayā bhavān asmākam eva  satyam apatyam, na tu go-paty-adhipānām ity asmat-pratyavasthāpanam eva bhavatā pratyham ācaraṇīyam |  teṣām apakāra-kārakaś ca kaścana samprati bhātīti yathā-bhavyaṃ syāt tathā vyavahartavyam iti kim adhikaṃ marma-vyañjanayā sādhūnāṃ śatrujitsu parama-dharmavitsu |  <BR>
<BR>
[12]  atha tad etad anatikramyaṃ niśamya samyag vācaṃ saṃyamya durmanā iva tasmād apagamya śrī-vasudeva-devakībhyāṃ dharmyaṃ harmyam āgamya śrī-rāmeṇa samam eva tāv anu nivedayāmāsa,- śrī-mat-pitarāv-ājñā-vitarāyāvadhānam atrādhattām | <BR>
<BR>
[13]  tāv ucatuḥ,- hanta ! tat kim ?<BR>
<BR>
[14]  śrī-kṛṣṇa uvāca,- yad vrajalokaṃ vilokaṃ vilokam āyacchāvaḥ |<BR>
<BR>
[15]  atha tad-etad avadhārya tau tūṣñīkām evāpuṣñītām |  tau hi pūrvam ugrasena-mukuṭa-bandham anu tad-vacana-pravandham ākarṇya vaivarṇyam evāsannau staḥ |  yaḥ khalv avyabhicāritayā vaiśampāyanādibhir api hari-vaṃṣādiṣu pracārita evāsti; yathā darśitam,- æahaṃ sa eva go-madhyaḥ' ityādi |  jānāte sma ca tāv asya manovṛttaṃ yad vraja-gamane labdha-saṅgamane sarvam asau vismaratīti |<BR>
<BR>
[16]  tataś cirād evam ucatuḥ,- ætataḥ parihṛtāv eva cira-labdha-śvāsa-rūpābhyāṃ yuvābhyām āvām' iti tatrākrūrasya jananyā ca vicārataḥ krūram idaṃ proktam,- æyady atra vraja-janānāṃ gamanāgamanam asti, tarhi vraja evāyam astīti gamanaṃ vāsya kathaṃ nirodha-viṣayīkriyate ?' iti |<BR>
<BR>
[17]  atha sarve tasyā mukhaṃ paśyantaś ciraṃ vimṛśya tasthuḥ |<BR>
<BR>
[18]  tad-evaṃ sati punar vivikta-mitābhyāṃ rāmājitābhyām akṣīṇam aṣaḍa-kṣīṇam idaṃ nirṇiktaṃ viviktam,- tad idam āvābhyāṃ saralatayā param anayor guru-caraṇayor niveditam |  tat punar amūbhāṃ svāniṣṭaṃ vitarkya pratyādiṣṭaṃ gurvājñālaṃghananṃ tu na maṅgalāya kalpeta |  yad-ājñā-pālanāya parama-maryādaḥ sa khalu raghu-varyaḥ prājyaṃ rājyam api parityajya nava-bhāryayā saha rākṣasa-caryābhīṣaṇam api vanaṃ bāḍham avagāḍhaṃ cakāra | tad-ājñā-laṃghanasya parāmṛśyate ca phalam- jarāsandhādayas tv asmat-sambandhena kṛtānusandhe vraje'py utpātaṃ pātayiṣyantīti prastutam astu tāvad aprastutam anyad anyad api, tasmāc śrī-vrajeśa-caraṇa-samādhānam eva sāmprataṃ sāmpratam iti |<BR>
<BR>
[19]  tad-evaṃ mantraṃ vidhāya śrī-vrajeśituranasāṃ samūha sannidhāya tābhyāṃ tasya parisaraḥ samājagme |  samāgamya ca praṇamya samyagāsanam āsthitayos tayo rāma eva tasmin sadasi yad vṛttaṃ tat pravṛttaṃ cakre |<BR>
[20]  tatra svayaṃ kṛṣṇas tu pitṛ-pitṛvyādīn api sa-vinayaṃ paśyan kiñcid vihasann iva tasya śeṣam āha sma,- hanta!  kādācitkīm ākāśa-vāṇīṃ pramāṇīkṛtya mayi nija-devakī-putratām api te sūcayanti, tad-antargataṃ sva-mataṃ kāraṇaṃ tu nāvatārayanti iti |<BR>
<BR>
[21]  athaitāvat kathitavati madhukaṇṭhe snigdhakaṇṭhaś cintayati sma,- vastutaḥ khalv ayam anugatācintya-śaktitayā śrī-devakyāṃ catur-bhuja-rūpena śrĪ-yośodāyāṃ tu dvi-bhuja-rūpena sphurati sma æphalena phala-kāraṇam anumīyate' iti nyāyena |  yadā tu kaṃsa-bhayāc-catur-bhuja-rūpācchādanāya devakīcchājāyata, tadā tu śrī-yośodāyāṃ sphuritaṃ dvi-bhuja-rūpam eva catur-bhuja-rūpam antarbhūtaṃ vidhāya tatrāvirbhūveti pūrva-campūm anu (3.102) śrī-bhāgavatānugata-yuktibhir uktibhiḥ sthāpitam |  tat tu na pūrvam ubhayatrāpi jñātam āsīt iti | <BR>
<BR>
[22]  atha spaṣṭaṃ sa-smitam ācaṣṭa,- kathaṃ te svayam api kāraṇam avatārayeyuḥ ?  avatārite tu tasmin vasudevenāpahṛtāpatyasya go-paty adipasya nyāyaḥ satyaḥ syād iti |  bhavatu, vraja-patinā tatra kiṃ pratipannam ?<BR>
<BR>
[23]  madhukaṇṭha uvāca,- tac-chrutvā tu vraja-nṛpatir bahir avihataṃ vihasya tad anyathā adhyavasyati sma, æasyās tvām aṣṭamo garbho hantā yāṃ vahase'budha' [bhā 10.1.34] iti <BR>
kaṃsaṃ pratyākāśa-vāṇī-<BR>
ækiṃ mayā hatayā manda jātaḥ khalu tavānta-kṛt |<BR>
yatra kva vā pūrva-śatrur mā hiṃsīḥ kṛpanān bṛthā ||'[bhā10.4.12] <BR>
<BR>
iti devī-vāṇyā vyavicāritā |  avyalīkatā-paryavasita-bhāṣiṇānakadundhubhinā ca māṃ prati nirdvandvam ittham evoktam, <BR>
ædiṣṭyā bhrātaḥ pra-vayasa idānīm aprajasya te | <BR>
prajāīśāyā nivṛttasya prajā yat samapadyata ||' [bhā 10.5.23] iti |<BR>
<BR>
tasmān nūnaṃ  æprāg ayaṃ vasudevasyakvacij jātas tavātmajaḥ' [bhā 10.8.14] iti māṃ prati vyañjita-tattva-vargasya gargasya khalv idaṃ prapañcanam evāntaḥ kāraṇam udañcati |<BR>
<BR>
[24]  bhavatu, pitroḥ punar idaṃ sukha-samvidam eva tanute, yan nija-putraṃ prati dhanyāḥ putra-bhāvanām ācarantīti |<BR>
<BR>
[25]  viśeṣataś cānakadundhubhinā mama taj-janyā ca bhavaj-jananyā na dvaitam astīti tais tad bhadram evocyate |  kiṃ tu,<BR>
<BR>
yātra syād asurād bhītiḥ sā tatra viraha-jvarāt |<BR>
bhāvad vayaṃ bhavaty evety ākulaṃ suta manmanaḥ || GC_2,6.2 ||<BR>
<BR>
[26]  bhavatu, tathāpy eṣām eva sāhāyyaṃ kāryam, yataḥ sarvajñānāṃ matam avadhārya kāryam etad vicārya khalu mayā kaṃsa-badhāya tavāgamanaṃ na visraṃsitam |  śrūyate hi - pūrvaṃ muni-hitāya daśarathenābhnava-tanayasya rākṣasa-kṣayāya prasthāpanam; yaḥ khalv anyadā tad vana-gamana-kṣaṇa eva kṣīṇa-prāṇatām avāpa iti kṣaṇaṃ rodanaṃ viṣṭabhya tam etaṃ bāhubhyām avaṣṭabhy ca tad etan mukham īkṣāmāsa |<BR>
<BR>
[27]  tataḥ sa caiṣa tam enaṃ sacamānaḥ sa-gadgadaṃ jagāda,- tāta !  duṣṭā naṣṭā eva bhaviṣyantīti na tatra sandihyatām |  tathaiva hi daiva-phalaṃ mama tāta-caraṇeṣu vargaśa eva gargaḥ prati-ñātavān asti |  kadācin mayi caikānte vanānte devarṣi-varya iti |  tathā mama ca vāsas tāta-mahāśayānām upāsanamaya eva sampatsyate, tac ca gopānām upa-samājam eva, na tu yādavānām eva davīyaḥ |  te khalv asmākaṃ jñātayaḥ, ete tu suhṛda iti jñātibhiḥ suhṛdāṃ khalv etādṛśa eva bhedaḥ |  suhṛtsu tad-dhitāya kadācid vāsaḥ sadā tu jñātiṣu tad-āloka-sukhāya bhavati iti |<BR>
<BR>
[28]  evam uktavati rāmānuje rāma-nāmāpi svaṃ tat-sadṛśam eva parāmṛśann āha sma,- pitur yuvābhyāṃ snigdhābhyāṃ poṣitau jvālitau bhṛśam āvām iti kiṃ vaktavyam; yataḥ pitror ātmano'py abhyadhikā prītir ātmajeṣu bhavati iti |<BR>
<BR>
[29]  atha kṛṣṇaś ca tad eva sthāpayan prāha sma,- āstāṃ tāvan-mama tanūjasya vārtā, asya ca śrī-man-mad-agrajasya bhavān eva dharmataḥ pitā; yataḥ-<BR>
<BR>
sa pitā sā ca jananī yau puṣñītāṃ sva-putravat |<BR>
śiśūn bandhubhir utsṛṣṭān akalpaiḥ poṣa-rakṣaṇe ||  [bhā 10.45.22] iti |<BR>
<BR>
[30]  tasmāc-chrī-mad-āryasya cāsya bhavac-caraṇa-paricaryā paraṃ varyā; kiṃ tu suhṛdām eṣāṃ sukham abhimukhaṃ vidhāya śrī-caraṇam āgamisyāmaḥ |<BR>
<BR>
[31]  vraja-rāja uvāca,- vatsa !  tāvad vayam apy atra vatsyāmaḥ |<BR>
<BR>
[32]  śrī-kṛṣṇa uvāca,- tāta !  tathā vidheyaṃ yathā bhavad-vyatirekād ekākitayā  mātā mā tāpaṃ yāsīt |  <BR>
<BR>
[33]  vraja-rāja uvāca,- tām api bhavataḥ samīpam evāpayiṣyāmaḥ |<BR>
<BR>
[34]  śrī-kṛṣṇa uvāca,- tataḥ sarvam api gokulam utsannatām āpannaṃ syāt |<BR>
<BR>
[35]  vraja-rāja uvāca,- tarhi sarvam api vrajaṃ nikaṭaṃ ghaṭayiṣyāmaḥ |<BR>
<BR>
[36]  śrī-kṛṣṇa uvāca,- sampraty asmākaṃ bahulāḥ pratyahaṃ saṃkhyādhikaya-pratyataḥ suṣṭhu bahulā jātāḥ |  tāsām upa-nagara-vanaṃ kim upa-jīvanaṃ syāt ?  gāvaś cāsmākaṃ kula-devya iti tā eva sevyatām arhanti |  yadi vā mad-arthaṃ sarvaṃ bhavatām, māṃ vinā tu byartham iti samarthanīyam, tarhi ca mat-prāṇā eva tā iti tā eva prāṇanīyāḥ |<BR>
<BR>
[37]  kiṃ ca, yadavo'pi nāhitaṃ vyāharanti; sphuṭam upalabdha-kaṃsa-saṃbandha-jarāsandha-nirbandhād-akṣauhiṇī-lakṣita-dur-jana-lakṣāṇi mathurām avarotsyanti; tarhi garhitam eva bhavet |  tatrāstām asmat-sāmīpyam asmad-asāmīpyataś ca bhavad-avasthānaṃ yady asmat-saṃbandhaṃ vinā labdha-sandhaṃ bhavet tarhy eva kṛcchraṃ narcchet |  gūḍha-puruṣa-dvāreṇa jñāte hy asmat-saṃbandhe jarāsandhādayas ta ete kaṃsa-van na bhayānubandhā iti chala-balam ekam ekaṃ na prasthāpayiṣyanti |  kiṃ tv akṣauhiṇībhir dravantaḥ sarvaṃ vrajam apy upadrāvayiṣyanti |  tasmād asmābhir yuṣmābhiś ca gopayitavya eva gandhaś ca vyati-saṃbandhasya; ete ca mayā yādavā durgāntare davayitavyāḥ; bhavantas tv asaṃkhyā na tathā kartuṃ śakyāḥ |  saṃkhyām aticarantīnāṃ vanecarantīnāṃ gavām āvaraṇaṃ
tu sutarām eva duṣkaram; tasmāt teṣāṃ durga-vad-asmad-audāsīnyam eva bhavatāṃ rakṣāyāṃ prāvīṇyam arhati |  <BR>
<BR>
[38]  kiṃ tu tāvad eva tad vidheyam, yāvat sarva-vipakṣa-pakṣāpakṣayaṃ vidhāya svayam eva śrī-mad-vrajam āvrajāmaḥ |  āvrajite ca tasmin na punar anyatra vrajanam api syāt, yato nirupadhi-sneha-vyagra-bhavad-agrima-sva-jana-varga-darśana-sukha-mātra phala-pātratayā nirupādhir asau puruṣārthaḥ kathaṃ bādhitaḥ syāt ?  tad-evaṃ vyasya yan nivedutaṃ tad tad evedaṃ samasya nivedayāmi,<BR>
<BR>
yāta yūyaṃ vrajaṃ tāta vayaṃ ca sneha-duḥkhitān |<BR>
jñātīn vo draṣṭum eṣyāmo vidhāya suhṛdāṃ sukham ||  [bhā 10.45.23] iti |<BR>
<BR>
[39]  tad-etat-paryantaṃ madhukaṇṭhaḥ procya bhrātaram avalocya prāha sma,- atra ætāta' iti nijāntaḥ-sthāpita-putratā-bhāvanāyā yogyam eva sambodhanam; æjñātīn' iti, tatrāpi æsneha-duḥkhitān' iti snehasya niravadhikatvāt prati-kṣaṇaṃ didṛkṣuṣu tan-mukhyeṣu teṣv evāvasthānaṃ prati-kṣaṇam eva sva-vīkṣaṇa-dānaṃ ca vivakṣitam |  ævayam' iti æasmado dvayoś ca' iti pāṇinīya-smaraṇād astu tāvan mama vārtā, kiṃ tv āvāṃ dvāv apy eṣyāva iti vyañjitam |  ædraṣṭum' iti teṣām ivātmano'pi tad-darśana-mātra-puruṣārthatā samarthitā |  æathāpi bhūman mahimā guṇasya te, viboddhum arhati' [bhā 10.14.6] ity atra bodha-viṣayī-bhavitum iti-vad-darśana-viṣayī-bhavitum ity arthāntare'pi tad-vad eva siddhāntitam; æsuhṛdām' iti yadūnām ajñātitvam upakāryatva-mātraṃ ca dhvani-pātraṃ kṛtam
|  tatra ca æsukhaṃ vidhāya' iti ktvā-prayogeṇa sāvadhika-nirdeśāt tad-bhayādi-nāśanānataraṃ punas tad anapekṣatvam api lakṣitam iti |<BR>
<BR>
[40]  tatra snigdhakaṇṭhaḥ sotkaṇṭhaṃ papraccha,- atha tatra kiṃ vyavasitaṃ śrī-vrajeśa-caraṇānām ?<BR>
<BR>
[41]  madhukaṇṭhaḥ prāha sma,- vraja-rājaś ca tadīya-vāco-yukti-racanam anabhirucitam api bāḍham ucitam iti matvā manasi sva-lalāṭaṃ hatvā vāṣpa-spṛṣṭam aspaṣṭam ācaṣṭa,- bhavan-mātā tu vāmā katham iyad-budhyatām ?<BR>
<BR>
[42]  śrī-kṛṣṇa uvāca,- tāṃ prati ca yatheṣṭa-praṇāma-pūrvakaṃ nijeṣṭa-dvārā mayedaṃ sandeṣṭavyam iti procya sva-hasta-lipibhis tat patraṃ virocya śrīdāma-hasta-vinyastaṃ kṛtavān |<BR>
<BR>
[43]  śrīdāmā ca śrī-vraja-rāja-śuśrūṣāyāṃ kṛtānusandhas tan-mukhabandham atīva tad-dīnan-manyatānubandham anusandhāya taṃ vihāya nivedyam eva sa-gadgadaṃ gadati sma,- yathā samprati vayaṃ duṣṭa-janāt kaṣṭam āśaṃkya spaṣṭam eva nāyāsyāmaḥ; kiṃ tu śrīmat-pitṛ-caraṇa-paricaraṇa-prabhāvān mamāṣaḍa-kṣīṇam akṣīṇam āgamanaṃ pratyaham api vidyata eva |<BR>
tathā hi- <BR>
<BR>
ādye'hni kṣīra-bhaktaṃ ghana-dadhi-valitā roṭikā tasya paścāt-<BR>
tat-paścād-dugdha-pūpaṃ tad-anu bahuvidhānnādyam anyeṣu cānyat |<BR>
mātar mahyaṃ nikāyye mahati rasayate paryaveṣi tvayā yan<BR>
na svapnas tan na vā tat sphuraṇa-mayam iti smaryatāṃ kiṃ tu satyam || GC_2,6.3 ||<BR>
<BR>
kiṃ ca,<BR>
<BR>
yavann āśnāsi mātas tvam iti niśamaye hanta nāśnāni tāvad<BR>
yady aśnāmīva tarhy apy anubhavad asu me ye'savaḥ śoṣamīyuḥ |         <BR>
goṣṭhaṃ gacchāni paśyāny api nija-jananīṃ tad-vidhām evam eva<BR>
hy udyat tejaḥ-prakāśād ripu-gaṇam acirād ut-sahiṣye vijetum || iti || GC_2,6.4 ||<BR>
<BR>
[44]  atha tad-etan niśamya samyag- asrāvilaṃ sandeśa-haraś ca vyājahāra,- satyaṃ śrī-vrajeśvarī-caraṇāś ca svapna-vad idaṃ sāmprata-bhavad-bhojanādikaṃ sa-rodanaṃ vadanti sma |  bhavad-duḥkham āśaṃkya svābhojanam api gopayanti sma iti |<BR>
<BR>
[45]  atha tad-etad avadhārya sāścaryatayā sthiteṣu teṣu  vraja-mahīkṣīd-ārdra-vīkṣitam ācacakṣe,- bhavataḥ prema-vaśyānāṃ vayasyānām eṣāṃ vartane kā vārtā ?<BR>
<BR>
[46]  śrī-kṛṣṇa uvāca,- śrīman-mātṛvad eva te cāmī mamepsita-sakhi-janā vīkṣyayā mām upalapsyante; kiṃ tu mātur-vatsalatā-svabhāvatayā kadācid anyathā-prathā bhāsiṣyate, na punar amīṣāṃ praṇaya-bhājām iti |<BR>
<BR>
[47]  vrajeśvara uvāca,- prathamatas tāvad eta iva gāvaḥ katham etāvatīṃ prakriyāṃ śrāvaṇīṃ kurvantu ?<BR>
<BR>
[48]  śrī-kṛṣṇa uvāca,- yady api tāsv api mama tathā-sphūrtir-jūrtim apanayet tathāpi prakārāntaram api bahir-vṛtti-samādhānāya vidhāsyāmi |  yathā- tāsāṃ gandhānu-sandhānam eva pradhānaṃ rava-gaṇa-śravaṇaṃ ca; rūpa-nirūpanaṃ tu tat-pradhānakam eva | tasmāt stoka-kṛṣṇo'yaṃ tad-abhyasta-mada-stoka-saurabhya-parirabhyamāṇa-vastra-saṃvastraṇayā kṛta-man-muralī-khuralīkatayā ca tathā subalaś cāyaṃ bala-vasanāvalambatayā tadīya-śṛṃga-saṃgitayā ca tāsāṃ madyham adhyāsitaṃ kurutām |  tataś ca mamākhila-guṇa-nidhaya ete sarve'py anayoḥ prati-nidhayaḥ syur yatra vanyāś ca te dhanyāḥ sarvābhi-vādyā mṛga-nagādyā mat-sphūrti-pūrtim āgaccheyur iti sarvam eva samañjasaṃ bhavitā iti |<BR>
<BR>
[49]  atha nija-paricārakān śūdrābhīra-kumārakān hata-vicārakān niśāmya vaivaśyād vaiśyābhīra-rāji śāmyad-vacana-śaktibhāji svayam eva so'yam asra-toya-dharaḥ prāha sma, ( mama sakhīyamānānām eṣām akhilānāṃ teṣām iva yadyapi gatis tathāpi tātānugatis tu viśeṣataḥ stutim āsīdati iti |<BR>
<BR>
[50]  atha madhumaṅgalam api tad idaṃ sneha-saṅgatam āha,( hanta!  Bhavantaś ca tatra yāntu |  yad-bhagavatī-sevāṃ man-maṅgalāya mat-pratinidhitayā kurvāṇāḥ punas tad-apūrva-jananāt pūrvavat tad-akharva-parvaṇe sampatsyante iti |  <BR>
[51]  tad-evaṃ visrambhya tat-tat-aṅga-saurabhya-parirabhyamāṇa-vasanādinā tau stoka-kṛṣṇa-subalau viśeṣatas tat-tad-guṇa-vāsitau vidhāyānyān api yathā-nyāyaṃ nijālaṃkaraṇādinālaṃkṛtya sevādikāriṇaṃ ca yathāvad ādṛtya kṛtya-viśeṣān śrī-mat-pitṛ-caraṇeṣu gocaratāṃ nināya; nītvā ca tad-anujñāṃ gṛhītvā svayaṃ tatraiva sthitvā mantra-sadanād-bahiḥ sthitān māthura-vipra-janān antar-nitvā tad-dvārā sarvānn eva yadūn vjñāpayāmāsa,( ta ete vrajāya vrajiṣyanti iti |<BR>
<BR>
[52]  te ca śrī-vasudeva-naradeva-pramukhās tatraiva sukhād āgatāḥ, āgamya ca ramya-paricchadādinā tān abhyarcya cānuvrajya ca carcyamāna-tad-bhadratayā puramayāmāsuḥ |<BR>
<BR>
[53]  sa tu yaśasvī svayam asvīkṛta-rājyatayā kim api tatratyaṃ tān praty-anapavarjya<BR>
kiṃ tu prāg-vali-valita-bali-kaṃsa-hṛta-dhṛta-kupya-bhājanāni yāni tāny eva visarjya keśavaḥ kevalatāyāṃ mithaḥ kṣubhitatā-bhītas tair eva saha śrī-vrajam ahanīyān anujñāpya manasi kayāpy avasthayā vyāpyamānaḥ puram ājagāma, rāmas tu tān dūram anu-vavrāja |<BR>
<BR>
{54}  vrajeśvaras tu pralīna-manastāyām api jīvan-mukta-vad eva saṃskāra-vaśād idaṃ jagāda,( vatsa!  nijānuja-vatsala !  sa kevalatayā manobalaṃ hāsyati; tasmād anujaṃ tam evānuyāhi iti |<BR>
<BR>
[55]  atha sva-sambandhād adhika-duḥkhānubandhād āśaṃkamānaḥ saṃkarṣaṇaḥ sa-dhairyaṃ sarvān anujñāpya śīghra-gatyā sva-bhrātaraṃ prāpya kvacid ekāntam anuyāpya nija-nija-bāhubhyāṃ parasparaṃ grīvāṃ paridhāpya tena saha ruroda | tad alam ati-vistareṇa | <BR>
<BR>
yataḥ-<BR>
kaṃsasya dhvaṃsanānte vraja-vasati-gane gacchati svīya-gehaṃ<BR>
taṃ kṛṣṇaṃ taṃ ca rāmaṃ tam api paśupati-ksmā-patiṃ tāṃś ca gopān |<BR>
śrīdāmādyāṃś ca tāṃs tān api ca tad-anugān navya-viccheda-bhīter<BR>
antaḥ smṛtvā mad-antar-virasa-vaśatayā sarvam arvāg jahāti || GC_2,6.5 ||<BR>
<BR>
[56}  tad-evam uṭṭṃkayan-madhukaṇṭhaḥ śrī-vrajādhipādīnām ādhim avadhāya punar abhidadhe,(<BR>
yaḥ svāṃ kṛṣṇaḥ purā tṛṣṇāṃ vardhayāmāsa dhṛṣṇajam |<BR>
sa sākṣād bhavatām aṃke svaṃ keliṃ vahati prabho || GC_2,6.6 ||<BR>
<BR>
[57]  atha śrī-kṛṣṇaś ca tac-caraṇāravindaṃ śirasā vindan sa-nirvedaṃ niveditavān,(<BR>
<BR>
ahaha vahalamantuṃ jantur eṣa pralāpī<BR>
racitamacita-tātaḥ kṣantum arhas tvam eva |<BR>
katham api nijam aṅgaṃ vyādhinā duḥkhadaṃ syat<BR>
tad api na hi tad-aṅgī tyaktum icchet kadāpi || GC_2,6.7 ||<BR>
<BR>
tataś ca,<BR>
āliṅgyata vrajeśitrā pitrā  sa-pulakaṃ sutaḥ |<BR>
sarvaiś cānanda-garveṇa roma-parveha sandadhe || GC_2,6.8 ||<BR>
<BR>
[58]  tad-evaṃ prātaḥ-kathāṃ madhukaṇṭhaḥ samāpya śrī-mādhava-pada-sīmni rādhikā-sadasi kathayāmāsa,(<BR>
<BR>
[59]  ye khalu tasya vrajāvrajanāya vyañjitā vighnās te sarve prāg-ukta-lajjā-nighnā eva mantavyāḥ |  tad-eva purastād vyañjayan mathurāyāś calantaṃ subalaṃ balānujaḥ sva-vallabhārocaka-vācika-valitaṃ cakāra | yathā(<BR>
<BR>
satyaṃ santyajya yuṣmān niyata-mad-anuga-prāṇanā niṣpramāṇā<BR>
dharmyaṃ me nāsti kiṃcit tad api sa-vayasaḥ śrūyatāṃ man-nivedyam |<BR>
yuṣmākaṃ yātisetur mayi ratir atulā sā tu māṃ hrepayantī<BR>
tat-tulyāsakti-riktaṃ hnuta-tanum akaron nāsmi dūraḥ kadāpi || GC_2,6.9 ||<BR>
<BR>
puryām asyāṃ yad asmi prakaṭam api hi taṃ hanta kuryāṃ kathaṃ tat<BR>
kiṃ tu cchāyā-sadṛkṣaḥ sphuṭam iha viharet tatra tu svena nityam |<BR>
āveśo yatra yasya  sphurati sa niyataṃ tatra bhāti svayaṃ yat<BR>
sphūrtiṃ svāṃ so'yam asmīty anubhajati yathā tena nānyena tad-vat || GC_2,6.10 ||<BR>
<BR>
somābhe darśa-rātrāv api nija-rucibhiḥ pūrṇimā-bhrāntitas tvaṃ <BR>
mad-viśleṣa-jvarārti-prathi-navama-daśā durvaśāṅgī yad-asīḥ |<BR>
tarhi tvām aṅga-kānti-sphurad asita-maṇi-śrī-caya-vyāpta-sarvaḥ<BR>
so'haṃ śiśleṣa tat-tad-vinimita-daśayā yatra citraṃ jagastha || GC_2,6.11 ||<BR>
<BR>
somābhe mānam aicchaḥ pratipadi lalite mām ayāsr vanānte<BR>
pālyāsīr vāsa-sajjā paricarasi purā rādhayā mām viśākhe |<BR>
etad diṃ-mātram uktaṃ bhavad-avagataye jñeyam anyat kathaṃ vā<BR>
svapnaṃ tat tat viditvā glapayatha nijakaṃ mānasaṃ mām apīha ? || GC_2,6.12 ||<BR>
<BR>
padme bhadre sa-śaivye tritayam api bhavad-rūpam udbhrānta-cittaṃ<BR>
mad-viśleṣāt tamālaṃ pari viluṭhitavad yatra tatrāham āsam |<BR>
āliṅgan  yuṣmad-aṅgāny udanamayam aho yāvad abhyasya tāvat<BR>
Kruddhā bṛddhāḥ kutaścid vata yad-upagatās tan na me yāti duḥkham || GC_2,6.13 ||<BR>
<BR>
ānyedyuḥ śrīla-rādhe mama pura-gamana-sphūrti-sañjāta-mūrtiṃ<BR>
tvām āliṅgyānucu mban giri-vanam anayaṃ tat kathaṃ vyasmaras tvaṃ ?<BR>
tatrāgamyātha sarvāḥ kala-kala-virutaṃ yarhi cakrus tadānīṃ<BR>
tatrāvāṃ hā yathāsvaṃ pṛthakad apagatau na smarasy eva tac ca || GC_2,6.14 ||<BR>
<BR>
svapne yad rādhike tvaṃ mama śayanam ihāpy āśritā rāja-puryāṃ<BR>
svapnas tan nasti nūnaṃ parimalitam abhūd yat-tvayā tasya vāsaḥ |<BR>
āstāṃ tat spaṣṭam adyāpy anu mad avayavaṃ padminī-ratna-gandhaṃ<BR>
Vindann andho'pi lokaḥ smita-śavala-mukhaḥ śīrṣam īṣad dhunīte || GC_2,6.15 ||<BR>
<BR>
āstāṃ prāg adya sadya-stana-śaśi-kalayālaṃkṛta-śrī-rasau yad-<BR>
vṛttaṃ tad-yuṣmākābhiḥ sa-śapatham abhitaḥ pṛcchyatāṃ śyāmalaiva |<BR>
yady apy evaṃ tathāpi sphuṭa-gatim acirād āgatiṃ cen-madīyām<BR>
īhadhve sarva-vighna-praśamana-racanā syād yadā tarhi kuryām || GC_2,6.16 ||<BR>
<BR>
[60]  tad-eva etāvat-prathām eva kathāṃ samāpya punar madhukaṇṭhaḥ provāca,(<BR>
<BR>
rādhe so'yaṃ satyavādī tvām alaṃkṛtya śobhate | <BR>
tvad-gandha-bandhanaḥ puṣpandhayaḥ svarṇābjinīm iva || GC_2,6.17 ||<BR>
<BR>
ūṣā-niruddha-vad rādhe yayoḥ svāpnaś ca saṅgamaḥ |<BR>
ṣākṣād āsīt tayor vā kiṃ viśleṣaḥ sthātum arhati ? || GC_2,6.18 ||<BR>
<BR>
iti visṛmarasāndrānandaśas taṃ samastaṃ <BR>
sapadi  kathaka-varyau tāv anujñāpya yātau |   <BR>
harir api nija-kāntā-saṅga-sarvāṅga-śobhaḥ<BR>
subhaga-śayana-lakṣmīm añjasālaṃ cakāra || GC_2,6.19 ||<BR>
<BR>
iti śrī-śrī-mad-uttara-gopāla-campūm anu vraja-pati-visarjana-kaṣṭaṃ<BR>
nāma ṣaṣṭhaṃ pūraṇam || 6 ||<BR>
<BR>
<BR>
<BR>
</body></html>
