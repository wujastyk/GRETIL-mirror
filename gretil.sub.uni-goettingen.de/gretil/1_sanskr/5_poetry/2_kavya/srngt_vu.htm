<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Rudrabhatta: Srngaratilaka</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Rudrabhatta: Srngaratilaka<BR>
<BR>
The following text is based on Kavyamala (1st series),<BR>
vol. III (Calcutta, 1887), pp. 111-152.<BR>
<BR>
<BR>
TEXT WITH PADA MARKERS<BR>
<BR>
<BR>
Pada markers:<BR>
1:  $ <BR>
2:  &<BR>
3:  % <BR>
4:  // n.n //<BR>
<BR>
Marker for Arya stanzas:<BR>
  // n.n //@<BR>
<BR>
###<BR>
<BR>
<BR>
<BR>
<BR>



<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>

Rudrabhaṭṭaḥ: Śṛṅgāratilakaḥ<BR>
<BR>
prathamaḥ paricchedaḥ<BR>
<BR>
śṛṅgārī girijānane sakaruṇo ratyāṃ pravīraḥ smare  $ bībhatso'sthibhir utphaṇī ca bhaya-kṛn mūrtyādbhutas tuṅgayā  &<BR>
raudro dakṣa-vimardane ca hasakṛn nagnaḥ praśāntaś cirād  % itthaṃ sarva-rasāśrayaḥ paśupatir bhūyāt satāṃ bhūtaye  // ST_1.1 //<BR>
<BR>
ākhyāta-nāma-racanā-caturasra-sandhi-  $ sad-vāg-alaṅkṛti-guṇaṃ sarasaṃ suvṛttam  &<BR>
āseduṣām api divaṃ kavi-puṅgavānāṃ  % tiṣṭhaty akhaṇḍam iha kāvya-mayaṃ śarīram  // ST_1.2 //<BR>
<BR>
kāvye śubhe'pi racite khalu no khalebhyaḥ  $ kaścid guṇo bhavati yadyapi sampratīha  &<BR>
kṛpāṃ tathāpi sujanārtham idaṃ yataḥ kiṃ  % yūkābhayena paridhāna-vimokṣaṇaṃ syāt  // ST_1.3 //<BR>
<BR>
sānanda-pramadā-kaṭākṣa-viśikhair yeṣāṃ na bhinnaṃ mano  $ yaiḥ saṃsāra-samudra-pāta-vidhur eṣv anyeṣu potayitam  &<BR>
yair niḥsīma-sarasvatī-vilasitaṃ dvitraiḥ padaiḥ saṃhṛtaṃ  % teṣām apy upari sphuranti matayaḥ kasyāpi puṇyātmanaḥ  // ST_1.4 //<BR>
<BR>
prāyo nāṭyaṃ prati proktā  $ bharatādyai rasa-sthitiḥ  &<BR>
yathāmati mayāpy eṣā  % kāvyaṃ prati nigadyate  // ST_1.5 //<BR>
<BR>
yāminīvendunā muktā  $ nārīva ramaṇaṃ vinā  &<BR>
lakṣmīr iva ṛte tyāgān  % no vāṇī bhāti nīrasā  // ST_1.6 //<BR>
<BR>
satyaṃ santi gṛhe gṛhe sukavayo yeṣāṃ vacaś cāturī  $ sve harmye kula-kanyakeva labhate jātair guṇair gauravam  &<BR>
duṣprāpaḥ sa tu ko'pi kovida-patir yad vāg-rasa-grāhiṇāṃ  % puṇya-strīva kalākalāpa-kuśalā cetāṃsi hartuṃ kṣamā  // ST_1.7 //<BR>
<BR>
tasmād yatnena kartavyaṃ  $ kāvyaṃ rasa-nirantaram  &<BR>
anyathā śāstra-vid goṣṭhyāṃ  % tat syād udvega-dāyakam  // ST_1.8 //<BR>
śṛṅgāra-hāsya-karuṇā  $ raudra-vīra-bhayānakāḥ  &<BR>
bībhatsādbhuta-śāntāś ca  % nava kāvye rasāḥ smṛtāḥ  // ST_1.9 //<BR>
ratir hāsaś ca śokaś ca  $ krodhotsāhau bhayaṃ tathā  &<BR>
jugupsāvismaya-śamāḥ  % sthāyi-bhāvāḥ prakīrtitāḥ  // ST_1.10 //<BR>
nirvedo'tha tathā glāniḥ  $ śaṅkāsūyā madaḥ śramaḥ  &<BR>
ālasyaṃ caiva dainyaṃ ca  % cintā moho dhṛtiḥ smṛtiḥ  // ST_1.11 //<BR>
vrīḍā capalatā harṣa  $ āvego jaḍatā tathā  &<BR>
garvo viṣāda autsukyaṃ  % nidrāpasmāra eva ca  // ST_1.12 //<BR>
suptaṃ prabodho'marṣaś cāpy  $ avahitthā tathogratā  &<BR>
matir vyādhis tathonmādas  % tathā maraṇam eva ca  // ST_1.13 //<BR>
trāsaś caiva vitarkaś ca  $ vijñeyā vyabhicāriṇaḥ  &<BR>
trayastriṃśad ime bhāvāḥ  % prayānti ca rasa-sthitim  // ST_1.14 //<BR>
stambhaḥ svedo'tha romāñcaḥ  $ svara-bhaṅgo'tha vepathuḥ  &<BR>
vaivarṇyam aśru pralaya  % ity aṣṭau sāttvikāḥ smṛtāḥ  // ST_1.15 //<BR>
bhāvā evātisampannāḥ  $ prayānti rasatām amī  &<BR>
yathā dravyāṇi bhinnāni  % madhurādi-rasātmanām  // ST_1.16 //<BR>
sambhavanti yathā vṛkṣe  $ puṣpa-patra-phalādayaḥ  &<BR>
tadvad rase'pi rucirā  % viśeṣā bhāva-rūpiṇaḥ  // ST_1.17 //<BR>
prāyo naikarasaṃ kāvyaṃ  $ kiñcid atropalabhyate  &<BR>
bāhulyena bhaved yas tu  % sa tad-vṛttyā nigadyate  // ST_1.18 //<BR>
kaiśiky-ārabhaṭī caiva  $ sātvatī bhāratī tathā  &<BR>
catasro vṛttayo jñeyā  % rasāvasthāna-sūcakāḥ  // ST_1.19 //<BR>
dharmād artho'rthataḥ kāmaḥ  $ kāmāt sukha-phalodayaḥ  &<BR>
sādhīyān eṣa tat-siddhyai  % śṛṅgāro nāyako rasaḥ  // ST_1.20 //<BR>
ceṣṭā bhavati puṃ-nāryor  $ yā raty-utthātiriktayoḥ  &<BR>
saṃyogo vipralambhaś ca  % śṛṅgāro dvividho mataḥ  // ST_1.21 //<BR>
saṃyuktyoś ca saṃyogo  $ vipralambho viyuktayoḥ  &<BR>
pracchannaś ca prakāśaś ca  % punar eṣa dvidhā yathā  // ST_1.22 //<BR>
<BR>
madana-kuñjara-kumbha-taṭopame  $ stana-yuge paritaḥ sphuritāṅgulim  &<BR>
sakaraja-kṣata-vāmam api priyā  % dayita-pāṇim amanyata dakṣiṇam  // ST_1.22a //<BR>
<BR>
santaptaḥ smra-saṃniveśa-vivaśaiḥ śvāsair muhuḥ pañcamo-  $ dgārāvartibhir āpatadbhir abhitaḥ siktaś ca netrāmbubhiḥ  &<BR>
etasyāḥ priya-viprayoga-vidhuras tyaktvādharo rāgitāṃ  % sampraty uddhata-vahni-vāri-viṣamaṃ manye vrataṃ sevate  // ST_1.22b //<BR>
<BR>
kānte vicitra-surata-krama-baddha-rāg  $ saṅketake'pi mṛga-śāvaka-locanāyāḥ  &<BR>
tat-kūjitaṃ kim api yena tadīya-talpaṃ  % nālpaiḥ parītam anuśabditalāvakaughaiḥ  // ST_1.22c // (Skm 1116)<BR>
<BR>
kiñcid vakrita-kaṇṭha-kandala-dalat-pīna-stanāvartana-  $ vyāyāṃ cita-kañcukaṃ mṛga-dṛśas tasyās tad-ālokitam  &<BR>
vācas tāś ca vidagdha-bhāva-caturāḥ sphārībhavan manmathā  % haṃho mānasa kiṃ smarasy abhimatāḥ siddhyanti puṇyaiḥ kriyāḥ  // ST_1.22d //<BR>
<BR>
tyāgī kulīnaḥ kuśalo rateṣu  $ kalpaḥ kalāvit taruṇo dhanāḍhyaḥ  &<BR>
bhavyaḥ kṣamāvān subhago'bhimānī  % strīṇām abhīṣṭas tv iha nāyakaḥ syāt  // ST_1.23 //<BR>
tasyānukūla-dakṣiṇa-śaṭha-dhṛṣṭā ittham atra catvāraḥ  &<BR>
bhedāḥ kriyayocyante tad-udāhṛtayaś ramaṇīyāḥ  // ST_1.24 //@<BR>
atiraktatayā nāryā sadā tyakta-parāṅganaḥ  &<BR>
sītāyāṃ rāmavat so'yam anukūlaḥ smṛto yathā  // ST_1.25 //@<BR>
<BR>
asmākaṃ sakhi vāsasī na rucire graiveyakaṃ nojjvalaṃ  $ no vaktrā gatir uddhataṃ na hasitaṃ naivāsti kaścin madaḥ  &<BR>
kiṃ tv anye'pi janā vadanti subhago'py asyāḥ priyo nānyato  % dṛṣṭiṃ niḥkṣipatīti viśvam iyatā manyāmahe duḥkhitam  // ST_1.25a //<BR>
<BR>
yo gauravaṃ bhayaṃ prema  $ sad-bhāvaṃ pūrva-yoṣiti  &<BR>
na muñcaty anya-citto'pi  % jñeyo'sau dakṣiṇo yathā  // ST_1.26 //<BR>
<BR>
saivāsya praṇatis tad eva vacanaṃ tā eva keli-kriyā-  $ bhītiḥ saiva tad eva narma-madhuraṃ pūrvānurāgocitam  &<BR>
kāntasyāpriya-kāriṇīti bhavatī taṃ vakti doṣābilaṃ  % kiṃ syād ittham aharniśaṃ sakhi mano dolāyate cintayā  // ST_1.26a //<BR>
<BR>
priyaṃ vakti puro'nyatra  $ vipriyaṃ kurute bhṛśam  &<BR>
jñātāparādha-ceṣṭaś ca  % kuṭilo'sau śaṭho yathā  // ST_1.27 //<BR>
<BR>
sahaja-tarale āvāṃ tāvad-bahu-śruti-śālinau  $ punar iha yuvāṃ satyaṃ śiṣṭaṃ tad atra kṛtāgasi  &<BR>
praṇayini punar yuktaṃ rantuṃ na veti batāvayo-  % rdhruvam upagate karṇau praṣṭuṃ kuraṅga-dṛśau dṛśau  // ST_1.27a //<BR>
<BR>
api ca-<BR>
kopāt kiñcid upānato'pi rabhasād ākṛṣya keśeṣv alaṃ  $ nītvā mohana-mandiraṃ dayitayā hāreṇa bahvā dṛḍham  &<BR>
bhūyo yāsyasi tad-gṛhān iti muhuḥ kaṇṭhāruddhākṣaraṃ  % jalpantyā śravaṇotpalena sukṛtī kaścid rahas tāḍyate  // ST_1.27b // (Amaru 9, Daś 2.19)<BR>
<BR>
niḥśaṅkaḥ kṛta-doṣo'pi  $ vilakṣas tarjito'pi no  &<BR>
mithyā-vāg-dṛṣṭa-doṣo'pi  % dhṛṣṭo'sau kathito yathā  // ST_1.28 //<BR>
<BR>
jalpantyāḥ paruṣaṃ ruṣā mama balāc cumbaty asāv ānanaṃ  $ mṛd-gātyāśu karaṃ kareṇa bahuśaḥ santāḍyamāno'pi san  &<BR>
ālīnāṃ purato dadhāti śirasā pāda-prahārāṃs tato  % no jāne sakhi sāmprataṃ praṇayien kupyāmi tasmai katham  // ST_1.28a // (Skm 888)<BR>
<BR>
api ca-<BR>
dhik tvām dhūrta gata-trapa praṇayinī saiva tvayārādhyatā  $ yasyāḥ pāda-talāhatiṃ tava hṛdi vyākhyāty asau yāvakaḥ  &<BR>
ity ukto'pi na nāma muñcati yadā pādāv ayaṃ durjano  % mithyāvāda-vicakṣaṇaḥ kim aparaṃ kuryāṃ vayasye tadā  // ST_1.28b //<BR>
<BR>
gūḍha-mantraḥ śucir vāgmī  $ bhakto narma-vicakṣaṇaḥ  &<BR>
syān narma-sacivas tasya  % kupitas-strī-prasādakaḥ  // ST_1.29 //<BR>
pīṭha-mardo viṭaś ceti  $ vidūṣaka iti tridhā  &<BR>
sa bhavet prathamas tatra  % nāyikā-nāyakānugaḥ  // ST_1.30 //<BR>
ekavidyo viṭaḥ proktaḥ  $ krīḍā-prāyo vidūṣakaḥ  &<BR>
sva-vapur-veṣa-bhāṣābhir  % hāsyakārī ca narmavit  // ST_1.31 //<BR>
eṣāṃ prabandha-viṣayo vyavahāraḥ prāyaśo bhavet pracuraḥ  &<BR>
pratyekam udāhṛtas tathāpi kāścin nigadyante  // ST_1.32 //@<BR>
<BR>
vimuñcāmuṃ mānaṃ saphalaya vacaḥ sādhu suhṛdāṃ  $ mudhā santāpena glapayasi kim aṅgaṃ smara-bhuvā  &<BR>
priyaṃ pāda-prānta-praṇatam adhunā mānaya bhṛśaṃ  % na mugdhe pretyetuṃ prabhavati gataḥ kāla-hariṇaḥ  // ST_1.32a //<BR>
<BR>
praṇayini bhṛśaṃ tasmin mānaṃ manasvini mā kṛthāḥ  $ kim aparam ito yuktāyuktair vinā hy amunā tava  &<BR>
ayam api bhavet sampraty api kṣayānala-saṃnibhaḥ  % sarasa-visinī-kanda-ccheda-cchavir mṛga-lāñchanaḥ  // ST_1.32b //<BR>
<BR>
dūrāt kandalitair hṛdi pravitataiḥ kaṇṭhe luṭhadbhir haṭhā  $ vaktre saṅkaṭa-nāsikā-taralitair niryadbhir atyūṣmabhiḥ  &<BR>
niḥśvāsaiḥ pṛthu-manmathottha-davathur vyaktaṃ tavāvedito  % mthyālambita-sauṣṭhavena kim ataḥ kopena kāntaṃ prati  // ST_1.32c //<BR>
<BR>
svakīyā parakīyā ca  $ sāmānya-vanitā tathā  &<BR>
kalākalāpa-kuśalās  % tisras tasyeha nāyikāḥ  // ST_1.33 //<BR>
paurācāraratā sādhvī  $ kṣamārjava-vibhūṣitā  &<BR>
mugdhā madhyā pragalbhā ca  % svakīyā trividhā matā  // ST_1.34 //<BR>
mugdhā nava-vadhūs tatra  $ nava-yauvana-bhūṣitā  &<BR>
navānaṅga-rahasyāpi  % lajjā-prāya-ratir yathā  // ST_1.35 //<BR>
<BR>
gataṃ karṇābhyarṇe prasarati tathāpy akṣi-yugalaṃ  $ kucau kumbhārambhau tad api cibukottambhana-rucī  &<BR>
nitamba-prāg-bhāro gurur api gurutvaṃ mṛgayate  % kathaṃcin no tṛptis taruṇimani manye mṛga-dṛśaḥ  // ST_1.35a //<BR>
<BR>
yathā romāñco'yaṃ stana-bhuvi lasat-sveda-kaṇiko  $ yathā dṛṣṭis tiryak patati sahasā saṅkucati ca  &<BR>
tathā śaṅke'muṣyāḥ praṇayini darāsvādita-rasaṃ  % na madhyasthaṃ cetaḥ praguṇa-ramaṇīyaṃ na ca dṛḍham  // ST_1.35b //<BR>
<BR>
virama nātha vimuñca mamāñcalaṃ  $ śamaya dīpam iyaṃ samayā sakhī  &<BR>
iti navoḍha-vadhū-vacasā yuvā  % mudam agād adhikāṃ suaratād api  // ST_1.35c // (Skm 501)<BR>
<BR>
sa-kampā cumbane vaktraṃ  $ haraty eṣopagūhitā  &<BR>
parāvṛtya ciraṃ talpa  % āste rantuṃ ca vāñchati  // ST_1.36 //<BR>
<BR>
apaharati yadāsyaṃ cumbane śliṣyamāṇā  $ valati ca śayanīye kampate ca prakāmam  &<BR>
vadati ca yad alakṣyaṃ kiñcid uktāpi bhūyo  % ramayati sutarāṃ tac-cittam antar navoḍhā  // ST_1.36a //<BR>
<BR>
mugdhām āvarjayaty eṣa  $ mṛdūpāyena sāntvayan  &<BR>
nātibhītikarair bhāvaair  % nibandhair bāla-bhīṣakaiḥ  // ST_1.37 //<BR>
<BR>
sarati saras-tīrād eṣā bhramad-bhramarāvalī  $ sumukhi vimukhī padme manye tavāsyapipāsayā  &<BR>
iti nigadite kiñcid bhītyā vivartita-kandharā  % vadana-kamale bhartrā bālā ciraṃ paricumbitā  // ST_1.37a //<BR>
anyāṃ niṣevamāṇe'pi  $ yadi kupyati sā priye  &<BR>
rodity asyāgrataḥ svalpam  % anunītā ca tuṣyati  // ST_1.38 //<BR>
<BR>
manyau kṛte prathamam eva vikāram anyaṃ  $ no jānatī nava-vadhū rudatī paraṃ sā  &<BR>
dhūrtena locana-jalaṃ parimṛjya gāḍhaṃ  % saṃcumbya cādhara-dale gamitā prasādam  // ST_1.38a //<BR>
<BR>
ārūḍha-yauvanā madhyā  $ prādubhūta-manobhavā  &<BR>
pragalbha-vacanā kiñcid  % vicitra-suratā yathā  // ST_1.39 //<BR>
<BR>
tarat-tāraṃ cakṣuḥ kṣapayati munīnām api dṛśaḥ  $ kuca-dvandvākrāntaṃ hṛdayam ahṛdaḥ kānna kurute  &<BR>
gatir mandībhūtā harati gamanaṃ manmathavatā-  % maho tanvyās tulyaṃ taruṇimani sarvaṃ vijayate  // ST_1.39a //<BR>
<BR>
dṛṣṭiḥ snihyati nirbharaṃ priyatame vaidagdhya-bhājo giraḥ  $ pāṇiḥ kuntala-mālikā-viracane tyaktānya-kārya-grahaḥ  &<BR>
vakṣaḥ saṃvriyate punaḥ punar idaṃ bhārālasaṃ gamyate  % jātā subhru manoramā tava daśā kasmād akasmād iyam  // ST_1.39b // (Skm 502)<BR>
<BR>
subhaga kuravakas tvaṃ no kim āliṅganoktiḥ  $ kim u mukhamadirecchuḥ kesaro no hṛdisthaḥ  &<BR>
tvayi niyatam aśoke yujyate pādaghātaḥ  % priyam iti parihāsāt peśalaṃ kācid ūce  // ST_1.39c //<BR>
<BR>
kānte tathā katham api prathitaṃ mṛgākṣyā  $ cāturyam uddhata-manobhavayā rateṣu  &<BR>
tat-kūjitāny anuvadadbhir aneka-vāraṃ  % śiṣyāyitaṃ gṛha-kapota-śatair yathāsyāḥ  // ST_1.39d //<BR>
<BR>
gāḍhaṃ vyāpriyate kāntaṃ  $ ibatīva ratāv iyam  &<BR>
viśatīva tad-aṅgeṣu  % muhyatīva sukhe yathā  // ST_1.40 //<BR>
<BR>
kṛtvāneka-vidhāṃ rasena surate keliṃ kathañcic cirā-  $ tprāptāntaḥ sukha-mīlitākṣi-yugalā svidyat kapola-sthalī  &<BR>
supteyaṃ kila sundarīti subhagaḥ svairaṃ tathaivāsvaja-  % dgāḍhānaṅga-vimarda-niḥsaha-vapur-nidrāṃ sahaivāgataḥ  // ST_1.40a //<BR>
<BR>
sā dhīrā vakti vakroktyā  $ priyaṃ kopāt kṛtāgasam  &<BR>
madhyā rodity upālambhair  % adhīrā paruṣaṃ yathā  // ST_1.41 //<BR>
<BR>
upetya tāṃ dṛḍha-parirambha-lālasa-  $ ścirād abhūḥ pramupita-cāru-candanaḥ  &<BR>
dhṛtāñjanaḥ sapadi tad-akṣi-cumbanā-  % dihaiva te priya viditā kṛtārthatā  // ST_1.41a //<BR>
<BR>
yatrārkāyitam indunā sarasijair aṅgāra-puñjāyitaṃ  $ kruddhāyāṃ mayi nātha te kadalikākāṇḍair alātāyitam  &<BR>
kālo'nyaḥ khalu ko'pi so'mṛtamayo jāto viṣātmādhunā  % dhik tvāṃ dhūrta viniryad-aśrur abalā mohaṃ rudantī gatā  // ST_1.41b //<BR>
<BR>
sārdhaṃ manoratha-śatais tava dhūrta kāntā  $ saiva sthitā manasi kṛtrima-bhāva-ramyā  &<BR>
asmākam asti na hi kaścid ihāvakāśas  % tasmāt kṛtaṃ caraṇa-pāta-viḍambanābhiḥ  // ST_1.41c // (Skm 587, Pv 218)<BR>
<BR>
labdhāyatiḥ pragalbhā syāt  $ samasta-rati-kovidā  &<BR>
ākrānta-nāyikā bāḍhaṃ  % virājad-vibhramā yathā  // ST_1.42 //<BR>
<BR>
seyaṃ paraṅginī mṛṇāla-latikām ādāya yasyāḥ priyo  $ hāraṃ me kurute payodhara-taṭe pratyagra-tārā-rucam  &<BR>
bandhūkaṃ ca tad etad āli vidalad yat tena sīmantitaṃ  % sarvāśā-vijigīṣu-puṣpa-dhanuṣo bāṇa-śriyaṃ dhāsyati  // ST_1.42a //<BR>
<BR>
yatra sveda-lavair alaṃ vlulitair vyālupyate candanaṃ  $ svacchandair maṇitaiś ca yatra raṇitaṃ nihnūyate nūpuram  &<BR>
yatrāyānty acireṇa sarva-viṣayāḥ kāmaṃ tad-ekāgratāṃ  % sakhyas tat-surataṃ bhaṇāmi rataye śeṣā tu loka-sthitiḥ  // ST_1.42b //<BR>
<BR>
svāmin bhaṅgurayālakaṃ sa-tilakaṃ bhālaṃ vilāsin kuru  $ prāṇeśa truṭitaṃ payodhara-taṭe hāraṃ punar yojaya  &<BR>
ity uktvā suratāvasāna-sukhitā sampūrṇa-cadnrānanā  % spṛṣṭā tena tatheti jāta-pulakā prāptā punar mohanam  // ST_1.42c // (Skm 662)<BR>
<BR>
madhura-vacanaiḥ sa-bhrū-bhaṅgaiḥ kṛtāṅguli-tarjanai  $ ralasa-valitair aṅga-nyāsair mahotsava-bandhubhiḥ  &<BR>
asakṛd asakṛt sphāra-sphārair apāṅga-vilokitai-  % stribhuvana-jaye sā pañceṣoḥ karoti sahāyatām  // ST_1.42d // (Skm 509)<BR>
<BR>
nirākulā ratāv eṣā  $ dravatīva priyāṅgake  &<BR>
ko'yaṃ kāsmi rataṃ kiṃ vā  % na vetti ca rasād yathā  // ST_1.43 //<BR>
<BR>
dhanyās tāḥ sakhi yoṣitaḥ priyatame sarvāṅga-lagne'pi yāḥ  $ prāgalbhyaṃ prathayanti mohana-vidhāv ālambya dhairyaṃ mahat  &<BR>
asmākaṃ tu tadīya-pāṇi-kamale'py unmocayaty aṃśukaṃ  % ko'yaṃ kā vayam atra kiṃ nu surataṃ naiva smṛtir jāyate  // ST_1.43a //<BR>
<BR>
kṛta-doṣe'pi sādhīrā  $ tasmin nādriyate ruṣā  &<BR>
ākāra-saṃvṛtiṃ cāpi  % kṛtvodāste ratau yathā  // ST_1.44 //<BR>
<BR>
yad vācaḥ pracuropacāra-caturā yat sādaraṃ dūrataḥ  $ pratyutthānam idaṃ svahasta-nihitaṃ yad-bhinnam apy āsanam  &<BR>
utpaśyāmi yad evam eva ca muhur dṛṣṭiṃ sakhī-saṃmukhīṃ  % tac chaṅke tava paṅkajākṣi balavān ko'py aprasādo mayi  // ST_1.44a //<BR>
<BR>
yat pāṇir na nivārito nivasana-granthiṃ saumudgranthaya-  $ nbhrū-bhedo na kṛto manāg api muhur yat-khaṇḍyamāne'dhare  &<BR>
yan niḥśaṅkam ivārpitaṃ vapur aho patyuḥ samāliṅgane  % māninyā kathito'nukūla-vidhinā tenaiva manyur mahān  // ST_1.44b //<BR>
<BR>
madhyā pratibhinatty enaṃ  $ solluṇṭhaṃ sādhu-bhāṣitaiḥ  &<BR>
adhīrā puruṣair hanti  % santarjya dayitaṃ yathā  // ST_1.45 //<BR>
<BR>
kṛtaṃ mithyā-jalpair virama viditaṃ kāmuka cirāt  $ priyāṃ tām evoccair abhisara yadīyair nakha-padaiḥ  &<BR>
vilāsaiś ca prāptaṃ tava hṛdi padaṃ raga-bahulair  % mayā kiṃ te kṛtyaṃ dhruvam akuṭilācāra-parayā  // ST_1.45a //<BR>
<BR>
sā bāḍhaṃ bhavatekṣiteti niviḍaṃ saṃyamya bāhvoḥ srajā  $ bhūyo drakṣyasi tāṃ śaṭheti dayitaṃ saṃtarjya saṃtarjya ca  &<BR>
ālīnāṃ pura eva nihnuti-paraḥ kopād raṇan-nūpuraṃ  % māninyā caraṇa-prahāra-vidhinā preyān aśokīkṛtaḥ  // ST_1.45b //<BR>
<BR>
ekākārā matā mugdhā  $ punarbhūś ca yato'nayoḥ  &<BR>
atisūkṣmatayā bhedaḥ  % kavibhir na pradarśitaḥ  // ST_1.46 //<BR>
madhyā punaḥ pragalbhā ca  $ dvidhā sā paribhidyate  &<BR>
ekā jyeṣṭhā kaniṣṭhānyā  % nāyaka-praṇayaṃ prati  // ST_1.47 //<BR>
uparodhāt tathā snehāt  $ sānurāgo'pi nāyakaḥ  &<BR>
ceṣṭate tāṃ prati prāyaḥ  % kalāsu kuśalo yathā  // ST_1.48 //<BR>
<BR>
tvad-akṣiṇī kuvalaya-buddhir atyalī  $ ruṇadhmy ahaṃ tad iti nimīya locane  &<BR>
tato bhṛśaṃ pulakita-gaṇḍa-maṇḍalāṃ  % yuvā parāṃ nibhṛtam acumbad aṅganām  // ST_1.48a //<BR>
<BR>
sampattau ca vipattau ca  $ maraṇe'pi na muñcati  &<BR>
yā svīyā tāṃ prati prema  % jāyate puṇya-kāriṇaḥ  // ST_1.49 //<BR>
anyadīyā dvidhā proktā  $ kanyoḍhā ceti te priye  &<BR>
darśanāc chravaṇād vāpi  % kāmārte bhavato yathā  // ST_1.50 //<BR>
<BR>
kim api lalitaiḥ snigdhaiḥ kiñcit kim apy atikuñcitaiḥ  $ kim api valitaiḥ kandarpeṣūn hasadbhir ivekṣaṇaiḥ  &<BR>
abhimata-mukhaṃ vīkṣāṃ cakre navāṅganayā tathā  % lalita-kuśalo'py ālīloko yathātivisismaye  // ST_1.50a //<BR>
<BR>
niśamayya bahir manoharaṃ svaram aikṣiṣṭa tathāparā yā  &<BR>
tila-mātrakam apy abhūn nahi śraveṇendīvara-locanānantaram  // ST_1.50b //@<BR>
<BR>
kasyāścit subhaga iti śrutaś ciraṃ yas taṃ  $ dṛṣṭvādhigata-rater nirmīlitākṣyāḥ  &<BR>
nispandaṃ vapur avalokya sauvidallāḥ  % santepur vidhuradhiyo niśānta-vadhvāḥ  // ST_1.50c //<BR>
<BR>
kārśya-jāgara-tāpānyaḥ  $ karoti śruto'py alam  &<BR>
tam eva durlabhaṃ kāntaṃ  % cetaḥ kasmād didṛkṣase  // ST_1.50d //<BR>
<BR>
sākṣāc citre tathā svapne  $ tasya syād darśanaṃ tridhā  &<BR>
deśe kāle ca bhaṅgyā ca  % śravaṇaṃ cāsya tad yathā  // ST_1.51 //<BR>
<BR>
satyaṃ santi gṛhe gṛhe priyatamā yeṣāṃ bhujāliṅgana-  $ vyāpārocchalad-accha-mohana-jalā jāyanta eṇīdṛśaḥ  &<BR>
preyān ko'py aparo'yam atra sukṛtī dṛṣṭe'pi yasmin vapuḥ  % svedojjṛmbhaṇa-kampa-sādhvasa-mukhaiḥ prāpnoti kāñcid dṛśām  // ST_1.51a //<BR>
<BR>
citraṃ citra-gato'py eṣa  $ mamāli madanopamaḥ  &<BR>
samunmūlya balāl lajjām  % utkaṇṭhayati mānasam  // ST_1.51b // (Skm 944)<BR>
<BR>
mugdhā svapna-samāgate priyatame tat-pāṇi-saṃsparśanā-  $ dromāñcārcitayā śarīra-latayā saṃsūcya kopāt kila  &<BR>
mā māṃ vallabha saṃspṛśeti sahasā śūnyaṃ vadantī muhuḥ  % sakhyā no hasitā sacintam asakṛt saṃśocitā pratyuta  // ST_1.51c //<BR>
<BR>
sphāra-sphurat-pradīpaṃ saudhaṃ  $ madhu sotpalaṃ kalaṃ gītam  &<BR>
priya-sakhi sakalam idaṃ tava  % saphalaṃ khalu yadi bhavet so'tra  // ST_1.51d //<BR>
<BR>
vikasati kairava-nikare sarati ca sarasī-samīraṇo sutanu  &<BR>
cambaty ambaram indau tava tena vinā ratiḥ kīdṛk  // ST_1.51e //@<BR>
<BR>
ajananir astu dṛśos tava kucayor abhava-niralaṃ bhavatu  &<BR>
yadi dṛśyate na sa yuvā nirbharam āliṅgyate no vā  // ST_1.51f //@<BR>
<BR>
draṣṭuṃ vaktuṃ ca no kanyā  $ raktā śaknoty amuṃ sphuṭam  &<BR>
paśyantam abhijalpantaṃ  % vivikte'pi hriyā yathā  // ST_1.52 //<BR>
<BR>
kāmaṃ na paśyati didṛkṣata eva bhūmnā  $ noktāpi jalpati vivakṣati cādareṇa  &<BR>
lajjā-smara-vyatikareṇa mano'dhināthe  % bālā rasāntaram idaṃ lalitaṃ bibharti  // ST_1.52a //<BR>
<BR>
vijñāta-nāyikā-cittā  $ sakhī vadati nāyakam  &<BR>
nāyako vā sakhīṃ tasyāḥ  % premābhivyaktaye yathā  // ST_1.53 //<BR>
<BR>
kaṇṭakita-tanu-śarīrā lajjā-mukulāyamāna-nayaneyam  &<BR>
tava kumudinīva vāñchati nṛ-candra bālā kara-spṛśam  // ST_1.53a //@<BR>
<BR>
santāpayanti śiśirāṃśu-ruco yad ete  $ saṃmohayanti ca vinidra-saroja-vātāḥ  &<BR>
yat khidyate tanur iyaṃ ca tad eṣa doṣaḥ  % sakhyās tavaiva sutanu pracura-trapāyāḥ  // ST_1.53b //<BR>
<BR>
apaśyantaṃ ca sā kāntaṃ  $ sphāritākṣī nirīkṣyate  &<BR>
dūrād ālokayaty eva  % sakhīṃ svajani nirbharam  // ST_1.54 //<BR>
nirnimittaṃ hasantī ca  $ sakhīṃ vadati kiṃcana  &<BR>
savyājaṃ sundaraṃ kiñcid  % gātram āviṣkaroti ca  // ST_1.55 //<BR>
sakhyādi sthāpitāṃ mālāṃ  $ kāñcyādi racayet punaḥ  &<BR>
ceṣṭāṃ ca kurute ramyām  % aṅga-bhaṅgaiḥ śubhair yathā  // ST_1.56 //<BR>
<BR>
abhimukha-gate yasminn eva priye bahuśo vada-  $ tyavanata-mukhaṃ tūṣṇīm eva sthitaṃ mṛga-netrayā  &<BR>
atha kila valal-līlālokaṃ sa eṣa tathekṣitaḥ  % katham api yathā dṛṣṭā manye kṛtaṃ śruti-laṅghanam  // ST_1.56a // (Skm 957)<BR>
<BR>
tiryag-vartita-gātra-yaṣṭi-viṣamodvṛtta-stanāsphālana-  $ truṭyan-mauktika-mālayā sa-pulaka-svedollasad-gaṇḍayā  &<BR>
dūrād eva vilokayety abhimate tad vaktra-dattekṣaṇaṃ  % durvāra-smarayā tayā sahacarī gāḍhaṃ samāliṅgitā  // ST_1.56b // (Skm 956)<BR>
<BR>
animittaṃ yad vihasati niṣkāraṇam eva yat sakhīṃ vadati  &<BR>
dayitaṃ vilokya tad iyaṃ śaṃsati tad adhīnam ātmānam  // ST_1.56c //@<BR>
<BR>
prāduṣyad-ruja-mūla-kānti-lalitām udyamya dor-vallarīṃ  $ valgat-pīna-payodhara-sthala-lulan-muktāvalī-sundaram  &<BR>
aṅgulyā pracalat-karāgra-valaya-svānopahūta-smaraṃ  % tanvyāḥ kuñcita-locanaṃ vijayate tat-karṇa-kaṇḍūyanam  // ST_1.56d //<BR>
<BR>
sraho'vataṃsaṃ raśanāṃ ca kiñci  $ priyaṃ samālokya samāsajantī  &<BR>
punastarāṃ sā suhṛdo dadāti  % pratyaṅgam āvāsam iva smarasya  // ST_1.57 //<BR>
<BR>
vyājṛmbhaṇonnamita-danta-mayūkha-jāla-  $ vyālambi-mauktika-guṇaṃ ramaṇe mudeva  &<BR>
ūrdhvaṃ milad-bhuja-latā-valaya-prapañca-  % sat-toraṇaṃ hṛdi viśaty aparā vyudāse  // ST_1.57a // (Skm 958)<BR>
<BR>
anyoḍhāpi karoty eva  $ sarvam uddhata-manmathā  &<BR>
duravasthā punaḥ kāntam  % abhiyuṅkte svayaṃ yathā  // ST_1.58 //<BR>
<BR>
ullaṅghyāḸ sakhī-vacaḥ samucitām utsṛjya lajjām alaṃ  $ hitvā bhītibharaṃ nirasya ca nijaṃ saubhāgya-garvaṃ manāk  &<BR>
ājñāṃ kevalam eva manmatha-guror ādāya nūnaṃ mayā  % tvaṃ niḥśeṣa-vilāsi-varga-gaṇanā-cūḍāmaṇe saṃśritaḥ  // ST_1.a //<BR>
cakṣur mīlati sānandaṃ  $ nitambaḥ prasravaty api  &<BR>
vepate ca tanus tanvī  % tasyās tad-darśane yathā  // ST_1.59 //<BR>
<BR>
mīlan manthara-cakṣuṣā paripatat kāñcī-graha-vyagrayā  $ gāḍānanṅga-bhara-sravatravanayā kampoparuddhāṅgayā  &<BR>
sarvāṅgaṃ caṭukārako'py abalayā saṅketake kautukā-  % dāstāṃ rantum aho nirīkṣitum api preyān na sambhāvitaḥ  // ST_1.59a //<BR>
<BR>
nābhiyuṅkte svayaṃ kantyā  $ mugdhatvād duḥsthitāpi tam  &<BR>
tad-avasthāṃ tu kāntāya  % tat-sakhī kathayed yathā  // ST_1.60 //<BR>
<BR>
niḥśvāseṣu skhalati kadalī-bījanaṃ tāpa-sampa-  $ nnetrāmbhobhiś cham iti patitaiḥ sicyate ca stanāntaḥ  &<BR>
tasyāḥ kiñcit subhaga tad abhūt tānavaṃ tvad-viyoge  % yenākasmād valaya-padavīm aṅgulīyaṃ prayāti  // ST_1.60a //<BR>
<BR>
ananya-śaraṇā svīyā  $ dhanāhāryā parāṅganā  &<BR>
asyās tu kevalaṃ prema  % tenaiṣā rāgiṇāṃ matā  // ST_1.61 //<BR>
sāmānyā vanitā veśyā  $ sā dravyaṃ param icchati  &<BR>
nirguṇe'pi na vidveṣo  % na rāgo'syā guṇiny api  // ST_1.62 //<BR>
tat-svarūpam idaṃ proktaṃ  $ kaiścid brūmo vayaṃ punaḥ  &<BR>
varṇayanty anayā yuktyā  % tāsām apy anurāgitām  // ST_1.63 //<BR>
śṛṅgārābhāsa etāsu  $ na śṛṅgāraḥ kadācana  &<BR>
tad-vyāpāro'thavā tāsāṃ  % smaraḥ kiṃ bhakṣito bakaiḥ  // ST_1.64 // <BR>
tasmāt tāsām api kvāpi  $ rāgaḥ syāt kiṃ nu sarvathā  &<BR>
dhanārthaṃ kṛtrimair bhāvair  % grāmyaṃ vyāmohayanti tāḥ  // ST_1.65 //<BR>
liṅgī pracchanna-kāmaś ca  $ naraṃmanyaś ca ṣaṇḍakaḥ  &<BR>
sukha-prāpta-dhano mūrkhaḥ  % pitṛ-vittena garvitaḥ  // ST_1.66 //<BR>
ity ādīn prathamaṃ grāmyān  $ jñātvākṛṣya ca tad-dhanam  &<BR>
apūrvā iva muñcanti  % tān etās tāpayanti ca  // ST_1.67 //<BR>
kintu tāsāṃ kalākeli-  $ kuśalānāṃ manoramam  &<BR>
vismāritāpara-strīkaṃ  % surataṃ jāyate yathā  // ST_1.68 //<BR>
 <BR>
gāḍhāliṅgana-pīḍita-stana-taṭaṃ svidyat-kapola-sthalaṃ  $ sandaṣṭādhara-mukta-sītkṛtam atibhrāmyad-bhru-nṛtyat-karam  &<BR>
cāṭu-prāya-vaco-vicitra-bhaṇitair yātai rutaiś cāṅkitaṃ  % veśyānāṃ dhṛti-dhāma puṣpa-dhanuṣaḥ prāpnoti dhanyo ratam  // ST_1.68a //<BR>
<BR>
īrṣyā kula-strīṣu na nāyakasya  $ niḥśaṅka-kelir na parāṅganāsu  &<BR>
veśyāsu caitad dvitayaṃ prarūḍhaṃ  % sarvasvam etās tad aho smarasya  // ST_1.69 // (Skm 556)<BR>
kupyat pināki-netrāgni-  $ jvālā-bhasmīkṛtaḥ purā  &<BR>
ujjīvati punaḥ kāmo  % manye veśyāvalokitaiḥ  // ST_1.70 // (Skm 557)<BR>
ānandayanti yuktyā tāṃ  $ sevitā ghnanti cānyathā  &<BR>
durvijñeyāḥ prakṛtyaiva  % tasmād veśyā viṣopamāḥ  // ST_1.71 //<BR>
<BR>
svādhīna-patikotkā ca  $ tathā vāsaka-sajjikā  &<BR>
sandhitā vipralabdhā ca  % khaṇḍitā cābhisārikā  // ST_1.72 //<BR>
proṣita-preyasī caivaṃ  $ nāyikāḥ pūrva-sūcitāḥ  &<BR>
tā evātra bhavanty aṣṭāv  % avasthābhiḥ punar yathā  // ST_1.73 //<BR>
yasyā rati-guṇākṛṣṭaḥ  $ patiḥ pārśvaṃ na muñcati  &<BR>
vicitra-vibhramāsaktā  % svādhīna-patikā yathā  // ST_1.74 //<BR>
<BR>
likhati kucayoḥ patraṃ kaṇṭhe niyojayati srajaṃ  $ tilakam alike kurvan gaṇḍād udasyati kuntalān  &<BR>
iti caṭu-śatair vāraṃ vāraṃ vapuḥ paritaḥ spṛśan  % viraha-vidhuro nāsyāḥ pārśvaṃ vimuñcati vallabhaḥ  // ST_1.74a // (Skm 661)<BR>
<BR>
utkā bhavati sā yasyāḥ  $ saṅketaṃ nāgataḥ priyaḥ  &<BR>
tasyānāgamane hetuṃ  % cintayanty ākulā yathā  // ST_1.75 //<BR>
<BR>
kiṃ ruddhaḥ priyayā kayācid athavā sakhyā tayodvejitaḥ  $ kiṃ vā kāraṇa-gauravaṃ kim api yan nādyāgato vallabhaḥ  &<BR>
ity ālocya mṛgīdṛśā karatale saṃsthāpya vaktrāmbujaṃ  % dīrghe niḥśvasitaṃ ciraṃ ca ruditaṃ kṣiptāś ca puṣpa-srajaḥ  // ST_1.75a //<BR>
<BR>
bhaved vāsaka-sajjāsau  $ sajjitāṅgaratālayā  &<BR>
niśityāgamanaṃ bhartur  % dvārekṣaṇa-parā yathā  // ST_1.76 //<BR>
<BR>
dṛṣṭvā darpaṇa-maṇḍale nija-mukhaṃ bhūṣāṃ manohāriṇīṃ  $ dīpārciḥ-kapiśaṃ ca mohana-gṛhaṃ trasyāt-kuraṅgī-dṛśā  &<BR>
evaṃ nau surataṃ bhaviṣyati cirād adyeti sānandayā  % mandaṃ kānta-didṛkṣayātilalitaṃ dvāre dṛg-āropitṃ  // ST_1.76a // (Skm 657)<BR>
<BR>
nirasto manyunā kānto  $ namann api yayā punaḥ  &<BR>
duḥsthitā taṃ vinā sāti-  % sandhitābhimatā yathā  // ST_1.77 //<BR>
<BR>
yat-pāda-praṇataḥ priyaḥ paruṣayā vācā sa nirvārito  $ yat-sakhyā na kṛtaṃ vaco jaḍatayā yan-manyur eko dhṛtaḥ  &<BR>
pāpasyāsya phalaṃ tad etad adhunā yac candanendu-dyuti-  % prāleyāmbu-samīra-paṅkaja-visair gātraṃ muhur dahyate  // ST_1.77a // (Skm 674)<BR>
<BR>
preṣya dūtīṃ svayaṃ dattvā  $ saṅketaṃ nāgataḥ priyaḥ  &<BR>
yasyāstena vinā duḥsthā  % vipralabdhā tu sā yathā  // ST_1.78 //<BR>
<BR>
yat saṅketa-gṛhaṃ priyeṇa kathitaṃ sampreṣya dūtīṃ svayaṃ  $ tac chūnyaṃ suciraṃ niṣevya sudṛśā paścāc ca bhagnāśayā  &<BR>
sthānopāsana-sūcanāya vigalat-sāndrāñjanair locanair  % bhūmāv akṣaramālikeva likhitā dīrghaṃ rudatyā śanaiḥ  // ST_1.78a // (Skm 670)<BR>
<BR>
kutaścin nāgato yasyā  $ ucite vāsake priyaḥ  &<BR>
tad-anāgam asantaptā  % khaṇḍitā sā matā yathā  // ST_1.79 //<BR>
sotkaṇṭhaṃ ruditaṃ sakampam asakṛd yātaṃ sa-bāṣpaṃ ciraṃ  $ cakṣur dikṣu niveśitaṃ sa-karuṇaṃ sakhyā samaṃ jalpitam  &<BR>
nāgacchaty ucite'pi vāsaka-vidhau kānte samudvignayā  % tat tat kiṃcid anuṣṭhitaṃ mṛgadṛśā no yatra vācāṃ gatiḥ  // ST_1.79a // (Skm 669)<BR>
<BR>
yā nirlajjīkṛtā bāḍhaṃ  $ madane madanena ca  &<BR>
abhiyāti priyaṃ sābhi-  % sāriketi matā yathā  // ST_1.80 //<BR>
<BR>
no bhītaṃ taḍito dṛśā jalamucā tad-darśanākāṅkṣayā  $ no garjir gaṇitā bhṛśaṃ śruti-mukhaṃ tad-vāci saṃcintya ca  &<BR>
dhārāpātasamudbhavā na ca matā pīḍā tad-āliṅganaṃ  % vāñchantyā dayitābhisāraṇa-vidhau tanvyā paraṃ tat-param  // ST_1.80a //<BR>
<BR>
kutaścit kāraṇādyasyāḥ  $ patir deśāntaraṃ gataḥ  &<BR>
dattvāvadhiṃ bhṛśārtā sā  % proṣita-preyasī yathā  // ST_1.81 //<BR>
<BR>
utkṣipyālaka-mālikāṃ vilulitām āpāṇḍu-gaṇḍa-sthalā-  $ dviśliṣyad-valaya-prapāta-bhayataḥ prodyamya kiñcit karau  &<BR>
dvāra-stambha-niṣaṇṇa-gātra-latikā kenāpi puṇyātmanā  % mārgālokana-datta-dṛṣṭir abalā tat-kālam āliṅgyate  // ST_1.81a // (Skm 763)<BR>
<BR>
niḥśvāsa-santāpa-sakhī-vacorti-  $ cintāśru-pātādi-yutāḥ sakhedāḥ  &<BR>
vācyā pralabdhāgata-bhartṛkotkā-  % tisandhitāḥ khaṇḍitayā sahātra  // ST_1.82 //<BR>
vicitra-maṇḍanā hṛṣṭā  $ bhavet svādhīna-bhartṛkā  &<BR>
tathā vāsaka-sajjāpi  % sā kiṃ tv āgantuka-priyā  // ST_1.83 //<BR>
kulajānyāṅganā veśyā  $ tridhā syād abhisārikā  &<BR>
yathaivoktās tathaivānyāḥ  % svādhīna-patikādayaḥ  // ST_1.84 //<BR>
kulajā saṃvṛtā trastā  $ savrīḍā ca drutaṃ vrajet  &<BR>
nāyakaṃ para-nārī ca  % samantād anavekṣitā  // ST_1.85 //<BR>
sakhī-yuktā madādhikyāt  $ sphāritākṣī na śaṅkitā  &<BR>
sa-śabdābharaṇā kāmaṃ  % veśyā sarati nāyakam  // ST_1.86 //<BR>
trayodaśa-vidhā svīyā  $ dvividhā ca parāṅganā  &<BR>
ekā veśyā punaś cāṣṭāv  % avasthā-bhedato'tra tāḥ  // ST_1.87 //<BR>
punaś ca tās tridhā sarvā  $ uttamā madhyamādhamā  &<BR>
itthaṃ śatatrayaṃ tāsām  % aśītiś catur-uttarā  // ST_1.88 //<BR>
doṣānurūpa-kopā yā-  $ [a]nunītā ca prasīdati  &<BR>
rajyate ca bhṛśaṃ nāthe  % guṇa-hāryottameti sā  // ST_1.89 //<BR>
<BR>
kānte kiṃ kupitāsi kaḥ para-jane prāṇeśa kopo bhavet  $ ko'yaṃ subhru paras tvam eva dayite dāso'smi kas te paraḥ  &<BR>
ity uktvā praṇataḥ priyaḥ kṣititalād utthāpya sānandayā  % netrāmbhaḥ-kaṇikāṅkite stana-taṭe tanvyā samāropitaḥ  // ST_1.89a //<BR>
<BR>
doṣe svalpe'pi yā kopaṃ  $ dhatte kaṣṭena muñcati  &<BR>
prayāti karuṇād rāgaṃ  % madhyamā sā matā yathā  // ST_1.90 //<BR>
<BR>
visphāra-sphuritādharāpi vikasad-gaṇḍa-sthala-praskhala-  $ dgharmāmbhaḥ-kaṇikāpi bhaṅguratara-bhrū-bheda-bhūṣāpy alam  &<BR>
pādāntaḥ-praṇate priye prakaṭayaty antaḥ prasādaṃ priyā  % keśāramanrūpuṇḍalīṣu valitānunmocayantī śanaiḥ  // ST_1.90a //<BR>
<BR>
yā kupyati vinā doṣaṃ  $ snihyaty anunayaṃ vinā  &<BR>
nirhetuka-pravṛttiś ca  % cala-cittāpi sādhamā  // ST_1.91 //<BR>
<BR>
yatrādhaḥ-kṛta-kāma-kārmuka-katho bhrāmyad-bhuvor vibhramaḥ  $ sadyaḥ prodgata-candrakānti-jayinī yasmin kapola-cchaviḥ  &<BR>
yatra sveda-kaṇāvalupta-mahimā hāro'py uroja-sthale  % ko'yaṃ mānini mat-praṇāma-vimukhaḥ pratyagra-māna-grahaḥ  // ST_1.91a //<BR>
jāti-kāla-vayovasthā-  $ bhāva-kandarpa-nāyakaiḥ  &<BR>
itarā pay asaṅkhyāḥ syur  % noktā vistara-bhītitaḥ  // ST_1.92 //<BR>
ity ādi sakalaṃ jñātvā  $ svayaṃ cālokya tad-vidām  &<BR>
kavīnāṃ ca viśeṣoktyā  % jñātavyāḥ sakalā imāḥ  // ST_1.93 //<BR>
romāñca-vepathu-stambha-  $ sveda-netrāmbu-vibhramāḥ  &<BR>
vācyāḥ saṃyoga-śṛṅgāre  % kavinā nāyikāśritāḥ  // ST_1.94 //<BR>
<BR>
sambandhi-mitra-dvija-rāja-tīkṣṇa-  $ varṇādhikānāṃ pramadā na gamyāḥ  &<BR>
vyaṅgās tathā pravrajitā vibhinna-  % mantrāś ca dharmārtha-manobhava-jñaiḥ  // ST_1.95 //<BR>
<BR>
anena mārgeṇa viśeṣa-ramyaṃ  $ sambhoga-śṛṅgāram imaṃ vitanvan  &<BR>
bhavet kavir bhāva-rasānurakto  % vidagdha-goṣṭhī-vanitā-manojñaiḥ  // ST_1.96 //<BR>
<BR>
iti śrī-rudra-bhaṭṭa-viracite śṛṅgāra-tilakābhidhāne kāvya-rasālaṅkāre <BR>
sambhoga-śṛṅgāro nāma prathamaḥ paricchedaḥ<BR>
<BR>
(2)<BR>
dvitīya-paricchedaḥ<BR>
<BR>
vipralambhābhidhāno'yaṃ śṛṅgāraḥ syāc caturvidhaḥ  &<BR>
pūrvānurāgo mānākhyaḥ pravāsaḥ karuṇātmakaḥ  // ST_2.1 //<BR>
dampatyor darśanād eva samutpannānurāgayoḥ  &<BR>
jñeyaḥ pūrvānurāgo'yam aprāptau ca daśā yathā  // ST_2.2 //<BR>
<BR>
kiṃ candanair racayase nu mṛṇāla-śayyāṃ  $ mā mā mamāli kuru komala-tāla-vṛntam  &<BR>
muñcāgrahaṃ vikaca-paṅkaja-yojaneṣu  % tat-saṅgamaḥ param apākurute smarāgnim  // ST_2.2a //<BR>
<BR>
yat sārair iva paṅkajasya ghaṭitaṃ yac candra-garbhād iva  $ protkīrṇaṃ yad anaṅga-sāyaka-śikhābhāseva saṃvardhitam  &<BR>
yat saṃsicya sudhā-rasair iva rater āsthāna-bhūmīkṛtaṃ  % tad bhūyo'pi kadā saroruha-dṛśaḥ paśyāmi tasyā mukham  // ST_2.2b //<BR>
<BR>
mṛṇāla-kadalī-candra-  $ candanāmbu-ruhādikam  &<BR>
tatrānayoḥ smarātaṅka-  % śāntaye naiva sevitam  // ST_2.3 //<BR>
ālokālāpa-saṃrūḍha-  $ rāgākulita-cetasoḥ  &<BR>
tayor bhaved asaṃprāptau  % daśāvasthaḥ smaro yathā  // ST_2.4 //<BR>
abhilāṣo'tha cintā syāt  $ smṛtiś ca guṇa-kīrtanam  &<BR>
udvego'tha pralāpaḥ syād  % unmādo vyādhir eva ca  // ST_2.5 //<BR>
jaḍatā maraṇaṃ caiva  $ daśamaṃ jāyate dhruvam  &<BR>
asaṃprāptau bhavanty etās  % tayor daśa daśā yathā  // ST_2.6 //<BR>
vyavasāyo bhaved yatra  $ bāḍhaṃ tat-saṅgamāśayā  &<BR>
saṅkalpākula-cittatvāt  % so'bhilāṣaḥ smṛto yathā  // ST_2.7 //<BR>
<BR>
praviśati yathā gehe'kasmād bahiś ca viceṣṭate  $ vadati ca yathā sakhyā sārdhaṃ sahāsam ihotsukā  &<BR>
dayita-vadanāloke mandaṃ yathā ca calaty asau  % mṛga-dṛśi tathaitasyāṃ manye smareṇa kṛtaṃ padam  // ST_2.7b // (Skm 959)<BR>
<BR>
kathaṃ sa vallabhaḥ prāpyaḥ  $ kiṃ kuryām asya siddhaye  &<BR>
kathaṃ bhaved asau vaśya  % iti cintā matā yathā  // ST_2.8 //<BR>
<BR>
satyaṃ durlabha eṣa vallabhatamo rāgo mamāsmin punaḥ  $ ko'py anyo'sti gurur na cātinipuṇāḥ sakhyo'sya saṃbodhane  &<BR>
saṃcintyeti mṛgīdṛśā priyatame dṛṣṭe ślathāṃ mekhalāṃ  % badhnantyā na gataṃ sthitaṃ na ca galad-vāso na vā saṃvṛtam  // ST_2.8a //<BR>
dveṣo yatrānya-kāryeṣu  $ tad-ekāgraṃ ca mānasam  &<BR>
śvāsair manorathaiś cāpi  % ceṣṭās tāḥ smaraṇaṃ yathā  // ST_2.9 //<BR>
<BR>
induṃ nindati padma-kandala-dalais talpaṃ na vā manyate  $ karpūraṃ kirati prayāti na ratiṃ prāleya-dhārā-gṛhe  &<BR>
śvāsaiḥ kevalam eva khedita-tanur dhyāyaty asau bālikā  % yat tat ko'pi yuvā dhruvaṃ smara-suhṛc-cetasy amuṣāḥ sthitaḥ  // ST_2.9a //<BR>
<BR>
saundarya-hasitālāpair  $ nāsty anyas tat-samo yuvā  &<BR>
iti vāṇī bhaved yatra  % tad itthaṃ guṇa-kīrtanam  // ST_2.10 //<BR>
<BR>
tad-vaktraṃ hasitendu-maṇḍalam iti sphāraṃ tad-ālokitaṃ  $ sā vāṇī jita-kāma-kārmuka-ravā saundaryam etasya tat  &<BR>
itthaṃ saṃtatam āli vallabhatama-dhyāna-prasaktātmanaś  % cetaś cumbita-kāla-kūṭam iva me kasmād idaṃ muhyati  // ST_2.10a //<BR>
<BR>
yasmin ramyam aramyaṃ vā  $ na ca harṣāya jāyate  &<BR>
pradveṣaḥ prāṇitavye'pi  % sa udvegaḥ smṛto yathā  // ST_2.11 //<BR>
<BR>
agny-ākāraṃ kalayasi puraś cakravākīva candraṃ  $ baddhotkampaṃ śiśira-marutā dahyase padminīva  &<BR>
prāṇān dhatse katham api balād gacchataḥ śalya-tulyāṃ-  % stat kenāsau sutanu jantio mānmathas te vikāraḥ  // ST_2.11a //  (Skm 972)<BR>
<BR>
bambhramīti mano yasmin  $ ratyautsukyād itas tataḥ  &<BR>
vācaḥ priyāśritā eva  % sa pralāpaḥ smṛto yathā  // ST_2.12 //<BR>
<BR>
itthaṃ tena nirīkṣitaṃ na ca mayāpy evaṃ samālokitas  $ tenoktaṃ subhagena tatra na mayā dattaṃ vaco mandayā  &<BR>
tat satyaṃ kathayāli kiṃ sa subhagaḥ kupyen na mahyaṃ gata  % ity uktvā sudṛśā kayāpi valita-grīvaṃ dṛśau sphārite  // ST_2.12a //<BR>
<BR>
śvāsa-prarodanotkampa-  $ vasudhollekhanair api  &<BR>
vyāpāro jāyate yatra  % sa unmādaḥ smṛto yathā  // ST_2.13 //<BR>
<BR>
devīvānimiṣekṣaṇā vilikhati kṣoṇīṃ śvasity uccakaiḥ  $ kiṃcid dhyāyati niścalā ca balavad romāñcitā kampate  &<BR>
rodity aṅga-gatāṃ vilokya suciraṃ vīṇām api vyāpṛtā  % svalpair eva dinair iyaṃ vara-tanuḥ kenāpi saṃśikṣitā  // ST_2.13a //<BR>
<BR>
santāpa-vedanā-prāyo  $ dīrgha-śvāsa-samākulaḥ  &<BR>
tanūkṛta-tanur vyādhir  % aṣṭamo'yaṃ smṛto yathā  // ST_2.14 //<BR>
<BR>
tāpaḥ śoṣita-candanodaka-rasaḥ śvāsā vikīrṇotpalāḥ  $ karpūrābhibhava-pracaṇḍa-paṭimā gaṇḍa-sthale pāṇḍimā  &<BR>
mlāyad-bāla-mṛṇāla-nāla-lalitā prāptā tanus tānavaṃ  % tanv-aṅgyāḥ kathitaḥ smareṇa guruṇā ko'py eṣa kaṣṭa-kramaḥ  // ST_2.14a //<BR>
<BR>
akāṇḍe yatra huṃkāro  $ dṛṣṭiḥ stabdhā gatā smṛtiḥ  &<BR>
śvāsāḥ samadhikāḥ kārśyaṃ  % jaḍateyaṃ matā yathā  // ST_2.15 //<BR>
<BR>
dṛṣṭir niścalatārakādhara-dalaṃ śvāsaiḥ kṛtaṃ dhūṣaraṃ  $ prāptaṃ vāsara-candra-bimba-padavīṃ vaktraṃ vinaṣṭā smṛtiḥ  &<BR>
huṃkāraḥ param eka eva vacana-sthāne sthitaḥ sāṃprataṃ  % manye'syāḥ kusumāyudhaḥ sa-śibiraḥ pratyaṅgam āvāsitaḥ  // ST_2.15a //<BR>
<BR>
upāyair vividhair nāryā  $ yadi na syāt samāgamaḥ  &<BR>
kandarpa-śara-bhinnāyā  % maraṇaṃ jāyate tataḥ  // ST_2.16 //<BR>
puṃso'pi hi bhavanty etā  $ daśāvasthā manobhavāt  &<BR>
maraṇaṃ kiṃ tv asaundaryāt  % tayoḥ kaiścin na badhyate  // ST_2.17 //<BR>
anye tad api badhnanti  $ pratyujjīvana-kāṅkṣayā  &<BR>
vṛttānuvāde tac-chastam  % utpādye prāyaśo nahi  // ST_2.18 //<BR>
ekasmiṃs tu mṛte'py anyo  $ yadi jīvet kathaṃcana  &<BR>
kā sneha-gaṇanā tatra  % mriyate cen na saṅgamaḥ  // ST_2.19 //<BR>
pūrvaṃ nārī bhaved raktā  $ pumān paścāt tad iṅgitaiḥ  &<BR>
tataḥ saṃbhoga-līleti  % svabhāva-subhagā sthitiḥ  // ST_2.20 //<BR>
anyathāpi na doṣaḥ syād  $ yadi prema samaṃ dvayoḥ  &<BR>
raktāparaktā vṛttiś cec  % chṛṅgārābhāsa eva saḥ  // ST_2.21 //<BR>
ayaṃ ca prāyaśas taj-jñair  $ itthaṃ hāsyeṣu badhyate  &<BR>
nirdravyeṇa mayā sārdhaṃ  % veśye mānaya yauvanam  // ST_2.22 //<BR>
anurakto bhaved yasyāṃ  $ nāyakas tat-sakhī-janam  &<BR>
sāmnā mānena dānena  % bāḍham āvarjayaty asau  // ST_2.23 //<BR>
tasyāgre tat-kathāṃ kurvan  $ svābhiprāyaṃ prakāśayet  &<BR>
tad-abhāve prayuñjīta  % kāścit pravrajitādikāḥ  // ST_2.24 //<BR>
tad-dvāreṇa samākhyāta-  $ svabhāvo jñāta-tan-manāḥ  &<BR>
upacāraiḥ parair lekhaiḥ  % sādhayet tām atandritaḥ  // ST_2.25 //<BR>
tato dṛṣṭvā vivikte tām  $ indrajāla-kalādibhiḥ  &<BR>
prayogair lalitaiḥ svairaṃ  % vismayaṃ paramaṃ nayet  // ST_2.26 //<BR>
<BR>
dhātrī-sakhī-veśmani rātri-cāre  $ mahotsave tīvratame bhaye ca  &<BR>
nimantreṇa vyādhi-miṣeṇa śūnye  % gehe tayor nūtana-saṅgamaḥ syāt  // ST_2.27 //<BR>
<BR>
yadā rāgo guruḥ sā ca  $ labhyate naiva yācitā  &<BR>
kṣīṇopāyas tadā kanyāṃ  % nāyakaḥ sādhayed iti  // ST_2.28 //<BR>
para-strī-gamanopāyaḥ  $ kavibhir nopadiśyate  &<BR>
sundaraṃ kintu kāvyāṅgam  % etat tena nidarśyate  // ST_2.29 //<BR>
vāmatā durlabhatvaṃ ca  $ strīṇāṃ yā ca nivāraṇā  &<BR>
tad eva pañca-bāṇasya  % manye paramam āyudham  // ST_2.30 //<BR>
bahu-mānād bhayād vāpi  $ nṛṇām anyatra yoṣiti  &<BR>
pracchanna-kāmitaṃ ramyaṃ  % satām api bhaved yathā  // ST_2.31 //<BR>
<BR>
jīrṇaṃ tārṇa-kuṭīrakaṃ nivasanaṃ talpīkṛtaṃ sthaṇḍile  $ nīrandhraṃ timiraṃ kiranti salilaṃ garjanta ete ghanāḥ  &<BR>
gacchāmīti vadaty asāv api muhuḥ śaṅkākulā kevalaṃ  % cetaś citram aho tathāpi ramate saṃketake kāminām  // ST_2.31a //<BR>
<BR>
sa māno nāyikā yasminn  $ īrṣyayā nāyakaṃ prati  &<BR>
dhatte vikāram anya-strī-  % saṅga-doṣa-vaśād yathā  // ST_2.32 //<BR>
<BR>
kiṃcid bāṣpa-jalāvalepa-lalite netre samākuñcite  $ rāgo visphuraṇānubandha-ruciraḥ saṃdarśito gaṇḍayoḥ  &<BR>
kampaś cādhara-pallave viracitaḥ kāmaṃ kuraṅgīdṛśā  % no jāne kim ayaṃ priye prakaṭitaḥ kopo'bhilāṣo'thavā  // ST_2.32a //<BR>
<BR>
sa prāyaśo bhaved tredhā  $ kāminīnāṃ priyaṃ prati  &<BR>
avekṣya doṣam etasya  % garīyān madhyamo laghuḥ  // ST_2.33 //<BR>
partināryāṃ gate kānte  $ svayaṃ dṛṣṭe nakhāṅkite  &<BR>
tad-vāso-darśane gotra-  % skhalite ca gurur yathā  // ST_2.34 //<BR>
<BR>
bimboṣṭhaḥ sphurati prayāti paṭutāṃ gaṇḍa-sthale śoṇimā  $ yātas tiryag amū dṛśau ca balavad bhrū-yugmaam udbhrāmyati  &<BR>
itthaṃ caṇḍi tathā tavaiṣa ruciraḥ kopa-kramo jṛmbhate  % jāto'yaṃ praṇatīr apāsya sutarām etad-didṛkṣur yathā  // ST_2.34a //<BR>
<BR>
dṛṣṭe priyatame rāgād  $ anyayā saha jalpati  &<BR>
sakhyākhyāte'thavā doṣe  % māno'yaṃ madhyamo yathā  // ST_2.35 //<BR>
<BR>
vāco vāgmini kiṃ tavādya paruṣāḥ subhru bhruvor vibhramai-  $ rviśrāntaṃ kuta eva lola-nayane kiṃ lohite locane  &<BR>
svedaḥ kiṃ nu ghanastani stana-taṭe muktā-phalānāṃ tulāṃ  % dhatte muñca ruṣaṃ mamātra dayite leśo'pi nāsty āgasaḥ  // ST_2.35a // (Skm 887)<BR>
<BR>
savilāsaṃ sphurac-cakṣuḥ  $ vīkṣamāṇe parāṃ priye  &<BR>
kiṃcid anya-manaskena  % jāyate sa laghur yathā  // ST_2.36 //<BR>
<BR>
mām eva tāḍaya nitambini yady akasmāt  $ kopo bhavet tava mukhaṃ tu nijaṃ kim etat  &<BR>
ānīyate śaśadharānukṛtiṃ kapola-  % pālīplutena ghana-kajjala-netra-vārā  // ST_2.36a //<BR>
<BR>
deśa-kāla-balāt kopaḥ  $ prāyaśaḥ sarva-yoṣitām  &<BR>
jāyate sukha-sādhyo'yaṃ  % kṛcchra-sādhyaś ca kāmibhiḥ  // ST_2.37 //<BR>
<BR>
<BR>
prajvalitojjvala-dīpaṃ rati-gṛham indūjjvalaṃ ca saudhatalam  &<BR>
madhu-vidhurī-kṛta-madhu-kara-madhuradhva-nibodhitaṃ ca kamala-vanam  // ST_2.38 //@<BR>
<BR>
ity-ādiṣu pradeśeṣu  $ māninī-nāma-saṃśayam  &<BR>
manyur gurutaro 'py āśu  % sukha-sādhyo bhaved yathā  // ST_2.39 //<BR>
<BR>
madhu-samaya-śaśa-dharodaya-kandarpa-madādhikeṣu kāleṣu  &<BR>
māno manasvinīnām atisukhasādhyo bhaved bhūmnā  // ST_2.40 //@<BR>
<BR>
dūtī-janasya parato laghur api doṣo gurūyate prāyaḥ  &<BR>
abhinava-doṣāvasāre tathaiva vanitā-janasya yathā  // ST_2.41 //<BR>
<BR>
sāma dānaṃ ca bhedaḥ syād  $ upekṣā praṇatis tathā  &<BR>
tathā prasaṅga-vidhvaṃso  % daṇḍaḥ śṛṅgāra-hānaye  // ST_2.42 //<BR>
<BR>
tasyāḥ prasādane sadbhir  $ upāyāḥ ṣaṭ prakīrtitāḥ  &<BR>
sundarās te nidarśyante  % sahodāhṛtibhir yathā  // ST_2.43 //<BR>
<BR>
avinīto 'pi pālyo 'haṃ  $ tvayā subhru kṣamābhṛtā  &<BR>
iti vāṇī bhaved yatra  % tatsāmeti nigadyate  // ST_2.44 //<BR>
<BR>
alaṃkārādikaṃ dadyān  $ nāyako yatra tuṣṭaye  &<BR>
uddiśya kāraṇaṃ kiṃcid  % dānaṃ lubdhāsu tad yathā  // ST_2.45 //<BR>
<BR>
yasmin parijanaṃ tasyāḥ  $ samāvarjya prasādataḥ  &<BR>
tenaiva labhate kāntāṃ  % kāntā-bhedaḥ sa ucyate  // ST_2.46 //<BR>
<BR>
prasādana-vidhiṃ tyaktvā  $ vākyair anyārtha-sūcakaiḥ  &<BR>
yasmin prasādyate yoṣid  % upekṣā sā matā yathā  // ST_2.47 //<BR>
<BR>
etat kiṃ nanu karṇa-bhūṣaṇa-mayaṃ hāraḥ sukāñcī navā-  $ baddhā kācid iyaṃ tvayādya tilakaḥ ślāghyaḥ priye kalpitaḥ  &<BR>
pratyaṅgaṃ spṛśateti tat-kṣaṇa-bhavad-romāñca-mālāñcitā-  % tanvī mānam upekṣayaiva śanakair dhūrtena saṃmocitā  // ST_2.47a //<BR>
<BR>
kevalaṃ dainyam ālambya  $ pāda-pātānnatir matā  &<BR>
abhīṣṭā sā bhṛśaṃ strīṇāṃ  % lalitā ca bhaved yathā  // ST_2.48 //<BR>
<BR>
akasmāj jāyate yatra  $ bhaya-harṣādi-bhāvanā  &<BR>
so'yaṃ prasaṅga-vidhvaṃsaḥ  % kopa-bhraṃśātmako yathā  // ST_2.49 //<BR>
<BR>
kathaṃ mamorasi kṛta-pakṣa-niḥsvanaḥ  $ śilīmukho'patad iti jalpati priye  &<BR>
nivṛtya kiṃ kim idam iti bruvāṇayā  % sa-sādhvasaṃ kupitam aloki kāntayā  // ST_2.49a //<BR>
<BR>
yathottaraṃ valīyāṃsa  $ ity upāyāḥ prasādane  &<BR>
ādyās trayo ghanaṃ kāryā  % vidagdhaiḥ paścimāḥ kvacit  // ST_2.50 //<BR>
nātikhedayitavyo'yaṃ  $ priyaḥ pramadayā kvacit  &<BR>
mānaś ca viralaḥ kāryaḥ  % praṇāmotsava-siddhaye  // ST_2.51 //<BR>
ity upāyān prayuñjīta  $ nāyikāpi priyaṃ prati  &<BR>
kulajā nerṣyate kiṃ tu  % tatrānyat-kāraṇaṃ bhavet  // ST_2.52 //<BR>
snehaṃ vinā bhayaṃ na syān  $ nerṣyā ca praṇayaṃ vinā  &<BR>
tasmān māna-prakāro'yaṃ  % dvayoḥ prema-prakāśakaḥ  // ST_2.53 //<BR>
priya-subhaga-dayita-vallabha-nātha-svāmīśa-kānta-candra-mukhāḥ  &<BR>
dayita manorama ramaṇī-jīvita ity ādi nāma syāt  // ST_2.54 //<BR>
prītau bhartari sudṛśām aprītau punar amūni śaṭha-dhṛṣṭau  &<BR>
nirlajja-durācārau niṣṭhura-duḥśīlavānādi  // ST_2.55 //<BR>
garvād vyasana-tyāgād vipriya-karaṇāc ca niṣṭhurālāpāt  &<BR>
lobhād atipravāsāt strīṇāṃ dveṣyaḥ priyo bhavati  // ST_2.56 //<BR>
para-deśaṃ vrajed yasmin  $ kutaścit kāraṇāt priyaḥ  &<BR>
sa pravāsa iti khyātaḥ  % kaṣṭāvastho dvayor api  // ST_2.57 //<BR>
<BR>
dṛṣṭaṃ ketaka-dhūli-dhūsaram idaṃ vyoma kramād vīkṣitāḥ  $ kaccāntāś ca śilīndhra-kandala-bhṛtaḥ soḍhāḥ kadambānilāḥ  &<BR>
sakhyaḥ saṃvṛṇutāśru muñcata bhayaṃ kasmān mudevākulā  % etān apy adhunāsmi vajraghaṭitā nūnaṃ sahiṣye dhanān  // ST_2.57a // (Skm 749)<BR>
kāmaṃ karṇa-kaṭuḥ kuto'timadhuraḥ kekā-ravaḥ kekināṃ  $ meghāś cāmṛta-dhāriṇo'pi vihitāḥ prāyo viṣa-syandinaḥ  &<BR>
unmīlan-nava-kandalāvalir asau sahyāpy asahyāyate  % tat kiṃ yad viparītam atra na kṛtaṃ tasyā viyogena me  // ST_2.57b //<BR>
<BR>
kārśya-jāgara-mālinya-  $ cintādyaṃ yatra jāyate  &<BR>
avasthā vividhāḥ strīṇāṃ  % mṛtyuś ced avadheḥ paraḥ  // ST_2.58 //<BR>
<BR>
adyaiva yat pratipad-udgata-candra-lekhā-  $ sakhyaṃ tvayā vapur idaṃ gamitaṃ varākyāḥ  &<BR>
kṛṣṇe gate kusuma-sāyaka tat prabhāte  % bāṇāvaliṃ kathaya kutra vimokṣyasi tvam  // ST_2.58a // <BR>
<BR>
niḥśvāsaiḥ saha sāmprataṃ sakhi gatā vṛddhiṃ dhruvaṃ rātrayaḥ  $ sārdhaṃ locana-vāriṇā vigalitaṃ yat prāktanaṃ me sukham  &<BR>
prāṇāśā tanutām upaiti ca muhur nūnaṃ tanu-spardhayā  % kandarpaḥ param eka eva vijayī yāte'pi kānte sthitaḥ  // ST_2.58b //<BR>
<BR>
nīrāgo'dhara-pallavo'timalinā veṇī dṛśau nāñjite  $ mlāyad-bāla-mṛṇālikā-dhavalatām ālambate'ṅga-cchaviḥ  &<BR>
itthaṃ subhru visaṃsthulāpi viraha-vyāpād vimardād iyaṃ  % sakhyeva sthira-śobhayā dṛḍhataraṃ pratyaṅgam āliṅgitā  // ST_2.58c //<BR>
<BR>
kiṃ tatra nāsti rajanī kiṃ vā candro na suṣṭhu-ruciḥ  &<BR>
yena sakhi vallabhām api na smarati sa māṃ videśa-ruciḥ  // ST_2.58d //<BR>
<BR>
prasara śiśirāmodaṃ kaundaṃ samīra samīraya  $ prakaṭaya śaśinn āśāḥ kāmaṃ manoja samullasa  &<BR>
avadhi-divasaḥ pūrṇaḥ sakhyo vimuñcata tat-kathāṃ  % hṛdayam adhunā kiñcit kartuṃ mamānyad ihecchati  // ST_2.58e // (Skm 750)<BR>
<BR>
ity ādi-virahāvasthāḥ  $ puṃso'pi hi bhavanti tāḥ  &<BR>
kandarpa-śara-pātādyā  % mā bhūvan vairiṇām api  // ST_2.59 //<BR>
yatraikasmin vipanne'nyo  $ mṛtakalpo'pi tad-gatam  &<BR>
nāyakaḥ pralapet premṇā  % karuṇo'asau smṛto yathā  // ST_2.60 //<BR>
<BR>
dagdhā snigdha-vadhū-vilāsa-kadalī vīṇā samunmūlitā  $ pītā pañcama-kākalī-kavalitā śīta-dyūteḥ kaumudī  &<BR>
pluṣṭāḥ spaṣṭmaneka-ratna-nivahā nālaṃ rateḥ kevalaṃ  % kandarpaṃ haratā hareṇa bhuvanaṃ niḥsāram etat kṛtam  // ST_2.60a // (Skm 977)<BR>
<BR>
vaktraṃ candramasā dṛśau mṛga-gaṇaiḥ keśāḥ kalāpi-vrajair  $ mātaṅgaiḥ stana-maṇḍalaṃ bhuja-yugollāso mṛṇālair api  &<BR>
saugandhyaṃ malayānilena balinā tanvī vibhajyeti sā  % sarvair niṣkaruṇair hṛtā dhruvam aho daivena kiṃcin na me  // ST_2.60b //<BR>
<BR>
iyatīṃ subhagāvasthāṃ gato'si yasyāḥ kṛte smarātaṅkāt  &<BR>
mūrcchāṃ harāmi sā tava gata-puṇyā nayana-salilena  // ST_2.60c //<BR>
<BR>
pāśo vipāśita upāhita eṣa sāndraḥ  $ karpūra-reṇur upagūḍham uro natāṅgi  &<BR>
pāpena yena gamiteti daśām amuṣmin  % mūrchā-virāma-lalitaṃ mayi dhehi cakṣuḥ  // ST_2.60d //<BR>
<BR>
glāno muktāśrur udvignaḥ  $ srastāṅgo mukta-cetanaḥ  &<BR>
sa-cinto dainya-bhāg asminn  % evaṃ prāyo jano bhavet  // ST_2.61 //<BR>
keṣāṃcit karuṇa-bhrāntiḥ  $ kāruṇyād atra jāyate  &<BR>
etasya mithunāvasthāṃ  % vismṛtya rati-mūlajām  // ST_2.62 //<BR>
strī-puṃsayor bhaved eṣa  $ sāpekṣaḥ saṃgame punaḥ  &<BR>
śṛṅgāra-vacana-prāyaḥ  % karuṇaḥ syāt sa cānyathā  // ST_2.63 //<BR>
tasmāc chṛṅgāra evāyaṃ  $ karuṇenānumoditaḥ  &<BR>
saundaryaṃ sutarāṃ dhatte  % nibaddho viralaṃ budhaiḥ  // ST_2.64 //<BR>
kārur dāsī naṭī dhātrī  $ prātiveśyā ca śilpinī  &<BR>
bālā pravrajitā ceti  % strīnāṃ jñeyaḥ sakhījanaḥ  // ST_2.65 //<BR>
kalā-kauśalam utsāho  $ bhaktiś cittajñatā smṛtiḥ  &<BR>
mādhuryaṃ narma-vijñānaṃ  % vāgmitā ceti tad-guṇāḥ  // ST_2.66 //<BR>
vinodo maṇḍanaṃ śikṣo-  $ [u]pālambho'tha prasādanam  &<BR>
saṅgamo virahāśvāsaḥ  % sakhī-karmeti tad yathā  // ST_2.67 //<BR>
<BR>
mayā ko'yaṃ mugdhe kathaya likhitaḥ satvara-sakhī-  $ vacaḥ śrutvety uccair vinihita-dṛśā citra-phalake  &<BR>
na vaktuṃ tanvaṅgyā śakitam atha coddāma-vidalat-  % kadambākāreṇa priya iti samākhyāyi vapuṣā  // ST_2.67a //<BR>
<BR>
pratyaṅgaṃ prati karma narma-parayā kṛtvādhirūḍhaṃ smarā-  $ dautsukyaṃ pravilokya mohana-vidhau cāturyam ālokya ca  &<BR>
sadyo yāvaka-maṇḍanaṃ na racitaṃ pāde kuraṅgī-dṛśā  % smerāntā viśada-cchade ca śayane dṛṣṭiḥ samāropitā  // ST_2.67b // (Skm 1092)<BR>
<BR>
nīrandhraṃ parirabhyate priyatamo bhūyastarāṃ cumbyate  $ tad bāḍhaṃ kriyate yad asya rucitaṃ cāṭūccakais tanyate  &<BR>
sakhyā mugdha-vadhūr iyaṃ rati-vidhau yatnena saṃśikṣitā  % nribhrāntaṃ guruṇā punaḥ śata-guṇaṃ puṣpeṣuṇā kāritā  // ST_2.67c //<BR>
<BR>
subhaga bhagavatā hṛdye tasyā jvalat-smara-pāvake'py  $ abhiniveśatā premādhikyaṃ cirāt prakaṭīkṛtam  &<BR>
tava tu hṛdaye śīte'py evaṃ sadaiva sukhāptaye  % mama sahacarī sā niḥsnehā manāg api na sthitā  // ST_2.67d // <BR>
<BR>
ko'yaṃ vimuñca kuru nātha vaco madīyam  $ āśvāsaya smara-kṛśānu-kṛśāṃ kṛśāṅgīm  &<BR>
ekākinī kaṭhina-tāraka-rāja-kāntyā  % pañcatvam āśu nanu yāsyati sā varākī  // ST_2.67e //<BR>
<BR>
amuṃ dadhe'ṃśukam aham atra pādape  $ yuvām alaṃ nibhṛtam ihaiva tiṣṭhatām  &<BR>
rahaḥ-sthayor idam abhidhāya kāminoḥ  % svayaṃ yayau nipuṇa-sakhī latāntaram  // ST_2.67f //<BR>
<BR>
sphurati yad idam uccair locanaṃ tanvi vāmaṃ  $ stana-taṭam api dhatte cāru-romāñca-mālām  &<BR>
kalayati ca yad-antaḥ-kampatāmūru-kāṇḍaṃ  % nanu vadati tad adya preyasā saṃgamaṃ te  // ST_2.67g //<BR>
<BR>
ity ādi vividhaṃ sakhyo  $ vyāpāraṃ kurvate sadā  &<BR>
yoṣitāṃ mantra-sarvasva-  % nidhāna-kalaśopamāḥ  // ST_2.68 //<BR>
itthaṃ viracanīyo'yaṃ  $ śṛṅgāraḥ kavibhiḥ sadā  &<BR>
anena rahitaṃ kāvyaṃ  % prāyo nīrasam ucyate  // ST_2.69 //<BR>
itthaṃ vicārya pracura-prayogā-  $ nyo'muṃ nibadhnāti rasaṃ rasajñaḥ  &<BR>
tat-kāvyam āropya padaṃ vidagdha-  % vaktreṣu viśvaṃ paribambhramīti  // ST_2.70 //<BR>
<BR>
iti śrī-rudra-bhaṭṭa-viracite śṛṅgāra-tilakābhidhāne kāvya-rasālaṅkāre <BR>
vipralambho nāma dvitīyaḥ paricchedaḥ<BR>
<BR>
tṛtīya paricchedaḥ <BR>
<BR>
vikṛtāṅga-vacaḥ-kṛtya-  $ veṣebhyo jāyate rasaḥ  &<BR>
hāsyo'yaṃ hāsa-mūlatvāt  % pātra-traya-gato yathā  // ST_3.1 //<BR>
kiñcid-vikasitair gaṇḍaiḥ  $ kiñcid visphāritekṣaṇaiḥ  &<BR>
kiñcid-lakṣya-dvijaiḥ so'yam  % uttamānāṃ bhaved yathā  // ST_3.2 //<BR>
<BR>
pāṇau kaṅkaṇam utphaṇaḥ phaṇipatir netraṃ jvalat-pāvakaṃ  $ kaṇṭhaḥ kuṇṭhita-kāla-kūṭa-kuṭilo vastraṃ gajendrājinam  &<BR>
gaurī-locana-lobhanāya subhago veṣo varasyeti me  % gaṇḍollāsa-vibhāvitaḥ paśupater hāsodgamaḥ pātu vaḥ  // ST_3.2a // (Skm 36)<BR>
<BR>
madhyamānāṃ bhavaty eṣa  $ vivṛtānana-paṅkajaḥ  &<BR>
nīcānāṃ nipatad-bāṣpaḥ  % śrūyamāṇa-dhvanir yathā  // ST_3.3 //<BR>
<BR>
mugdhe tvaṃ subhage na vetsi madana-vyāpāram adyāpi taṃ  $ nūnaṃ te jalajaiṣiṇāyam alinā dṛṣṭo na bhartādharaḥ  &<BR>
sakhyaivaṃ hasitaṃ vadhūṃ prati tathā sānandam āvirbhavad-  % vaktrāntargata-sīdhu-vāsa-rasikair bhṛṅgair yathā dhāvitam  // ST_3.3a //<BR>
<BR>
tyaktvā guñja-phalāni mauktikamayī bhūṣā staneṣv āhitā  $ strīṇāṃ kaṣṭam idaṃ kṛtaṃ sarasijaṃ karṇe na barhi-cchadam  &<BR>
itthaṃ nātha tavāridhāmni śavarair ālokya citra-sthitiṃ  % bāspārdrīkṛta-locanaiḥ sphuṭa-ravaṃ dāraiḥ samaṃ hasyate  // ST_3.3b //<BR>
<BR>
asmin sakhī-karāghāta-  $ netrollāsāṅga-vartanam  &<BR>
nāsākapola-vispando  % mukha-rāgaś ca jāyate  // ST_3.4 //<BR>
śokātmā karuṇo jñeyaḥ  $ priya-bhṛtya-dhana-kṣayāt  &<BR>
tatretthaṃ nāyako daiva-  % hataḥ syād duḥkha-bhājanam  // ST_3.5 //<BR>
<BR>
bhartā saṃgara eva mṛtyu-vasatiṃ prāptaḥ samaṃ bandhubhir  $ yūnāṃ kāmam iyaṃ dunoti ca mano vaidhavya-bhāvād vadhūḥ  &<BR>
bālo dustyaja eka eva ca śiśuḥ kaṣṭaṃ kṛtaṃ vedhasā  % jīvāmīti mahīpate pralapati tvad-vairi-sīmantinī  // ST_3.5a //<BR>
<BR>
bhūpāto daiva-nindā ca  $ rodanaṃ dīna-niḥsvanaḥ  &<BR>
śarīra-tāḍanaṃ moho  % vaivarṇyaṃ cātra jāyate  // ST_3.6 //<BR>
krodhātmako bhaved raudraḥ  $ pratiśatrūn amarṣataḥ  &<BR>
rakṣaḥ-prāyo bhaved atra  % nāyako'tyugra-vigrahaḥ  // ST_3.7 //<BR>
<BR>
yaḥ prāṇāpahatiḥ kṛtā mama pituḥ kṣudrair yudhi kṣatriyai  $ rāmo'haṃ ramaṇīr vihāya balavan niḥśeṣam eṣāṃ haṭhāt  &<BR>
bhāsvat-prauḍha-kuṭhāra-koṭi-ghaṭanā-kāṇḍa-truṭat-kandharā  % sroto'ntaḥ-sruta-visra-śoṇita-bharaiḥ kuryāṃ krudhāṃ nirvṛtim  // ST_3.7a //<BR>
<BR>
mukharāgāyudhotkṣepa-  $ sveda-kampādhara-grahāḥ  &<BR>
śakti-śaṃsā karāghāto  % bhrukuṭī cātra jāyate  // ST_3.8 //<BR>
utsāhātmā bhaved vīro  $ dayā-dānāji-pūrvakaḥ  &<BR>
trividho nāyakas tatra  % jāyate sattva-saṃyutaḥ  // ST_3.9 //<BR>
gāmbhīryaudārya-saundarya-  $ śaurya-dhairyādi-bhūṣitaḥ  &<BR>
āvarjita-jano janya-  % nirvyūḍha-prauḍha-vikramaḥ  // ST_3.10 //<BR>
<BR>
ayi vihaṅga varāka kapotakaṃ  $ vimṛja dhehi dhṛtiṃ mama medasā  &<BR>
śibir ahaṃ bhavatā vidito na kiṃ  % sakala-sattva-samuddharaṇa-kṣamaḥ  // ST_3.10a //<BR>
<BR>
sukhito'si hare nūnaṃ  $ bhuvana-traya-mātra-labdhi-toṣeṇa  &<BR>
balir arthitado'smi yato  % na yācitaḥ kiṃcid apy adhikam  // ST_3.10b //<BR>
<BR>
yatrairāvaṇa-danta-tīvra-musalair eraṇḍa-kāṇḍāyitaṃ  $ vajreṇāpi vikīrṇa-vahnitatinā mārṇālanālāyitam  &<BR>
mad-vakṣasy avalambya kiṃcid adhunā tad vismṛtaṃ vajriṇā  % yuddhaṃ yady avalambate sa tu punaḥ sajjo'smy ahaṃ rāvaṇaḥ  // ST_3.10c //<BR>
<BR>
dhṛti-garvauddhatya-mati-smṛti-romāñcā bhavanti cāmuṣmin  &<BR>
vividhā vākya-kṣepāḥ sotsāhāmarṣa-vegāś ca  // ST_3.11 //<BR>
bhayānako bhaya-sthāyi-  $ bhāvo'sau jāyate rasaḥ  &<BR>
śabdāder vikṛtād voḍhaṃ  % bāla-strī-nīca-nāyakaḥ  // ST_3.12 //<BR>
<BR>
śrutvā tūrya-ninādaṃ dvāre bhaya-cakita-lalita-bāhu-lataḥ  &<BR>
dhanyasya lagati kaṇṭhe mugdha-śiśur dhūli-dhūsaritaḥ  // ST_3.12a //<BR>
<BR>
praṇaya-kalaha-saṅgān manyubhājā nirastaḥ  $ prakaṭita-caṭu-koṭiḥ pāda-padmānato'pi  &<BR>
nava-jaladhara-garjer bhītayāsau kayācit  % truṭita-tarala-hāraṃ sasvaje prāṇanāthaḥ  // ST_3.12b //<BR>
<BR>
kampoparuddha-sarvāṅgair  $ galat-svedoda-bindubhiḥ  &<BR>
tvad-ārabdhair mahī-nātha  % vairibhir vanitāyitam  // ST_3.12c //<BR>
<BR>
vaivarṇyam aśru saṃtrāso  $ hasta-pādādi-kampanam  &<BR>
svedāsya-śoṣa-dik-prekṣā-  % saṃbhramāś ca prakīrtitāḥ  // ST_3.13 //<BR>
jugupsā-prakṛtir jñeyo  $ bībhatso'hṛdya-darśanāt  &<BR>
śravaṇāt kīrtanād vāpi  % pūty ādi-viṣayād yathā  // ST_3.14 //<BR>
<BR>
luṭhat-kṛmi-kalevaraṃ sravad-asṛg-vasāvāsitaṃ  $ viśīrṇa-śava-saṃtati-prasarad-ugra-gandhānvitam  &<BR>
bhramat-pracura-patrikaṃ trika-vivarti-nṛtya-kriyā-  % pravīṇa-guṇa-kauṇapaṃ paribabhau paretājiram  // ST_3.14a //<BR>
<BR>
nāsāpracchādanaṃ vaktra-  $ kūṇanaṃ gātra-saṃvṛtiḥ  &<BR>
niṣṭhīvanādi cātra syād  % udvegād uttameṣv api  // ST_3.15 //<BR>
vismayātmādbhuto jñeyo  $ raso rasa-vicakṣaṇaiḥ  &<BR>
māyendrajāla-divya-strī-  % vipinādy-udbhavo yathā  // ST_3.16 //<BR>
<BR>
satyaṃ hṛtā tvayā haṃsa  $ vanitānām iyaṃ gatiḥ  &<BR>
bhramanty etās tathāpy etad  % indrajālaṃ tad adbhutam  // ST_3.16a //<BR>
<BR>
gadgadaḥ sādhuvādaś ca  $ svedaḥ pulaka-vepathū  &<BR>
dṛṣṭer niśalatāratvaṃ  % vikāsaś cātra jāyate  // ST_3.17 //<BR>
samyag jñānodbhavaḥ śāntaḥ  $ samatvāt sarva-jantuṣu  &<BR>
gateccho nāyakas tatra  % tamorāga-parikṣayāt  // ST_3.18 //<BR>
<BR>
dhanam aharahar dattaṃ svīyaṃ yathārthitam arthine  $ kṛtam arikulaṃ nārī-śeṣaṃ sva-khaḍga-vijṛmbhitaiḥ  &<BR>
praṇayini jane rāgodrikte ratir vihitā ciraṃ  % kim aparam ataḥ kartavyaṃ nas tanāv api nādaraḥ  // ST_3.18a //<BR>
nirālambaṃ mano hy atra  $ bāḍham ātmani tiṣṭhati  &<BR>
sukhe necchā tathā duḥkhe'py  % udvego nātra jāyate  // ST_3.19 //<BR>
aṣṭāv amī rasāḥ pūrvaṃ  $ ye proktās tatra niścitam  &<BR>
pratyanīkau rasau dvau dvau  % tat-samparkaṃ vivarjayet  // ST_3.20 //<BR>
śṛṅgāra-bībhatsa-rasau  $ tathā vīra-bhayānakau  &<BR>
raudrādbhutau tathā hāsya-  % karuṇau vairiṇau mithaḥ  // ST_3.21 //<BR>
hāsyo bhavati śṛṅgārāt  $ karuṇo raudra-karmataḥ  &<BR>
adbhutaś ca tathā vīrād  % bībhatsāc ca bhayānakaḥ  // ST_3.22 //<BR>
yau janya-janakāv etau  $ rasāv uktau manīṣibhiḥ  &<BR>
yuktyā kṛto'pi saṃbhedas  % tayor bāḍhaṃ na duṣyati  // ST_3.23 //<BR>
kecid rasa-vibhāgeṣu  $ bhāvāḥ pūrvaṃ pradarśitāḥ  &<BR>
svātantryeṇeha kīrtyante  % ramyās te kṛtināṃ matāḥ  // ST_3.24 //<BR>
ratyādaya ime bhāvā  $ rasābhiprāya-sūcakāḥ  &<BR>
pañcāśat-sthāyi-saṃcāri-  % sāttvikās tān nibodhata  // ST_3.25 //<BR>
śṛṅgārādi-raseṣv eva  $ bhāvā ratyādayaḥ smṛtāḥ  &<BR>
pratyekaṃ sthairyato'nye ca  % taryastriṃśac-carāḥ smṛtāḥ  // ST_3.26 //<BR>
prāyo'navasthite citte  $ bhāvāḥ saṃkīrṇa-saṃbhavāḥ  &<BR>
bāhulyena nigadyante  % tathāpy ete yathā sthitāḥ  // ST_3.27 //<BR>
śaṅkāsūyā bhayaṃ glānir  $ vyādhiś cintā smṛtir dhṛtiḥ  &<BR>
autsukyaṃ vismayo harṣo  % vrīḍonmādo madas tathā  // ST_3.28 //<BR>
viṣādo jaḍatā nidrā-  $ [a]vahitthaṃ cāpalaṃ smṛtiḥ  &<BR>
iti bhāvāḥ prayoktavyā  %  śṛṅgāre vyabhicāriṇaḥ  // ST_3.29 //<BR>
śramaś capalatā nidrā  $ svapno glānis tathaiva ca  &<BR>
śaṅkāsūyāvahitthaṃ ca  % hāsye bhāvā bhavanty amī  // ST_3.30 //<BR>
dainyaṃ cintā tathā glānir  $ nirvedo jaḍatā-smṛtiḥ  &<BR>
vyādhiś ca karuṇe jñeyā  % bhāvā bhāva-viśāradaiḥ  // ST_3.31 //<BR>
harṣo'sūyā tathā garva  $ utsāho mada eva ca  &<BR>
cāpalyam ugratā vego  % raudre bhāvāḥ prakīrtitāḥ  // ST_3.32 //<BR>
amarṣaḥ pratibodhaś ca  $ vitarko'tha matir dhṛtiḥ  &<BR>
krodho'sūyāśru saṃmoha  % āvego romaharṣaṇam  // ST_3.33 //<BR>
garvo madas tathogratvaṃ  $ bhāvā vīre bhavanty amī  &<BR>
saṃtrāso maraṇaṃ caiva  % vacanīyaṃ bhayānake  // ST_3.34 //<BR>
apasmāro viṣādaś ca  $ bhayaṃ vego matir madaḥ  &<BR>
unmādaś ceti vijñeyā  % bhāvā bībhatsa-saṃbhavāḥ  // ST_3.35 //<BR>
āvego jaḍatā moho  $ vismayo harṣaṇaṃ matiḥ  &<BR>
iti bhāvān nibadhnanti  % rase'sminn adbhute budhāḥ  // ST_3.36 //<BR>
evaṃ saṃcāriṇo bhāvā  $ jñeyāḥ pratirasaṃ sthitāḥ  &<BR>
sāttvikās tu bhavanty ete  % sarve sarva-rasāśrayāḥ  // ST_3.37 //<BR>
<BR>
yā nṛtya-gīta-pramadopabhoga-  $ veṣāṅga-saṅkīrtana-cāru-bandhā  &<BR>
mādhurya-yuktālpa-samāsa-ramyā  % vāṇī smṛtāsāv iha kaiśikīti  // ST_3.38 //<BR>
<BR>
śṛṅgāra-hāsya-karuṇa-  $ rasānāṃ parivṛddhaye  &<BR>
eṣā vṛttiḥ paryoktavyā  % prayatnena budhair yathā  // ST_3.39 //<BR>
<BR>
saundaryaṃ śaśa-lāñchanasya kavibhir mithyaiva tad varṇyate  $ saubhāgyaṃ kva nu paṅkajasya rajanī-saṃbhoga-bhagna-tviṣaḥ  &<BR>
ity ālocya cirāya cāru ruci-mantrasyat-kuraṅgī-dṛśo  % vīkṣete nava-yauvanonnata-mukhau manye stanāvānanam  // ST_3.39a //<BR>
<BR>
hasteṣuḥ kusumāyudhasya lalitaṃ rāga-śriyo locanaṃ  $ saubhāgyaika-gṛhaṃ vilāsa-nikaṣo vaidagdhya-siddhi-dhvajaḥ  &<BR>
sākṣīdaṃ mada-bāndhavasya nibhṛtaṃ kasyāpi līlā-nidheḥ  % kakṣāntar-nakha-maṇḍanaṃ sakhi navaṃ pracchādyatāṃ vāsasā  // ST_3.39b //<BR>
<BR>
samullasat-kāñcana-kuṇḍalojjvala-  $ prabhāpi tāpāya babhūva yeṣv alam  &<BR>
vilāsinī-ramya-mukhāmbujanmasu  % prajajvalus teṣv akṛśāḥ kṛśānavaḥ  // ST_3.39c //<BR>
<BR>
yā citra-yuddha-bhrama-śastra-pāta-  $ māyendrajāla-pluti-lāṅghitāḍhyā  &<BR>
ojasvi-gurv-akṣara-bandha-gāḍhā  % jñeyā budhaiḥ sārabhaṭīti vṛttiḥ  // ST_3.40 //<BR>
<BR>
raudre bhayānake caiva  $ bībhatse ca vicakṣaṇaiḥ  &<BR>
kāvya-śobhākarī vṛttir  % iyam itthaṃ prayujyate  // ST_3.41 //<BR>
<BR>
śastroddārita-kumbhi-kumbha-vigalad-raktākta-muktā-phalaṃ  $ sphāra-sphūrjita-kānti-kalpita-bṛhac-cañcac-catuṣkāyitam  &<BR>
krodhoddhāvita-dhīra-dhoraṇa-lasaat-khaḍgāgram ugrāgrahaṃ  % yuddhaṃ siddha-vadhū-gṛhīta-subhaṭaṃ jātaṃ tadā durdharam  // ST_3.41a //<BR>
<BR>
nāyaṃ garji-ravo gabhīra-paruṣaṃ tūryaṃ tadīyaṃ tv idaṃ  $ naite bhīma-bhujaṅga-bhoga-rucayo meghā ime tad-rajāḥ  &<BR>
itthaṃ nātha navāmbu-vāha-samaye tvat-sainya-śaṅkākulā  % mlāyad-vaktra-ruco virodhi-vanitāstrasyanti naśyanti ca  // ST_3.41b //<BR>
<BR>
pibann asṛk svadan māṃsam  $ ākarṣann antra-mālikām  &<BR>
kabandha-saṅkule kroṣṭā  % bhramaty eṣa mahā-raṇe  // ST_3.41c //<BR>
<BR>
harṣa-pradhānādhika-sattva-vṛttis  $ tyāgottarodāra-vaco-manojñā  &<BR>
āścarya-saṃpat-subhagā ca yā syāt  % sā sātvatī nāma matātra vṛttiḥ  // ST_3.42 //<BR>
<BR>
nātigūḍhārtha-saṃpattiḥ  $ śravya-śabda-manoramā  &<BR>
vīre raudre'dbhute śānte  % vṛttir eṣā matā yathā  // ST_3.43 //<BR>
<BR>
lakṣmyās tvaṃ janako nidhiś ca payasāṃ niḥśeṣa-ratnākaro  $ maryādā-niratas tvam eva jaladhe brūte'tra ko'nyādṛśam  &<BR>
kiṃ tv ekasya gṛhaṃ gatasya baḍavā-vahneḥ sadā tṛṣṇayā  % klāntasyodara-pūraṇe'pi na saho yat tan manāṅ madhyamam  // ST_3.43a //<BR>
<BR>
sphāritotkaṭa-kaṭhora-tārakākīrṇa- vahni-kaṇa-saṃtatiḥ krudhā  &<BR>
durnimitta-taḍid-ākṛtir babhau dṛṣṭir iṣṭa-samarāṃśu-mālinaḥ  // ST_3.43b //<BR>
<BR>
atyadbhutaṃ narādhipa tava kīrtir dhavalayanty api jaganti  &<BR>
raktān karoti suhṛdo malinayati ca vairi-vadanāni  // ST_3.43c //<BR>
<BR>
nivṛtta-viṣayāsaṅga-  $ madhunā sucirāya me  &<BR>
ātmany eva samādhānaṃ  % manaḥ kevalam icchati  // ST_3.43d //<BR>
<BR>
pradhāna-puruṣa-prāyā  $ sad-vakrokti-nirantarā  &<BR>
bhāratīyaṃ bhaved vṛttir  % vīrahāsyādbhutāśrayā  // ST_3.44 //<BR>
<BR>
janma-deha-vadha-bandhanādikaṃ  $ tulyam etad itaraiḥ samaṃ satām  &<BR>
yat tathāpi vipulācalāḥ śriyaḥ  % sāhasaika-paratātra kāraṇam  // ST_3.44a //<BR>
<BR>
yaśodākṛta-rakṣasya  $ śāsitur bhuvana-druhām  &<BR>
bālye nibhṛta-gambhīro  % harer hāsaḥ punātu vaḥ  // ST_3.44b //<BR>
<BR>
nirbhayo'py eṣa bhūpālas  $ tad dadāti dviṣāṃ yudhi  &<BR>
asat teṣu yaśaḥ śubhram  % ādatte cedam adbhutam  // ST_3.44c //<BR>
<BR>
ity ādi ramyāḥ pravilokya vṛttīr  $ dṛṣṭvā nibandhāṃś ca mahā-kavīnām  &<BR>
ālokya vaicitryam idaṃ vidadhyāt  % kāvyaṃ kaviḥ sajjana-citta-cauram  // ST_3.45 //<BR>
<BR>
virasaṃ pratyanīkaṃ ca  $ duḥsandhāna-rasaṃ tathā  &<BR>
nīrasaṃ pātra-duṣṭaṃ ca  % kāvyaṃ sadbhir na śasyate  // ST_3.46 //<BR>
vihāya jananī-mṛtyu-  $ śokaṃ mugdhe mayā saha  &<BR>
yauvanaṃ mānaya spaṣṭam  % ityādi virasaṃ matam  // ST_3.47 //<BR>
prabandhe nīyate yatra  $ rasa eko nirantaram  &<BR>
mahatīṃ vṛddhim icchanti  % nīrasaṃ tac ca kecana  // ST_3.48 //<BR>
nakha-kṣatocchalat-pūti-  $ pluta-gaṇḍa-sthalaṃ ratau  &<BR>
pibāmi vadanaṃ tasyāḥ  % pratyanīkaṃ tad ucyate  // ST_3.49 //<BR>
tām evānucitāṃ gaccha  $ jvalitā tvat-kṛte tu yā  &<BR>
kiṃ te kṛtyaṃ mayā dhūrta  % duḥsandhāna-rasaṃ tv idam  // ST_3.50 //<BR>
durjano dayitaḥ kāmaṃ  $ mano mlānaṃ manobhavaḥ  &<BR>
kṛśo viyoga-taptāyās  % tasyā ity ādi nīrasam  // ST_3.51 //<BR>
mugdhā vyājaṃ vinā veśyā  $ kanyeyaṃ nipuṇā ratau  &<BR>
kula-strī sarvadā dhṛṣṭā  % pātra-duṣṭaṃ tv idaṃ matam  // ST_3.52 //<BR>
anyeṣv api raseṣv ete  $ doṣā varjyā manīṣibhiḥ  &<BR>
yat samparkān na yāty eva  % kāvyaṃ rasa-paramparām  // ST_3.53 //<BR>
iti mayā kathitena pathāmunā  $ rasa-viśeṣam aśeṣam upeyuṣā  &<BR>
lalita-pādapadāsadalaṅkṛtiḥ  % kṛta-dhiyām iha vāgvanitāyate  // ST_3.54 //<BR>
śṛṅgāra-tilako nāma  $ grantho'yaṃ grathito mayā  &<BR>
vyutpattaye niṣevantu  % kavayaḥ kāminaś ca ye  // ST_3.55 //<BR>
kānyā kāvya-kathā kīdṛg  $ vaidagdhī ko rasāgamaḥ  &<BR>
kiṃ goṣṭhī-maṇḍanaṃ hanta  % śṛṅgāra-tilakaṃ vinā  // ST_3.56 //<BR>
tripura-vadhād eva gatām ullāsam umāṃ samasta-deva-natām  &<BR>
śṛṅgāra-tilaka-vidhinā punar api rudraḥ prasādayati  // ST_3.57 //@<BR>
<BR>
iti śrī-rudra-bhaṭṭa-viracite śṛṅgāra-tilakābhidhāne kāvya-rasālaṅkāre <BR>
hāsyādi-rasa-nirūpaṇaṃ nāma tṛtīyaḥ paricchedaḥ<BR>
<BR>
<BR>
<BR>
</body></html>
