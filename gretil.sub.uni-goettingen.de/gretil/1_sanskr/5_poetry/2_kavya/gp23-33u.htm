<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Jiva Gosvamin: Gopalacampu, Purvacampu, 23-33</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Jiva Gosvamin:<BR>
Gopalacampu, Purvacampu, 23-33<BR>
Based on the edition by Puridasa (1947).<BR>
<BR>
Input by Jan Brzezinski, <BR>
31.10.2003<BR>
<BR>
<BR>
[Verses missing: 1,31.50, 1,33.45, 1,33.96]<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
<BR>
(23)<BR>
<BR>
atha trayoviṃśaṃ pūraṇam<BR>
<BR>
prathama-saṅga-raṅgaja-<BR>
vākovākya-bhaṅgī-saṅgītam<BR>
<BR>
[1] atha rāsārambhe nija-śapatha-sambhedaṃ vedayaṃṣtadīdaṃ yācanam ācinomi |<BR>
<BR>
nije kāvye sarvaṃ rasa-valanam astiti likhatā<BR>
mayā dhārstyāt spaṣṭī-kṛta-mati-rahasyaṃ tu yadīha |<BR>
tad etad govinda-vraja-vijana-kāntānucaraṇaṃ<BR>
dadhadbhir yogyasya śravasi param arpyaṃ na sadasi ||JGc_1,23.1|| iti | [śikhariṇī]<BR>
<BR>
[2] atha rātri-kathāyām grathyamāna-prathāyāṃ madhukaṇṭhaḥ snigdhakaṇṭhaṃ snigdhakaṇṭham apy ālambamānaḥ sambabhāṣe, yatra prathamamīdaṃ prāñjali vyañjayāmāsa-<BR>
<BR>
rāsa-kelir ajaniṣṭa jāgaraṃ<BR>
sa sphuṭaṃ bhavatu tat-kathā tathā |<BR>
kāraṇaṃ bhavati yasya yad-vidhaṃ<BR>
tasya tad-vidhatayā matā sthitiḥ ||JGc_1,23.2|| [rathoddhatā]<BR>
<BR>
[3] tad etad ākarṇya sānandaṃ nirvarṇya ca sarve' pi procuḥ-yukti-yuktam eva cedam uktam, yataḥ-<BR>
<BR>
paramā yā rasa-dhārā<BR>
sā yadi madhye viyuktim āyāti |<BR>
pūrvāpara-saṃvalanā-<BR>
bhāvān naiva svarūpam āyāti ||JGc_1,23.3|| [gīti]<BR>
<BR>
tasmād yatheccham avicchedam evedaṃ prastūyatām |<BR>
<BR>
[4]madhukaṇṭha uvāca-<BR>
<BR>
mukhaṃ śaśimukhī-gaṇa-pracura-moha-saṃrohaṇaṃ<BR>
dṛśor yugam amūdṛśāṃ mṛga-dṛśāṃ ghūrṇanam |<BR>
tanuḥ sutanu-maṇḍalī-dhṛti-vikhaṇḍanī śrī-hares<BR>
tadājani yadā janiṃ mṛgayate sma rāsotsavaḥ ||JGc_1,23.4|| [pṛthvī]<BR>
<BR>
mukhaṃ vidhu-vimohanaṃ nayanam abja-dṛg-lobhanaṃ<BR>
rucir ghana-rucī-hita-prathama-saṅga-raṅga-pradā |<BR>
ramā-ramaṇa-rāmaṇīyaka-vibhūṣi-rāmāvales<BR>
tadājani yadā janiṃ mṛgayate sma rāsotsavaḥ ||JGc_1,23.5|| [pṛthvī]<BR>
<BR>
[5] atha pūrva-krameṇa pūrṇimāśrame pūrṇāḥ pulindyaḥ [BhP 10.21.17] ity ādié vṛtte nirvṛtte satya-pūrnaṃ-manyatayā rādhikā-mātra-karṣāya haris tarṣaṃ dhṛtavān-katham aho, nibhṛtamīdaṃ sambhṛtaṃ syāt?iti |<BR>
<BR>
[6] tatra kācit tat-kuṅkuma-lipta-carī vana-carī śrī-rādhām anu karuṇayā taruṇāruṇa-kamala-locanam uvāca-<BR>
<BR>
tava muralīm iva nitarāṃ viṣama-śaraḥ sa vijito bhavatā |<BR>
ahaha na jāne katham iva śuṣkāṃ biddhāṃ ca tām kurute ||JGc_1,23.6|| [upagīti]<BR>
<BR>
[7] tadā ca vana-gīrvāṇibhir ākāśa-vāṇīyam udbhāvitā-<BR>
śuṣkā tapta-śalākayā ca parito biddhā suvaṃśodbhavā<BR>
seyaṃ te muralī priyeti niyataṃ vijñātavān manmathaḥ|<BR>
tāṃ śuṣyad-vapuṣaṃ vidhāya kulajāṃ bāṇair nijaiḥ pañcabhir<BR>
biddhāṅgīṃ vidadhāti hā bakaripo tvat-prītaye samprati ||JGc_1,23.7|| [śārdūla-vikrīḍītam]<BR>
<BR>
[8] tarhy eva cādhīratayā bhraman vanamālī kvacana tamāle kuṅkumālekham imam ālokayāmāsa-<BR>
ānaṅgārcir bhinnā tvad-atiśubhagāṅgāvṛta-manā<BR>
muralyāṃ rāga-śrī-parimala-kulaṃ sambhṛtavatī |<BR>
sadā śyāmāṃ kāntiṃ diśī vidiśi cābhāvayamato<BR>
mayāptaṃ kṛṣṇatvaṃ tad api na hi kṛṣṇa tvam abhitaḥ ||JGc_1,23.8|| [śikhariṇī]<BR>
<BR>
[9] tad etan niśamana-pūrvakān niśāmanān muraśamanena tad idaṃ vicāritam-hanta hanta ! rādhāyā eveyam asādhāraṇa-vāg-arthavatī lipiḥ | seyaṃ sambhavet | evam api kula-janmatayā tayā manmatha-vikāram ācchādayantyā sthīyate | tasmān nikhilāvṛti-dhvaṃsanaṃ vaṃśī-śaṃsanaṃ paraṃ mama śaraṇam iti |<BR>
<BR>
[10] tad evaṃ rādhā-sudhā-durbhikṣāditas titikṣām abhajan sa punar veṇu-śikṣā-bhikṣam eva kevalāṃ sevate sma, yatra varṣā api tarṣākaratayā vyatīyuḥ, samṛddha-gardhanatayā śarad apy ardhaṃ vardhate sma |<BR>
<BR>
[11] tatrāha, rahaḥ-śikṣā tu yathā-<BR>
<BR>
yarhy ākarṣa-vidhiṃ harir muralikā-śikṣāsu tasyāh kramāc<BR>
cakre tarhi gatāś cirāt para-para-kṣobhās ta ete tayā |<BR>
kampo ghūrṇanam āsanād vicalanaṃ dvitra-kramā vāstuto<BR>
niṣkrāntir vana-vartma-vartanam upavrajyā ca dūrādhvani ||JGc_1,23.9|| [śārdūla]<BR>
<BR>
kiṃ ca-<BR>
rādhākarṣa-kṛte kṛtā muralikā-śikṣātha yā yā tadā<BR>
sā sā tena sadāśayā valayitāpy āsīd alaṃ niṣkalā |<BR>
tām etāṃ nata-kandharaḥ sa-pulakaṃ vande' ham uccaiḥ sadā<BR>
yā kṛṣṇasya manorathāvalim aho pūrṇam akārsīn muhuḥ ||JGc_1,23.10|| [śārdūla-vikrīḍītam]<BR>
<BR>
[12] tathā hi, tad evaṃ prāvṛṣi veṇu-śikṣā-parīkṣā-tṛṣṇag asau kṛṣṇaḥ samayaṃ pratīkṣamāṇaḥ śaral-lakṣmīm āgatāṃ lakṣitavān | lakṣayann eva ca vicāritavān-<BR>
<BR>
<BR>
[13] iyaṃ khalu svabhāvataḥ svacchā mal-līlā-paricchadatāṃ yadi gacchati, tadā pramadāvalim ṛcchāmaḥ | kintu, samaya-mayatayā sarvavaśya-kāriṇam api bhāvaṃ vaśyaṃ kurvatīm enāṃ paśyāmi, yathā mām api rādhā |<BR>
<BR>
[14] tato yady asyāṃ api vaśyatām vyasyan bhāvāntara-bhāvitatvaṃ bhāvayituṃ prabhavāmi, tad-ārādhāyām api tad-ādhānāya nirbādhatāṃ gatavān asmīty avadadhāmi |<BR>
[15] tad evaṃ vicārayann agrecaraṃ maṅgalaṃ vilocayann uvāca-āho ! śvo-vasīyasam evādhyavasīyate | yataḥ-<BR>
khañjana-khelā-rañjita-kañja-nayanaṃ nayan vidhiḥ sa mama |<BR>
rādhā-mañjula-netra-sphurad-ānanam āsu sañjayitā ||JGc_1,23.11|| [upagīti]<BR>
<BR>
[16] tad etacchubha ṣakunamanubhavatā, yāvat paurṇamāsaṃṃā sameva sarvata eva veṇudhareṇa ve nusvanacaryāsañcāryate sma | tataś ca-<BR>
<BR>
vaṃśī-kalād udayataḥ śaradi prabhāvān<BR>
mallībhir apy atula-phulla-daśāṃ gatābhiḥ |<BR>
rātrīr nibhālya muhur ullasitāh sa ṛāma-<BR>
bhrātā ratiṃ rati-kṛte' kṛta vallavībhiḥ ||JGc_1,23.12|| [vasantatilakā]<BR>
<BR>
[17] tataś ca tūrṇam eva pūrṇa-candrā bahu-tithī tithir atithir iva tasya prasannatāṃ vidhātum āsannavatī | tatra cājñāyāhni vana-vihāra-śālī vana-mālī dhenūr ādāya vrajāgamanaṃ vidhāya sāyaṃ pratyavasāya nija-candra-śālikālindaṃ vindamānaḥ sphuṭam āditye' staṅgatya sthite sa-tārā-samudayaṃ taṃ sāndra-candrikaṃ candram udayantaṃ paśyaṃs tad-vaśya-bhāva-viśeṣa-śleṣatas tad idaṃ cintayāmāsa-<BR>
jāguḍa-piṇḍa-sapiṇḍaṃ kiṃ vidhu-bimbaṃ tad etad unnamati |<BR>
kiṃ vā roṣāruṇa-ruci mukham idam udbhāti kāmasya? ||JGc_1,23.13|| [āryā]<BR>
<BR>
punaś ca,<BR>
kuṅkuma-rasa-saṅkulam iva kiṃ vidhu-bimbaṃ puraḥ sphurati |<BR>
athavā rādhā-mukham idam udayati yamunā-vanāt purataḥ ? ||JGc_1,23.14|| [upagīti]<BR>
<BR>
[18] tatra yadi vidhu-bimbam evedaṃ, tadā tad idaṃ vibhāvyate-<BR>
<BR>
pūrṇa-candro' yam aindrīṃ haritam anugataḥ preyasīṃ dūradeśād<BR>
asyāvaktraṃ vilimpan ghusṛṇa-śavaliteneva śaśvat kareṇa |<BR>
tad-vyājān mām amūdṛk-kṛtim upadiśatīvādya sadyaḥ kiśoraṃ<BR>
śubhrātmā yas tadīyaṃ bhavati viracanaṃ sarvato-bhadram eva ||JGc_1,23.15|| [śārdūla]<BR>
<BR>
[19] kiṃ cāyam idam apy upadiśann iva sambhāvyate-<BR>
<BR>
vidhur ahaṃ haritaḥ pratidik-pati-<BR>
praṇayiṇi ramayan jana-śarmadaḥ |<BR>
tvam iha kiṃ nu vidho sthagitāyase<BR>
para-ramā-ramaṇaṃ prati samprati? ||JGc_1,23.16|| [drutavilambita]<BR>
<BR>
[20] tad evaṃ sarvathaiva daivānukūlyataś candra-candrikā-sāndrita śubhaṃ tasya kakubham eva gantuṃ śantur asmi, yataḥ-<BR>
<BR>
nikhilam eva vanaṃ vidhunāmunā<BR>
diśi diśi pratirañjitam īkṣyate |<BR>
mad-anukūlam idaṃ śakunaṃ bhaved<BR>
iti gatir mama tatra śubhāvahā ||JGc_1,23.17|| [drutavilambita]<BR>
<BR>
[21] atha yadi kāmābhidhānasya kopa-dhāmānanam idam, tadā viṣama-bāṇasya tasyānuyānam eva bhaya-nirvāṇaṃ viśrāṇayati | yadi ca tasyā eva kānti-sadanaṃ vanam idaṃ vidyate, tadā tu sutarām eva tad-diśaṃ praviśatas tan mama śarma-marma praviśatiti | kiṃ ca-<BR>
<BR>
rayāṇe vartate cittaṃṇrtyaty akṣīca dakṣiṇam |<BR>
tasmād vṛttaṃ caṇrtyaṃ ca kānt abhirbhavitāmama ||JGc_1,23.18|| [anuṣṭubh]<BR>
[22] tad etad uṭṭaṅkya niṣṭaṅkya ca praṇaya-paṇa-santuṣṭaṃ dāmādi-kumāra-catuṣṭayaṃ saṅgataḥ prasajya, tad-dvārā nidrā-vyājād anyān dvāra-pālakatayā tatraiva saṃvalayya, nibhṛta-kṛta-pratīhārataś caraṇa-vihāratas tām eva haritaṃ harir muralī-dhara-karatayānusaran dina-kara-tanayā-tīram anvatīrṇavān | āvatīrya ca vicāritavān-<BR>
<BR>
na kruddha-kāmānanam etad asti<BR>
prayāti yac chubra-daśām udañcat |<BR>
viyogi-rādhāsyam idaṃ ca na syād<BR>
yataḥ kalaṅkādi bhaved vibhedi ||JGc_1,23.19|| [upajāti 11]<BR>
<BR>
[23] tataś ca mrga-lāñchana evāyam iti niścitya punar vicāritavān-<BR>
<BR>
śārvaraṃ ṣarvarīśānaḥ saṃhartuṃ siṃhatāṃ gataḥ |<BR>
pūrva-parvatam ārohan sarvaṃ parvati parvaṇa ||JGc_1,23.20|| [anuṣṭubh]<BR>
<BR>
kintu,<BR>
candramā rādhikā-vaktram anukurvan virājate |<BR>
tadākāram idaṃ cetaḥ kathaṃ mama vidūyate? ||JGc_1,23.21|| [anuṣṭubh]<BR>
<BR>
[24] punar vibhāvya candraṃ prati prāha sma-<BR>
<BR>
anupama-rucir asmi sarva-lokeṣv<BR>
iti bhagavann amṛta-dyute na dṛpya |<BR>
na tu bhavad-upamā daśāpi tasyāś<BR>
caraṇa-nakhā vilasanti rādhikāyāh ||JGc_1,23.22|| [puṣpitāgrā]<BR>
<BR>
[25] tad evaṃ vicintya samucita-sthānaṃ vicitya dūrataś caturāṃś caturaḥ kumāran vartmani vartamānatayā vidhāya, svayam upasaritam uccatara-catvaram ātmanā rūḍhaṃ sandhāya, vraja-diśam avadhāya, veṇuṃ mukhe nidhāya, vādayiṣyamānaś cintayāmāsa-prathamaṃ rādhā-<BR>
gamanam eva sādhayāmaḥ | tām vinā phalasya ca viphalatām kalayāmi | tad-āgamana-kamanīyatayā tu ramaṇīnāṃ anyāsām apy āgatir mama manasi ramaṇīyatām āyāmam ānayati | kintu tad eva bhavyaṃ kathaṃ bhavyam ity eva pratipattavyam | ām ām, bāṇa-vidyā-pravīṇenaiva vaiṇavikena mayā tathā yoktavyam, yathā tena saivāviṣṭākṛṣṭā ca bhavati nāparā iti |<BR>
<BR>
[26] tad evaṃ sampradhāryāvadhārya ca tena, veṇum evaṃ vādayiṣyāmīti yadā vicāryate sma, tadā ca tābhiḥ sāndra-candrika-candramasaḥ sandṛṣṭ-vaśatayā sāndṛṣṭikam idaṃ parāmṛṣṭam-<BR>
hanta ! sa khalv ayam oṣadhīśo' py ādhi-vyādhita-janān asmān adya sadyaḥ pratiritsed eva, na tu cikitset iti |<BR>
<BR>
[27] tataś ca tat-kṣaṇaṃ kiñcid vilakṣaṇaṃ śaśa-lakṣmāṇam ālakṣya vṛndā cedaṃ cintitavatī-<BR>
hanta hanta !<BR>
tāsāṃ kṛṣṇa-viyogāgni-bāṣpair viṣvag-viniḥśrtaiḥ |<BR>
ādarśa iva paśyāndhaś candramā mandatāṃ gatah ||JGc_1,23.23|| [anuṣṭubh]<BR>
<BR>
[28] atha camūru-dṛśām amūṣāṃ muhur api saṃmukhatayā vaśīkṛtim ivāpannaḥ śaśī svadiśi tadā madād unnatena kṛṣṇasya gabhasti-śatena tasya sphūrtiṃ samānināyeti |<BR>
<BR>
[29] tad-avalokanāya vyākulatākulāyamanāsu tāsu-<BR>
<BR>
śāradena śaśinā hariṃ prati<BR>
prasthitiḥ samam ayoji subhruvām |<BR>
pratyayoji kila tena sā tadā<BR>
maṅkṣu tasya muralī-kalena tu ||JGc_1,23.24|| [rathoddhatā]<BR>
<BR>
[30] yatas tadaiva ca-<BR>
<BR>
anurāgeṇa rāgeṇa varṇa-bhāgena mādhurīḥ |<BR>
kalayantaṃ kalaṃ veṇoḥ kalayāmāsa keśavaḥ ||JGc_1,23.25|| [anuṣṭubh]<BR>
<BR>
[31] tatrānurāgo yathā,<BR>
sāśru-kaṇṭha-nayanaṃ sakaṇṭakaṃ<BR>
kampa-sampad-ayanaṃ sa-mādhavaḥ |<BR>
rādhikā-virahajādhibādhitaḥ<BR>
śravya-veṇu-kalabhavyam ājagau ||JGc_1,23.26|| [rathoddhatā]<BR>
<BR>
[32] rāgo yathā-<BR>
<BR>
rāgam īdṛśam asāv acīkpat<BR>
prāpa rāgaīva yaḥ priyā-hṛdi |<BR>
yaḥ sphuṭaṃ na rasitaḥ purā bhuvi<BR>
kvāpi nāmṛtavad aṅga-viśrutaḥ ||JGc_1,23.27|| [rathoddhatā]<BR>
<BR>
[33] tat-praṇāda-maya-varṇa-vibhāgo, yathā-<BR>
<BR>
ayi sudhāṃśu-sudhā-mukhi rādhike<BR>
madhura-bhāva-dhurā madhu-mādhavi |<BR>
mayi sadā dayite dayite ciraṃ<BR>
tava guṇair hṛdayaṃ mama dīryati ||JGc_1,23.28|| [drutavilambita]<BR>
<BR>
[34] atha bāṇaīva veṇu-nāde pravīṇaḥ svayamaṣav anena tasyāh siddhāṃ biddhatām avabudhya sudhy-agraṇīr anyāś ca tan-nyāyam ājuhāva | [35] tatra varṇa-vibhāgas tv evam-<BR>
<BR>
ahaha gopa-sutā mama gīḥ-sitā<BR>
dharatha hanta manoratha-durdharāḥ |<BR>
iti bhavāmi bhavaj-jita-lajjitas<BR>
tad-udayaṃ sudayaṃ kuruta priyāh ||JGc_1,23.29|| [drutavilambita]<BR>
<BR>
[36] atha yadā pīta-vasanena gītam evam udgītam, tadā tāsam eva karṇābhyarṇatām āgataṃ tatra ca yathāyatham abhirucitam eva cittī-kṛtaṃ rāgādikam avadhārya nivārtyatātikrama-niratāsthiratāh pratasthire | tatra ca kṛṣṇābhimukhatām evātasthire, nānyat kim api | tathā hi,<BR>
<BR>
yā yatra karmaṇi gatās tad-anusthitiṃ tā<BR>
vismṛtya tasya muralī-śruti-divya-netrāh |<BR>
dṛśya-prabhaṃ tam abhivavrajur aśru-nīra-<BR>
srotasvatī-mayatayā nija-jīvaneśam ||JGc_1,23.30|| [vasantatilakā]<BR>
<BR>
tadā ca-<BR>
gokula-kumudākṣīṇāṃ<BR>
kumudvatīnāṃ tadā tathā kumudām |<BR>
akuruta kumad-ādhīśaḥ<BR>
sa tadā śatadhā parām sumudām ||JGc_1,23.31|| [āryā]<BR>
tadā ca-<BR>
śuśrūṣantyaḥ patīn kāścin niruddhāh prasthitiṃ prati |<BR>
kṛṣṇaṃ tatraiva tāh prapur ity evaṃ muni-jalptam ||JGc_1,23.32|| [anuṣṭubh]<BR>
<BR>
[37] ātra ca ṣnigdhakaṇṭhenāntaś cintitam, tā etāh khalu pādmottarakhaṇḍa-dṛṣṭa-daṇḍakāraṇya-gata-muni-varyatayā sādhaka-caryas tadānim api lakṣmī-varyāṇāṃ rādhikādi-nitya-tad-bhāryāṇāṃ sva-kāmyaṃ sukāmyaṃ sāmyam anavāptā yathā tad avāpya śrī-kṛṣṇam avāptās tathā varṇyam iti sthite-<BR>
<BR>
tam eva paramātmānaṃ jāra-buddhyāpi saṅgatāh|<BR>
jahur guṇa-mayaṃ dehaṃ sadyaḥ prakṣīṇa-bandhanāh ||[BhP 10.29.11]<BR>
<BR>
ity eva pratipattaye kalpate |<BR>
<BR>
[38] uktaṃ ca pādmottara-khaṇḍa [272.167] eva-<BR>
<BR>
te sarve strītvam āpannāh samudbhūtāś ca gokule |<BR>
hariṃ samprāpya kāmena tato muktā bhavārṇavāt ||iti |<BR>
[39] kintu, nāsūyan khalu kṛṣṇaya [BhP 10.33.37] ity ukta-diśā tadīyās tu na tad ūhitum īśāmāsur iti jñeyam | yac ca jighāmsayāpi haraye stanaṃ dattvāpi sad-gatim [BhP 10.6.35] ity asya sadṛśena tam eva paramātmānaṃ jāra-buddhyāpi ity ādinā sādhanasya nikarṣa-rūpam aper abhidheyaṃ phalasya tu sarvottama-rūpatvaṃ pratipadyate |<BR>
<BR>
[40] tac ca yuktaṃ, yataḥ-<BR>
tāsāṃ kṛṣṇaḥ parātmā na tu paraiti na prāpnuyāj jāratāṃ tat<BR>
prānte prāptaḥ patitvaṃ dadad ucita-matiṃ jāram atyāpi vittaḥ|<BR>
yadvad bakyāṃ jighāṃsāv api samucitam atyarpaṇāl lālya-bhāvaṃ<BR>
lebhe dhātrī-nibhāyāṃ sthiratamam iha yad yuktitas tat phalaṃ hi ||JGc_1,23.33|| [sragdharā]<BR>
<BR>
[41] tathāpi-<BR>
<BR>
uktaṃ purastād etat te caidyaḥ siddhiṃ yathāgataḥ |<BR>
dviṣann api hṛṣīkeśaṃ kim utādhokṣaja-priyāh ||[BhP 10.29.13]<BR>
<BR>
ity anusārātā premāmṣena tu tāsāṃ mahad eva vailakṣaṇyam anugatam |<BR>
<BR>
[42] ṇa ca nitya-kāntāsv api prakaṭa-līlāyāṃ jāra-buddhir dṛśyata iti tasyāh ślāghaiva vācyā | yataḥ-<BR>
<BR>
yā nityā eva kāntā danuja-kula-ripo rādhikādyā na tāsām<BR>
ślāghāṃ sā jāratā-dhī-saciva-janir iyāt kintu rāgaḥ sa nityaḥ |<BR>
tāṃ bhittvā vighna-kartrīṃ druta-muditavatā tena taṃ nitya-kāntaṃ<BR>
prāpus tā nāparāsām iva vapur aparaṃ sa pratīkṣeta tāsām ||JGc_1,23.34|| [sragdharā] iti |<BR>
<BR>
[43] tad etad vicintya sphuṭaṃ proce, tatas tataḥ ?<BR>
<BR>
[44] madhukaṇṭha uvāca-abhiṣrtavatīnāṃ viśeṣo yathā-<BR>
<BR>
śrute murali-kākale nija-nijāhvaya-prāpake<BR>
samaṃ vraja-nata-bhruvaḥ sapadi phulla-dehā babhuḥ |<BR>
anaṅgam api vardhitaṃ vihitavān aho yas tadā<BR>
kathaṃ na kila vardhayen nija-kalā-balenāṅganāh ? ||JGc_1,23.35|| [pṛthvī]<BR>
[45] kiṃ ca,<BR>
<BR>
satvara-prasāravattva-sattva-dhāma-hāyinī<BR>
sarva-gurv-ahārya-kūṭa-vāraṇatiyāyinī |<BR>
nātham ekam anv aneka-dāra-sampad-arpiṇī<BR>
ogha-mogham anv ananta-bhakta-loka-tarpiṇī ||a||<BR>
<BR>
lola-keśa-śaivalāñci-karṇa-pūra-cakriṇī<BR>
puṣpa-jāta-niṣprapāta-śubhra-pheṇa-cakriṇī |<BR>
ucchalan-navīna-mīna-netra-nīra-gātriṇī<BR>
agrimādhva-mātra-pātra-sammukhānuyātriṇī ||b||<BR>
<BR>
manda-cāla-bāhu-nāla-pāṇi-padma-sālinī<BR>
accha-bāla-kacchapāṅga-vatsa-janma-jālinī |<BR>
jūti-dhūti-kṛt-kuṭīra-tīra-dhīra-gāminī<BR>
ūru-bhūruhāli-pāta-samprapāta-kāminī ||c||<BR>
<BR>
kāñci-kāñci-kaṅkaṇādi-śiñjad-ambha-sañjinī<BR>
prāyaśas tu haṃsa-saṅgha-śṣabditānurañjinī |<BR>
tūrṇa-tūrṇa-ghūrṇanādi-saṅkulāṅga-nartinī<BR>
pūrṇa-pūrṇa-bhāva-gūrṇa-jāḍya-jāta-vartinī ||d||<BR>
<BR>
veśa-vastra-sanniveśa-cañcalatva-bhaṅginī<BR>
tat-tad-artha-vaiparītya-kāri-vega-saṅginī |<BR>
yan-nimittam ātma-sarva-saṅga-bhaṅga-bhāvinī<BR>
yatra sarva-nāma-rūpa-vismrtiś ca bhāvinī ||e||<BR>
<BR>
śyāma-dhāma-suṣṭhu-rāmam etam atra sad-dhavam<BR>
sindhu-tulyam uttaraṅgad-aṅgam āśu mādhavam |<BR>
pūrva-pūrva-bhinnayātir uttarāpta-saṅgatiḥ<BR>
āpagāli-sammitāpa seyam āli-saṃhatiḥ ||f|| ||JGc_1,23.36|| [tūṇaka]<BR>
<BR>
[45] tās tatra ca-<BR>
<BR>
śubhaṃyu-vana-mañjule savitṛjā-rucā saṅkule<BR>
prasūna-gaṇa-rājite bhramara-kokila-bhrājite |<BR>
sugandha-marud-añcite kumuda-bandhu śobhācite<BR>
samasta-guṇa-niścite nidhitayā ciraṃ sañcite ||JGc_1,23.37|| [pṛthvī]<BR>
<BR>
sthale maṇija-catvaraṃ samadhiruhya taṃ satvaraṃ<BR>
vicitra-muralī-kalaṃ viracayantam udyat-kalam |<BR>
ghanāghana-ghana-śriyaṃ taḍīd-abhīṣu-vastra-priyaṃ<BR>
maṇi-dyuti-vikasvaraṃ dadṛśur aṅgi divya-smaram ||JGc_1,23.38|| [pṛthvī]<BR>
(yugmakam)<BR>
<BR>
nirmāya kṛṣṇam abhitaḥ sthitim atra gaurī-<BR>
paṅktis tadā tam avalambitum utka-cittā |<BR>
madhye tamālam upalabhya suvarṇa-varṇa-<BR>
vallī-tatir vilasatīti kila vyaloki ||JGc_1,23.39|| [vasantatilakā]<BR>
<BR>
atha-<BR>
vaṃśī-dūtikayā nimantrya kalitāh saurabhya-dhārā-sakhī<BR>
saṅghaiḥ sādrti bhūri dūra-saraṇer ānāyitāh subhruvaḥ |<BR>
prāptāh svāntikam ātma-rocir amṛtāny apy āśitāh preyasā<BR>
ṭrptiṃ naiva yayur na vā viramitaṃ tad-dāna-karmāmunā ||JGc_1,23.40|| [śārdūla]<BR>
<BR>
pratyuta-<BR>
navyāh kalādharāh śubhrā bhrāji-nakṣatra-mālikāh |<BR>
arāla-locanāh kṛṣṇa-cakoraṃ ṭrsṇa-jaṃ vyadhuḥ ||JGc_1,23.41|| [anuṣṭubh]<BR>
<BR>
[46] atha kṛṣṇas tatra sa-tṛṣṇam acintayat-aho ! nava-tāruṇyasya puṇya-sampada etā, vara-lāvaṇyasya mat-kretavya-navya-paṇya-śreṇyas trilokī-lakṣmyāś cūḍāmaṇayaḥ, sphuran-manmathasya jīvanauṣadhayaḥ kumudāyamāna-madīya-locanayor navīnāś candra-kalāh sahāvatīrya ruciṃ vitīrya virājante |<BR>
<BR>
[47] tad evaṃ sthite-<BR>
<BR>
kṛṣṇāpāṅga-śaraḥ sāṅgaṃ bhittvāpāṅga-śaraṃ mama |<BR>
manorathinam udbhettuṃ kila prāviśad antaram ||JGc_1,23.42|| [anuṣṭubh]<BR>
<BR>
iti tāh pratyekaṃ pratyetavyaṃ cakruḥ |<BR>
<BR>
[48] vastutas tu hares tāsu sarvāsu latāsv iva dvitra-lava-sevana-pūrvakam apūrvatayābhraman-netra-bhramara-yugalaṃ kamalinyām iva rādhāyām nirbādhām sthitim ātasthe |<BR>
<BR>
[49] āsthitavatīti ca tatredaṃ sa tu vicārayāmāsa-<BR>
<BR>
śobhāyāh śubhadā śobhā ramāyāh paramā ramā |<BR>
seyaṃ mal-locanasyāpi rādhikā-cāru-locanam ||JGc_1,23.43|| [anuṣṭubh]<BR>
<BR>
[50] tad evaṃ sati sā ca tadīya-tādṛśa-dṛśaḥ sparṣataḥ kampa-sampad-unmīlana-rasa-prasara-vaśatayā kṣobhaṃ labhamānāpi taṃ prati prahita-lobhāṃ śobhām uvāha |<BR>
<BR>
[51] ātra ca praśnottara-mayaṃ padyam:<BR>
<BR>
smerayoḥ prati vidhūdyad-asrayo<BR>
rādhikā-nayanayos tulāṃvada |<BR>
śāradaṃ vikaca-mecakotpalaṃ<BR>
yan maranda-jhara-moci tat kim u? ||JGc_1,23.44|| [rathoddhatā]<BR>
<BR>
[52] tad evaṃ sthite tāḥ puraḥ-sthitā yadyapy anavadya-saṃvanana-pravīṇa-veṇu-vidyā-maditā lajjām ujjahati sma, tathāpy avitathābhijātyatayā namratā-kamrā muni-vratam evānuvavṛtire |<BR>
<BR>
[53] śrī-kṛṣṇas tu yadā viśīṣṭa-lalanā-madhyam adhyāvasann evam adyotiṣṭha, tadā<BR>
tāsāṃ parama-durlabha-parimala-mātrāṇām api vaiṇava-madhura-gīta-madhu-maditatayā svayam eva kṛtābhiyātrāṇām āgatiṃ dṛśoḥ pathi nirmāya, sa-narma-smitas tad-vidhām buddhim upadhayā labdha-śuddhim avadhārayann iva tan-mukhād unmukhānurāga-jāgarūka-vāg-amṛtam āsvādayitum, tāsu ca samutsukatām āsādayituṃ, nijāntika-sthiti-yācñā-garbheṇa sphurad-upekṣā-sandarbheṇa vacasā tāh kṣobhayāmāsa | yathā-<BR>
<BR>
mahābhāgā yuṣman-milanam abhavan naḥ śubha-kṛte<BR>
tataḥ pṛcchāmy atrāgamanam idam avyāhatam iti |<BR>
tad etāvat-kleśād abhigamanataḥ saṅkucita-dhīḥ<BR>
sa bhūyaḥ sampṛcche bhavad-abhimataṃ kiṃ nu karavai? ||JGc_1,23.45|| [śikhariṇī]<BR>
<BR>
[54] tad evam atrādara-jñāpanayā jñātvāpy ajñāna-vijñāpanayā ca sveṣūpekṣāpekṣayor ekataratayā tad-abhiprāyaṃ prāyaśo boddhum asamarthāsu tāsu tata evānabhivyakta-kiñcid-arthāsu punaḥ sa-narma ca tathā vācaṃ prāha-<BR>
<BR>
pṛcchato' pi purato mama bhavyaṃ<BR>
maunam eva kurutha pratigīr yat |<BR>
tad-bhavad-vraja-gṛhe gṛha-bhājāṃ<BR>
kiṃ nirāmayam atha pratibhāti? ||JGc_1,23.46|| [svāgatā]<BR>
<BR>
[55] tataś ca mithaḥ sa-smita-nirīkṣitāsu tāsu punar uvāca-<BR>
tad idaṃ durabhiprāyaṃ<BR>
boddhuṃ bahvadīyam asmi na samarthaḥ |<BR>
svayam iha yūyaṃ tasmāt<BR>
kathayata saṅkocam uddhūya ||JGc_1,23.47||<BR>
[56] punar atīva saṅkacatīr nirīkṣya yojanāviśeṣa-śleṣamayatayāpi tathā prathayāmāsa-<BR>
<BR>
atha na bhavati kāryaṃ brūtha tan neti buddhaṃ<BR>
vrajam anu cala-cittā yāta nādhvaṃ mayātra |<BR>
vanam idam aitghoraṃ rātrir atrātighorā<BR>
svayam atiśayi-ghora-prāṇi-vṛndaiḥ parītāḥ ||JGc_1,23.48||<BR>
[57] atra nādhvam iti na yāteti vā yojanā |  punas tad eva śleṣayituṃ sopāna-viśeṣaṃ cakāra-na cedṛśī svairatā bhavādṛśīnāṃ sadṛśī bhavati yataḥ mātāpitara-pramukhāḥ sahajāḥ patayaś ca vaḥ santi iti |<BR>
<BR>
[58] punaḥ sa-hāsam āha sma-śrūyante' pi tanūjāḥ iti |<BR>
<BR>
[59] atra kathakaś cintayāmāsa-vṛndā-paurṇamāsī-saṃvāda-gata-siddhāntānusāri-dhiyā-<BR>
siṣeva ātmany avaruddha-saurataḥ<BR>
sarvāḥ śarat-kāvya-kathā-rasāśrayāḥ [BhP 10.33.25]<BR>
ity anena pratipannasya tatrakīya-rasasyālambana-vairūpyād vairasyāpannatā-bhiyā ca tad idaṃ parihasitam eveti vidvan-matatayā vyaktīkariṣyāmi iti |<BR>
<BR>
[60] atha tad eva spaṣṭam ācaṣṭa-[61] tad evaṃ tābhiḥ saha rantuṃ kṛta-vaṃśī-dhvaniḥ sa tu sarasānāṃ śiromaṇir yadyapḸ tāsām utpattita eva sva-mātra-sātkṛta-pati-bhāvānām anyatra patir iti pratītir loka-saṃvadana-vaśaṃvadatā-mātra-mayī kevala-sva-saṅgama-kāmanā-vrataś cāparāṅga-saṅgama-rūpa-virūpatā-nirjayīti viśadam arthaṃ tāsu svīya-kāntā-bhāva-samutpatty-anyathānupapattyā sambhāvitavān |<BR>
<BR>
[62] yadyapi ca tāsām ajāta-putrāṇām api devaraṃ-manya-putrādiṣu putratā-vyavahāraḥ kevalaṃ sannihita-bālaka-viṣayaka-vatsalatā-svabhāvākāras tat-sambandhābhimānas tu bahir evācāra ity āpta-vacanān nirdhāritavāṃs tathāpi tat-tad-ullekhana-karmaṇā narma-mātram ācaritavān | tad ācarya ca tad-bandhūnām andhāyamānānām api tad-anveṣaṇa-nirbandhād bhayaṃ vicārya sāmarṣam iva vivakṣitam uvāca-katham iha tat-tad-bhayaṃ kurutha iti | atra ca ṣaṣṭhī pañcamī vā samasyate |<BR>
<BR>
[63] kiṃ cātra khaṇḍam akhaṇḍaṃ ca padyaṃ yathāyatham anūḍhā ūḍhābhāsāś ca tā dṛṣṭvācaṣṭeti gamyate | tatrānūḍhāḥ prati sahajā ity antam | ūḍhābhāsāḥ pratiśrūyante' pi tanūjā ity antam | akhaṇḍaṃ tu sarvāḥ pratīti jñeyam |<BR>
[64] punaś cārtha-dhvani-saṃvalanayā cittam āndolayāmāsa-<BR>
<BR>
dṛṣṭaṃ yad-vanam aty apūrva-kusumair divyartunā pūjitaṃ<BR>
dyotaiś carcitam indunā yamunayā cātmānilair nartitam |<BR>
sāmagrīyam udeti deva-nicitāsmākaṃ vihāra-krame<BR>
tasmād etad abhāvatas tu va iha stavyā na vāstavyatā ||JGc_1,23.49||<BR>
kintu-<BR>
diṣṭenāpte tatra gatvā sva-goṣṭhe<BR>
kaṣṭenāpi svīya-dharmaṃ kurudhvam |<BR>
patyur bhaktir bāla-vatsādi-pālya-<BR>
vyaktīnāṃ yaḥ pālanādiś ca diṣṭaḥ ||JGc_1,23.50||<BR>
[65] tataḥ kaṣṭa-sādhyaṃ taṃ dharmaṃ bādhyamānaṃ vidhāyātrāvikala-sarva-dharma-phale mama sukha-vihāra-sthale praviśata | [66] anyathā punar udyad-vidhu-vanam idaṃ bhavatīnāṃ vidhuvanāya sampatsyata iti yācñā-pakṣābhiprāyaḥ |<BR>
<BR>
[67] punaḥ sa vimarśam iva provāca-<BR>
<BR>
aham ahaha na budhye smeti pūrvaṃ pralāpaṃ<BR>
cakara tad iha yūyaṃ tad vicārya kṣamadhvam |<BR>
rati-visara-vilāsair yantraṇād āgatā yas<BR>
tad-ucitam akhilaṃ yat snigdhatā mayy upaiti ||JGc_1,23.51||<BR>
tad api na yadvad virahe prītis tadvan na sānnidhye<BR>
bhavati tato gṛha-yānaṃ bhavatīnām aucitīṃ cinute ||JGc_1,23.52||<BR>
[68] atra ca prīti-viṣayād dūre sthitir na yukteti virodhi-lakṣaṇayā yācñāpakṣaḥ saṅgamyate | tataś ca-<BR>
pūrvaṃ yac cirataḥ spṛhāvalanayā saṃkptam āsīt punar<BR>
vaṃśyākāraṇayā balād upacitaṃ tad bhagnam uccair yataḥ |<BR>
tac chrutvā dayitād vyalīka-vacanaṃ bāḍhaṃ na niścikyire<BR>
kiṃ na smaḥ kim u vā sma ity aḸ tadā gopāla-vāma-bhruvaḥ ||JGc_1,23.53||<BR>
tad āsāṃ niścalāṅgīnāṃ kāñcīnām api rājayaḥ |<BR>
samaṃ samantataḥ kleśāt tūṣṇīkām eva saṅgatāḥ ||JGc_1,23.54||<BR>
tataś ca-<BR>
bāṣpa-vyājād āsāṃ priya-kṛta-parihṛti-samūḍha-santāpaḥ |<BR>
manye hṛdayāmbhoruha-nivahaḥ svarasān muhuś ca susrāva ||JGc_1,23.55||<BR>
[69] atra caivaṃ vicārayāmāsuḥ-<BR>
<BR>
prāṇāṃs tyajāma dayitasya pade luṭhāma<BR>
kupyāma tatra vinivṛtya gṛhaṃ vrajāma |<BR>
kṛṣṇāṃ viśāma ca na vā kaṭhināyamānam<BR>
etaṃ svabhālam abhihatya nicāyayāma ||JGc_1,23.56||<BR>
[70] tatra tu-<BR>
<BR>
śiraḥ-pīḍā bāṣpa-vyathita-galatā hṛd-gata-mahā-<BR>
prakampaḥ pratyaṅga-skhalanam iti nānā-vikṛtayaḥ |<BR>
priye rūkṣe jātā dalayitum amūr āvavṛtire<BR>
paraṃ tad-vaktrāntaḥ-prasadanam agāt pālayitṛtām ||JGc_1,23.57||<BR>
masī-valita-dṛg-jala-srava-tamobhir ārād uraḥ-<BR>
sthalaṃ valita-kuṅkuma-praciti-sandhyam āvṛṇvatīḥ |<BR>
avāṅ-mukha-vidhur vadhūḥ sapadi paurṇamāsī-śaśi-<BR>
sphuran niśi ca tāmasīr iva cacāya tasmin hariḥ ||JGc_1,23.58||<BR>
[71] tataś ca kiñcid amarṣe sati-<BR>
<BR>
śvāsa-dīrṇa-madhurādhara-śriyaḥ<BR>
komalāṅghria-dala-kīrṇa-bhūmayaḥ |<BR>
hanta kāntam api taṃ nata-bhruvo<BR>
vivyadhur nayana-sāyakāsribhiḥ ||JGc_1,23.59||<BR>
[72] tad evaṃ kṣobhe sati dāḍimād antaḥ-sakta-rakta-bījānām iva nijānāṃ bhāvānāṃ hṛdayān niṣkulākṛtiḥ svayam eva jātā, tathāpi vaidagdhī-digdhatayā priya-gīrvad eva sandigdham ūcuḥ | yad adyāpi gāyanti-<BR>
<BR>
iyam iva mā kuru punar ativādam |<BR>
bhakta-janān bhaja muhur itarāṃs tyaja<BR>
vibhur iva rahita-vivādam ||dhruvam||<BR>
<BR>
pati-putrādika-bhajanam ihādhikam iti yaṃ vadasi vicāram |<BR>
sa tvayy eva hi tiṣṭhatu na tu bahir iti vimṛśāmaḥ sāram ||JGc_1,23.60||<BR>
anayor artha-śleṣo' yam ubhayam eva pakṣaṃ viśeṣayati |<BR>
<BR>
     atha dhava-suta-mukha-gaṇatas tava sukham asti satāṃ hṛdi yātam |<BR>
     tad api ca na hi bhavad-anusaraṇaṃ bhavad-icchati yuvatī-jātam ||JGc_1,23.61||<BR>
atra sandigdha-kāku-padaṃ nahīti padaṃ tad-icchā-nirdhāraṇe, yad vā niṣedhe-<BR>
<BR>
svām āśām anuvardhaya vara-tanu-tatir iha labhatāṃ śātam |<BR>
satatānaśvara-vara varadeśvara na vitanu vitanūtpātam ||JGc_1,23.62||<BR>
atrānuvardhayeti samedhane chedane vā-<BR>
<BR>
     gṛha-karmāṇy anucittaṃ sukha-tanu bhavatā nahy apinaddham |<BR>
     caraṇau pracalata iha na ca valataḥ pratigamanaṃ kila baddham ||JGc_1,23.63||<BR>
atra sukha-tanv iti bhavatety asya cittam ity asya vā viśeṣaṇam | apinaddham iti bandhanābhāve bandhane vā na ceti pūrva-nahi-vat | kileti niścaye' nṛte vā |<BR>
<BR>
     svabhava-tāpa-bharam amṛta-dharādhara-rasa-jharataḥ svata eva |<BR>
     nāśaya yadi na hi mādṛśam api sa hi saṅkramitā sakhideva ||JGc_1,23.64||<BR>
atra svabhaveti kāme svajāte vā | mādṛśam ity asmat-sadṛśe  vā jane' smad-arthe vā |<BR>
<BR>
lakṣmī-sukha-dadam api bhavataḥ padam ahaha pulindī-bhavyam |<BR>
spṛṣṭaṃ yad-avadhi dṛṣṭaṃ tad-avadhi sarvaṃ jagad-apasavyam ||JGc_1,23.65||atrāpasavyaṃ pratikūlam ity ubhaya-pakṣe' pi samañjasam | ākṣepa-pakṣe punlindī-bhavyam iti nīca-gāmitvaṃ vyajyate-<BR>
<BR>
lakṣīr vrajam anu tulasī-vanam anu bhavad-udaya-sphurad-udayā |<BR>
dṛśyata iti tava pada-dhūlyāplavam icchaty api pati-hṛdayā ||JGc_1,23.66||yasyā vīkṣaṇam api valita-kṣaṇa-pārṣada-vṛnda-nidhānam |<BR>
tadvad vayam api hṛdi vāñchām api nahyāmaḥ savitānam ||JGc_1,23.67||<BR>
atrāpi-śabdaḥ samuccaye pūrvavat kākvā niṣedhe vā  |<BR>
<BR>
tattvaṃ sukṛpaya kṛta-vṛjinātyaya tava yāś caraṇe raktāḥ |<BR>
tā bhavataḥ smita-vīkṣaṇa-vismita-cittāḥ kuru nija-bhaktāḥ ||JGc_1,23.68||<BR>
idam ubhayatra ca yogyam |<BR>
<BR>
     alakāvṛta-mukha kuṇḍala-dhṛta-sukha hasita-vibhūṣita-netra |<BR>
     dattābhaya-bhuja-vakṣaḥ-śrī-yuja dāsyo vayam api te' tra ||JGc_1,23.69||<BR>
atra cāpiḥ pūrvavat |<BR>
<BR>
     tava muralī-kalam api ca rūpa-balam anubhūyābhavad eva |<BR>
     druma-kulam api pulakāṅkura-saṅkulam iha kā nārī deva ||JGc_1,23.70||<BR>
atra keti kaumutye niṣedhe vā-<BR>
<BR>
     vyaktaṃ vraja-bhaya-hara-līlā-caya devas tvam asi sa ko' pi |<BR>
     tan no nija-karam api śirasi ca dhara dāsīnāṃ bhramato' pi ||JGc_1,23.71||<BR>
[73] tad evaṃ sthite-<BR>
<BR>
tathā vilāpa-tāpena na tāsāṃ vivyathe hariḥ |<BR>
yathā rādhā preṅkhita-bhrū-dhanur iṅkhi-dṛg-āśugaiḥ ||JGc_1,23.72||<BR>
atha vyathita-mānasaḥ prathita-bhāva-kāruṇyataḥ<BR>
prahasya muditānanaḥ svaka-rahasyam ullāsayan |<BR>
pratisvam anayat priyā druta-matiḥ sva-pārśvaṃ balī<BR>
balād api balānujo valayati sma līlāṃ prati ||JGc_1,23.73||<BR>
āmṛśann aṅgulīḥ pāṇiṃ prakoṣṭhaṃ bāhum apy atha |<BR>
tāsāṃ hari-karas tṛptiṃ nāgāndhanam ivādhanaḥ ||JGc_1,23.74||yad api ca rādhā tāsu svam abhijugopāyutādi-saṅkhyāsu |<BR>
tad api ca hariṇā spaṣṭaṃ dṛṣṭā tārāsu candralekheva ||JGc_1,23.75||rādhā yarhi svakara-spṛṣṭā jātā murārāteḥ |<BR>
ativismitaye jajñe tarhi ca sā tatra candralekheva ||JGc_1,23.76||<BR>
gopyaḥ kṛṣṇaṃ tatra kṛṣṇaś ca rādhām<BR>
āśliṣoccair āvrajan narma-śarma |<BR>
bhāva-śreṇyaḥ sthāyi-bhāvaṃ svabhāvo<BR>
yadvat puṇyād vāsanāṃ pūrva-labdhām ||JGc_1,23.77||<BR>
[74] tatra kāścid bhūrur iva nibhālya vana-mālyaḥ parīhāsataḥ parasparam ūcuḥ-<BR>
<BR>
jalade vilasati vidyud bibhyati hṛdayāni bhīrūṇām |<BR>
kiṃ parihasasi sakhi tvaṃ kiṃ na hi paśyasi puraś citram ||JGc_1,23.78||<BR>
ātmārāmā apy aho yasya gandhād<BR>
brahmānandaṃ bāḍham āccādayanti |<BR>
pūrṇānandaḥ sa svayaṃ hanta tābhiḥ<BR>
svānandāya krīḍanāya prayete ||JGc_1,23.79||<BR>
[75] atha samāpanam-<BR>
<BR>
īdṛg apyayi rādhe yas tāsāṃ mukha-nirīkṣakaḥ |<BR>
tvad-utkarṣa-rasāyāsīd iva tāsu parīkṣakaḥ ||JGc_1,23.80||<BR>
iti śrī-śrī-gopāla-campūm anu<BR>
prathama-saṅga-raṅgaja-vāko-vākya-bhaṅgī-saṅgītaṃ nāma<BR>
trayoviṃśaṃ pūraṇam<BR>
 ||23||<BR>
<BR>
<BR>
<BR>
<BR>
*************************************************************<BR>
<BR>
(24)<BR>
<BR>
atha caturviṃśaṃ pūraṇam<BR>
<BR>
śrī-rādhā-saubhāgya-śravaṇa-subhāgyaṃ nāma<BR>
<BR>
[1] tataḥ snigdhakaṇṭha uvāca-<BR>
<BR>
[2] atha saṅkṣepeṇa varṇitaṃ, yathā-<BR>
<BR>
tābhiḥ sametābhir udāraceṣṭitaḥ<BR>
priyekṣaṇotphulla-mukhībhir acyutaḥ |<BR>
udāra-hāsa-dvija-kunda-dīdhitir<BR>
vyorocataiṇāṅka ivoḍubhir vṛtaḥ ||[BhP 10.29.43] iti |<BR>
<BR>
[3] tatra prathama-caraṇaḥ śloka-sātkriyayālaṅkriyayā paricaryate-<BR>
<BR>
kāntasya tābhiḥ sva-karaṃ spṛśan karaḥ<BR>
sarpan paraṃ cāvayavaṃ vitarkitaḥ |<BR>
kīrṇaś ca tasyāntaram antaraṃ bhajan[*5]<BR>
dṛṣṭaḥ punas taj jitakāśitāṃ gataḥ ||JGc_1,24.1|| [indravaṃśā]<BR>
[*5] vrajan (gha)<BR>
<BR>
<BR>
[4] atha dvitīya-caraṇaḥ-<BR>
<BR>
priyaṃ niyutaśo' py amūr na hi vilokamānāḥ samaṃ<BR>
nimeṣam upasedire yad iyam eva divyā sthitiḥ |<BR>
priyeṇa nijam arpitaṃ yad avaloka-śuddhāmṛtaṃ<BR>
samaṃ bubhujire pṛthak tad adhikaṃ tu kiṃ varṇyatām? ||JGc_1,24.2|| [pṛthvī]<BR>
<BR>
[5] atha siṃhāvaloka-nyāyād dvitīya-tṛtīya-caraṇau ca, yathā-<BR>
<BR>
yathā dṛśāṃ diśi diśi tā dadhur muhus<BR>
tathā haris tad-abhimukhaṃ dadhe dṛśam |<BR>
yadānvabhūd arahita-cāturakṣyatā<BR>
tadāhasīt sphuṭam asakṛt kṛta-kramam ||JGc_1,24.3|| [rucirā*]<BR>
<BR>
[6] tadvad uttarārdhaṃ ca-<BR>
kavibhiḥ kṛṣṇe śaśitā tāsu ca nakṣatratā kavitā |<BR>
kintu smita-mukha-dīvyad-vilasita-vṛndair amī varitāḥ ||JGc_1,24.4|| [anuṣṭubh]<BR>
<BR>
[7] tataś ca nānā-narma-karmaṭhatayā haṭhavattayā ca kṛṣṇena kiṃcid asaṃkoce viracite, prāyaśaḥ sarvāvayave cāvalocite, nicolādi-viparyaye ca paricite sāsraṃ bahu vihasya tad iha sarvam eva yathāvat paryācitam ācere |<BR>
<BR>
[8] tad evam ācārya sasukham udaṅ-mukha-gati-caryayā yamunā-tīra-vana-śreṇīṃ śobhayann eṇīdṛśas tāḥ sva-kāntibhir ācakarṣa, [9] yatra labdha-harṣaś candramasam api nija-dakṣiṇataḥ samākarṣann iva saṅgitayāṅgīcakāra | [10] tad anu ca sarvābhir arvācīna-yauvanābhis tam ekam anusarantībhir ata eva parasparaṃ saṅgam apariharantībhir, ata eva sahasānupalabdhānurahasa-kaṇikābhir, ata eva tan-milana-viśeṣāya kalita-purūtkalikābhiḥ saha, sa haris tādṛśatām eva parāmṛśati sma-<BR>
<BR>
[11] athānyathānupapattyā saṅgānasukham evāvalambamānaḥ kevalaṃ cañcac-cañcarīka-lulita-lalita-sukumāra-kusumāñcitaṃ vanam evāyaṃ sarva-guṇa-śālī vanamālī cañcati sma | kintu,<BR>
<BR>
saṅgānaṃ tad idaṃ paraspara-guṇa-grāmānubhūtiḥ svataḥ<BR>
śarmāpy atra manorathāntara-kṛteḥ śaśvad babhūvāspadam |<BR>
yatrāliṅgana-cumbanādi-vidhaye tāsāṃ harer apy adaḥ<BR>
saukhyaṃ lakṣyam abhūt parāvṛti-vidhāṃ cāveśitā nirmame ||JGc_1,24.5|| [śārdūla]<BR>
<BR>
[12] tad etad varṇitaṃ yathā śrī-bādarāyaṇinā-<BR>
<BR>
upagīyamāna udgāyan vanitā-śata-yūthapaḥ |<BR>
mālāṃ bibhrad vaijayantīṃ vyacaran maṇḍayan vanam ||[BhP 10.29.44] iti |<BR>
<BR>
[13] gāne viśeṣaś ca śrī-parāśareṇa-<BR>
<BR>
kṛṣṇaḥ śarac-candramasaṃ kaumudīṃ kumudākaram |<BR>
jagau gopī-janas tv ekaṃ kṛṣṇa-nāma punaḥ punaḥ ||[ViP 5.13.52]<BR>
<BR>
vidhur ayam āgatavān śaradaṃ prati samprati |<BR>
itavān vidhur atha nahi bhavatīḥ prati |<BR>
mādhava jaya gokula-vīra jaya jaya kṛṣṇa hare ||a||<BR>
kumudākara-calanaṃ na bhaved iti seyaṃ |<BR>
kaumudikāgād idam unneyam |<BR>
keśava jaya hārda-śarīra jaya jaya kṛṣṇa hare ||b||<BR>
kusuma-vanī madhupair iyam añcati kāntim |<BR>
mama bhavatīṣu prathayatu kāntim |<BR>
śyāmala jaya hārda-samīra jaya jaya kṛṣṇa hare ||c||<BR>
puṣpita-kuñja-caye vṛndācita-śobhā |<BR>
bhavad-anugataye kila kṛta-lobhā |<BR>
mohana jaya saṃvidi dhīra jaya jaya kṛṣṇa hare ||JGc_1,24.6|| [daśāvatārastotra]<BR>
<BR>
[14] tad evaṃ gāyate priyāya pratigṛṇatīṣu tāsu nava-yuvatīṣu punaḥ śrī-śuka-vacanāti-rahasyaṃ, yathā-<BR>
<BR>
nadyāḥ pulinam āviśya gopībhir hima-vālukam |<BR>
juṣṭaṃ[*6] tat-taralānandi-kumudāmoda-vāyunā ||<BR>
[*6] reme, vallabha, gītā press<BR>
<BR>
<BR>
bāhu-prasāra-parirambha-karālakoru-<BR>
nīvī-stanālabhana-narma-nakhāgra-pātaiḥ |<BR>
kṣvelyāvaloka-hasitair vraja-sundarīṇām<BR>
uttambhayan rati-patiṃ ramayāñcakāra ||[BhP 10.29.45-6] iti |<BR>
<BR>
[15] tad etad, yathā-tad evaṃ bhrāmaṃ bhrāmaṃ jāta-prasare' py alabdhāvasare sa-tṛṣṇa-kṛṣṇa-sahita-mahita-mahilāvisare' bhilaṣita-vilasitāya viralatā na jātā |<BR>
<BR>
[16] ajātāyāṃ ca tasyāṃ kṛṣṇayā taraṅga-kara-nikara-citam aharahar avakalitaṃ pulina-viśeṣam eva tad-ucitaṃ prabalam avakalayāmāsa |<BR>
<BR>
[17] balānujanmā yaḥ khalu hima-bālukeva bālukā yasmiṃs tādṛśa iti parama-śubhra-śubhra-guṇatayā vibhrājate sma |<BR>
<BR>
[18] yatraiva ca tādṛśa-sarva-guṇa-pūrṇa-pūrṇimā-nija-dvija-rāja-virājamāna-suṣamāsuṣama-pratisaṅkrama-para-bhāga-jāgarūka-mahā-mahasā sahasā nayanāni nābhyudaya-dayanāni bhavanti sma |<BR>
<BR>
[19] yatraiva ca tūlikāvad anukūlikā bālukā vastra-mātram āstaraṇam apekṣate sma; yatraiva ca kalinda-tanayā svayaṃ valita-sakhīnayā saugandhika-sugandha-gandhavāha-vahanādinā sevāṃ vahati sma |<BR>
<BR>
[20] tatra cātra śrī-keśavaḥ praveśam anubhūya pratipreyasy api yugmībhūya bāhu-prasārādi-līlāṃ śīlayāmāsa |<BR>
<BR>
[21] sā ceyaṃ paramarahasyeti rahasy eva kiñcid vyasyate |<BR>
<BR>
[22] yathā mithas tat tan mithunam-<BR>
<BR>
bāhu-prasāram akarot parirambhaṇāya<BR>
bāhū tu tat-karaṇatāṃ ciram īyatur na |<BR>
yo yasya naiti vaśatāṃ sa kathaṃ nu tasya<BR>
prāpnotu sādhakatama-sthitim añjasaiva? ||JGc_1,24.7|| [vasantatilakā]<BR>
<BR>
kṛtaṃ ca parirambhanaṃ na parihartum īśāv amū<BR>
babhūvatur aghāri-tat-priya-vadhū-janāv ātmanā |<BR>
kathañcid api vīrudhā bhavati cet taroḥ saṃgamas<BR>
tayoḥ katham apṛktatā svayam anīhayor jāyatām? ||JGc_1,24.8|| [pṛthvī]<BR>
<BR>
sakhīnām apy āsyā-rahita-samaye yat praṇayinoḥ<BR>
parīrambhārambhāt prabala-sukha-mūrcchā samajani |<BR>
tayos tāṃ vicchetuṃ param ahaha nānā-vilasita-<BR>
pratīkṣā supteva svayam atha jajāgāra paritaḥ ||JGc_1,24.9|| [śikhariṇī]<BR>
<BR>
tataś ca-<BR>
rahasi saṅkucatī punar apy asau<BR>
nija-kareṇa harer akirat karam |<BR>
vyathitatām iva tāṃ tu vivṛṇvatīṃ<BR>
tad anumṛṣṭi-miṣād ayam aspṛśat ||JGc_1,24.10|| [drutavilambitā]<BR>
<BR>
vadanaṃ tava vṛṇvate bata<BR>
bhramarā nānugatāsti kācana |<BR>
iti lālayati sma sa cchalād<BR>
alakānāṃ tatim apy amūm anu ||JGc_1,24.11|| [viyoginī]<BR>
<BR>
uru-sparśe niraste' pi nīvīm aspṛkṣad acyutaḥ |<BR>
niḥśaṅkayācakānāṃ hi tathācaritam īkṣyate ||JGc_1,24.12|| [anuṣṭubh]<BR>
<BR>
kalayati saṃvastrayati<BR>
saṃhastayate sma tasya yā rāmā |<BR>
praṇayī sa haris tasyāḥ<BR>
spṛśati ca colīṃ vitūstanavyājāt ||JGc_1,24.13|| [gīti]<BR>
<BR>
vakṣas te kim api nirīkṣyate praphullaṃ<BR>
sparśaṃ cāṇv api sahate calākṣi yan na |<BR>
tasmān man-nakha-nakharañjanī-spṛg eva<BR>
syān nīruk tad iti harir jahāsa cātra ||JGc_1,24.14|| [praharṣiṇī][*7]<BR>
[*7] This verse does not appear in ca, gha.<BR>
<BR>
<BR>
madhusūdanatāṃ mukhāmbuje<BR>
haritāṃ hṛd-bhava-kumbhi-kumbhayoḥ |<BR>
gatavān bata nandajaḥ kathaṃ<BR>
rati-nātha-prabhavāya nārhati ||JGc_1,24.15|| [viyoginī]<BR>
<BR>
atha yat kathanīyatocitaṃ<BR>
kathitaṃ tat prathitaṃ ca kiñcana |<BR>
yad athākathitaṃ dvi-karmakaṃ<BR>
smṛti-rītyā tad avehi pāṇineḥ ||JGc_1,24.16|| [viyoginī]<BR>
<BR>
[23] ity evaṃ sthite-<BR>
<BR>
gopyas tāḥ pratipadya sarva-viṣaya-śreyāṃsam ātma-priyaṃ<BR>
svādhīnaṃ sapadi pratisvam asakṛt tatrātigarvaṃ dadhuḥ |<BR>
lokaś ced bahu-rāja-rāṣṭra-vasatir jaṅganti bhaṅgaṃ tadā<BR>
tasyāntar-hitatā hiteti kila so' py antardadhe mādhavaḥ ||JGc_1,24.17|| [śārdūla]<BR>
<BR>
[24] tena ca vicāritaṃ khalv idaṃ-ahaha, mama paramam uddeśyam eva vismṛta-deśyam abhūt, yataḥ sarvābhir eva nirviśeṣaṃ ramamāṇe mayi ramā-śiromaṇīyamānā rādhāpi sādhāraṇatāṃ gatā |<BR>
<BR>
[25] kiṃ ca, sva-manoratha-prathanāyāṃ rādhāyāḥ prathamā prathamānā-gamanatā samprati pratipannā, tasmān mahā-maha eva mama hitāya mahīyate | sa ca śāradatā-viśāradatāyām asyāṃ paurṇamāsyāṃ rāsa-rasa eva tūrṇaṃ pūrṇatām arhati | eṣa tu sarvāsām aikamatya-pratipatty-anusārata eva sāratām prasārayati | aikyamataṃ ca pratyekaṃ sābhimānāntarāsu parāsu kiñcin mad-udāsīnatā-paraṃ dāsī-kartum āsīdati | tasmād aśeṣa-guṇādhikāṃ rādhikām ādāya tirodhāya sthāsyāmi iti |<BR>
<BR>
[26] tad etad vibhāvya bhāvyam arthaṃ sādhayan, mādhavas tatra tatrālasa-kara-caraṇādi-kriyāṃ priyāṃ priyāṃ praty uvāca-nūnaṃ vañcita-kāñcī-dhvanitayā kayācid apy atra sthīyata iti nāsthīyate | tac ca mama bhavad-ekānucāri-vihāritayā vicāritīkriyate | tasmād atyāyāsavatyā bhavatyā sthīyatām | mayā tu samayā mṛgayamāṇatāṃ nirmāya nātisamaya-virāmam āgamanīyam |<BR>
<BR>
[27] tad etad abhidhāya, tatas tataḥ sarvataś cāntardhāya rādhayā saha sahasā jagāma |<BR>
<BR>
[28] atha samaya-katipaya-vyatyayam asahamānā sā sā ca tatas tata utthāya prasthāya ca tam anvicchantīti bhramaṇāt kramaśaḥ eka-dvāditayā paramparaṃ militāḥ | militāś ca tāḥ paramparam apratītitaḥ śapathaṃ prathamānāḥ kṛṣṇa-patham evānveṣayāmāsuḥ | kintu-<BR>
anveṣṭuṃ kṛṣṇam iṣṭaṃ nikaṭam abhigataṃ cintayitvā pradūnāḥ<BR>
kartuṃ tan naiva śekuḥ param ahaha gatāḥ klāntim etā nipetuḥ |<BR>
sthitvā tadvac cirāya sphuraṇa-mayam amuṃ prāpya sarvāḥ samantān<BR>
matvānyo' nyaṃ tam eva pratihata-matayaś cakrur āliṅganādi ||JGc_1,24.18|| [sragdharā]<BR>
<BR>
tataś ca-<BR>
yās tu tṛṣṇākulatayā kṛṣṇa-bhāva-vaśaṃ gatāḥ |<BR>
kṛṣṇāyante sma tā eva sarva-pālakatām itāḥ ||JGc_1,24.19|| [anuṣṭubh]<BR>
<BR>
[29] atha kathañcid anusaṃhita-bahirarthāḥ samayaṃ gamayitum asamarthāḥ pūrvābhyāsa-vaśān nija-rakṣāyā vaśān nikhila-sukhada-śīlāṃ bālyādi-katal-līlāṃ gātum ārabdhās tad-āveśa-parirabdhā babhūvuḥ |<BR>
<BR>
[30] tatra ca kṛṣṇam anvicchantyas tata ito gacchantyas taru-vallī-pallīm api muhur api pṛcchanti sma, unmāda-vṛtter anuvṛtteḥ, yathā-<BR>
<BR>
līlā gāyaṃs tat-tad-āveśa-vaśyas<BR>
tat-tad-bhāvaṃ prāpa gopī-nikāyaḥ |<BR>
citraṃ kṛṣṇāveśitām āpa yā yā<BR>
gaurāṅgī sā kṛṣṇa-varṇā pratītā ||JGc_1,24.20|| [śālinī]<BR>
adyāpi smṛtam uttapaty ahaha mac-cittaṃ yad etā muhuḥ<BR>
pṛcchanti sma hariṃ viyoga-vidhurā hā hā tarūn apy aho |<BR>
āstāṃ tan mama hṛdy aruntudam idaṃ gītābhir etat-kṛte<BR>
ghorād bhītibhir unmadiṣṇu-hṛdayā ghorānukāraṃ dadhuḥ ||JGc_1,24.21|| [śārdūla]<BR>
<BR>
[31] tadīdṛśalīlāveśaḥ paraparagacchapṛcchābhiniveśataḥ kramaśaḥ pracita-niṣkramīkṛtim avāpa, yat pṛcchābhiniveśaś caivam apagacchati sma, yathā-<BR>
<BR>
kāṃścit vikāsi-kusumair upahāsa-bhāvān<BR>
kāṃścin natāgra-valanair vimukhī-kṛtāsyān |<BR>
kāṃścin madāli-virutai rūṣitokti-yuktān<BR>
matvā tarūṃs tad anuyoga-rasād viremuḥ ||JGc_1,24.22|| [vasantatilakā]<BR>
<BR>
[32] tataś ca kṣitim eva praśna-lakṣitī-kṛtavatyaḥ, yathā-<BR>
<BR>
aho kim akaros tapaḥ kiyad ihorvi yac chrī-hareḥ<BR>
pada-spṛg anu vindase pulaka-rūpa-nānāṅkurān |<BR>
trivikramaja-vikramāt kim iva tat tvayā sambhṛtaṃ<BR>
varāha-parirambhataḥ kim athavā kvacit kintu na ||JGc_1,24.23|| [pṛthvī]<BR>
<BR>
pṛthvī kṣamā ca nāmnā tvaṃ tat-padāṅkam udaṅkitā |<BR>
tasmāt tvām eva taṃ praṣṭuṃ tā vayaṃ gatim āgatāḥ ||JGc_1,24.24|| [anuṣṭubh]<BR>
<BR>
[33] tad evaṃ sarvāsu tarv-ādikaṃ pṛcchantīṣu tata itaś ca gacchantīṣu tadīyaṃ saurabhyaṃ parirabhya, jagat-prāṇeṣu sannidhānaṃ prati praṇīta-prayāṇeṣu, tad-vaidagdhī-digdha-snigdha-hṛdayā rādhā-sakhī-samudayā hariṇīṃ prati kṛta-praṇayāḥ sānumodatayā hāri vyāharanti sma-<BR>
<BR>
apy eṇapatny upagataḥ priyayeha gātrais<BR>
tanvan dṛśāṃ sakhi sunirvṛtim acyuto vaḥ |<BR>
kāntāṅga-saṅga-kuca-kuṅkuma-rañjitāyāḥ<BR>
kunda-srajaḥ kula-pater iha vāti gandhaḥ ||[BhP 10.30.11] [vasantatilaka]<BR>
bāhuṃ priyāṃsa upadhāya gṛhīta-padmo<BR>
rāmānujas tulasikāli-kulair madāndhaiḥ |<BR>
anvīyamāna iha vas taravaḥ praṇāmaṃ<BR>
kiṃ vābhinandati caran praṇayāvalokaiḥ? ||[BhP 10.30.12] [vasantatilaka]<BR>
<BR>
[34] atra khalu eṇeti patnīti sakhīti pada-trayeṇa-he praśasta-netre ! mādṛśa-mānuṣī-sadṛśa-vicāra-saṃcarita-vṛndāvana-kṣetre ! tat-tad-asmadīya-sukha-prakhyeṇa sukhena labdha-mad-vidha-sakhye ! iti vyajya sukha-rajya-māna-hṛdayāḥ prāha-<BR>
<BR>
[35] priyayā samam acyutaḥ śrī-kṛṣṇaḥ śliṣṭatayā tasyāḥ sakāśād aviśliṣṭaḥ sann adasīya-śobhā-kṛtāsaṅgair aṅgair yuṣmākaṃ tādṛśāṃ dṛśāṃ kevala-sva-darśanajānandād apy atiśayitam ānandam utkarṣayan kiṃ yuṣmat-samīpam āpa? tatra tan-mithuna-ślāghā-garbha-vacanena hetuṃ racayanti kānta iti | gokula-rāja-kula-tilakasya yā kunda-mālā, tasyāḥ kutrāpy alabhya-saurabhyam iha tad-bhāra-milaj-java-bhaṅga-nibha-vāyu-saṅgataḥ prasarati | kīdṛśyāḥ? mālāyāḥ kāntā-parama-puṇyena parama-sarva-sādguṇyena tasyāpi lālasasya yā paramāspada-rūpā, tasyā aṅga-saṅge kuca-kuṅkuma-paṅka-kula-saṅkulāyāḥ | ataḥ santata-paricaya-viśeṣeṇa tat-saurabhya-viśeṣaṃ parirabhya sphuṭam ābhis tathā samupalabhyata ity arthaḥ
|<BR>
<BR>
[36] atha tāṃ tad-darśana-jātena harṣeṇa samprati tad-viyoga-jātena tarṣeṇa sthagita-vacanām āśaṅkya, tena ca tayoḥ saṅgamam eva niṣṭaṅkya, paramānandatas tadīya-vilāsa-viśeṣaṃ vandamānās, tatra pallavādi-bhara-namrāṇāṃ kamrāṇāṃ purūṇāṃ tarūṇām api tadīya-sauvidallādi-bhṛtya-viśeṣa-bhāvena tad-vandanam utprekṣya, priyayā saha vihāra-ratena tena teṣām abhinandanaṃ sandihānās, tayos tādṛśa-vilāsāveśātiśayam āha-bāhum iti |<BR>
<BR>
[37] atha tasyām udāsīnā vadanti sma-<BR>
<BR>
latā imāḥ pṛcchata yā na lokitāḥ<BR>
purā taru-śliṣṭatayāpi puṣpitāḥ |<BR>
sampraty amūḥ sparśa-vaśād bakī-ripoḥ<BR>
puṣpānvitās tan-nakha-citram atra hi ||JGc_1,24.25|| [upajāti 12]<BR>
<BR>
[38] atha tasmāl labdhavismaye, punar akasmād akhilaśubhapadyāni tadīya-padanalinayor amalināni padāni dadhānā, vasudhā sudhām iva sudhāmāvaliṃ tāsām anyāsām api tadapratītispṛśi dṛśi kirati sma, yāni prekṣya cāmūbhir utprekṣyate sma-<BR>
<BR>
iyaṃ kṣitir muni-caritā tad-uttaraṃ<BR>
dade na hīty avamṛśatī punar dade |<BR>
dhvajāmbhjādy-upavalitāṅghri-lāñchana-<BR>
pradarśanād iva likhatī tad-āgamam ||JGc_1,24.26|| [rucirā*] ||<BR>
<BR>
[39] kiyad-dūre tu tābhis tat-padāntarāṇy eva padāntarāṇi pratipannāni | tathā hi-<BR>
<BR>
tad anu tasya padaṃ padam antarā<BR>
padam anīdṛśam ādadṛśe param |<BR>
anatam alpam amadhya-kṛśaṃ dhvajādy-<BR>
upacitiṃ viparītadiśi śritam ||JGc_1,24.27|| [drutavilambitā*]<BR>
<BR>
[40] tatra cedam anumīyate sma-<BR>
<BR>
mṛgākṣyā lakṣyaṃ syād iha caraṇa-cihnaṃ hari-pada-<BR>
prasaktaṃ vaiśiṣṭyād api tu nahi pūrvatra kim api |<BR>
sphuṭaṃ tasmāt kāñcidd hṛdi vidadhad atrārpayad asau<BR>
prasiddhā stenānāṃ jagati hi hatāṅka-praśamitā ||JGc_1,24.28|| [śārdūla]<BR>
<BR>
asavya-savyau yūnor yat<BR>
padāṅkau vyatimardinau |<BR>
tat tarkyate mithaḥ spaṣṭam<BR>
aṃsa-nyasta-prakoṣṭhatā ||JGc_1,24.29|| [anuṣṭubh]<BR>
<BR>
[41] tad evaṃ sādhāraṇīnāṃ varṇanam ākarṇya rādhā-sakhyaḥ punar ālapanti sma-<BR>
<BR>
paraspara-karagra-sphurad-amanda-khelāspadaṃ<BR>
pramatta-kari-dampati-sthiti tayos tu yūnor yugam |<BR>
yad atra vijane vane vigata-śṛṅkhalaṃ līlayā<BR>
vidhāsyati paraṃ mahas tad atisuṣṭhu puṣṇāti naḥ ||JGc_1,24.30|| [pṛthvī]<BR>
<BR>
[42] atha tatra suhṛdāṃ vacanam-<BR>
<BR>
anayārādhito nūnaṃ bhagavān harir īśvaraḥ |<BR>
yan no vihāya govindaḥ prīto yām anayad rahaḥ ||[BhP 10.30.28] iti |<BR>
<BR>
[43] ayam arthaḥ: nūnam anayā param anayayā ko' py anaśvara-śaktir aṅgīkṛta-bhakta-bhaktir īśvara eva nirbādhitam ārādhitaḥ, na tu devatā-mātram | sa ca sakala-harit-pati-patiḥ śrī-harir eva, na ca haraḥ sṛṣṭi-karaś ca | haritāyām api sarvāvatāra-vistāravān svayaṃ bhagavān iti sambhāvitī-bhavati na cānyas tad-aṃśatayāpi labdha-praśaṃsaḥ |<BR>
<BR>
[44] tādṛśa-camatkāra-kāraṇam apy avatārayanti, yan naḥ iti | yāṃ khalu guṇa-rūpa-mahasā sahasā nikhila-hṛdayaṃ vindamānaḥ śrī-govindaḥ svayam ayaṃ nināya, na tu na iva na nināya | tat-paripāṭī ca praty-urasaṃ vidhāya prīti-rīti-parītatayā kṛtā, na tu tad-viparītatayā | prītir api smara-mahaḥ-pravaha-rahaḥ-saṃhatatayā, na tu sāmānyatā-mānyatayā | rahaḥ-saṃhananam api śarma-sampad-aṃhati-bṛṃhita-guṇa-baṃhitatayā, na tu tad-asaṃhitatayā | tac ca sarva-guṇa-vismāyikānām apy asmākaṃ tyāga-jāgarūka-samayata eva, na tu tad-vinimayata iti svayaṃ yan gacchann eva nināya iti |<BR>
<BR>
[45] tad evam eva manyāmahe-yā khalu dhanyā rādhābhidhā vidhātrā niḥsādhāraṇa-nāma-guṇa-rūpatayā nirmitā, saiva daiva-kṛtānukulyā bhavitum arhati | tatra yadyapi tādṛśa-bhagavad-ārādhana-sādhanatayā tan-nāma-nirvacanaṃ sacita-racanaṃ bhaved, athāpi phala-sambandha-nirbandha eva śreyān iti rādhayati govindaṃ, govindena vā rādhyata iti niruktir eva yukti-matīti mati-gamyam iti |<BR>
<BR>
[46] atha punas tasyām udāsīnāḥ procuḥ-<BR>
<BR>
ayi kalayata ete reṇavo' py atra dhanyā<BR>
yad ajita-pada-padma-sparśa-bhājaḥ sphuranti |<BR>
dhruvam agham apahartuṃ brahma-bhargābdhi-kanyā<BR>
dadhati śirasi yāṃs tad-darśa-bhāgyaṃ stavāma ||JGc_1,24.31|| [mālinī]<BR>
<BR>
[47] atha kācit tasyāṃ pratispardhinī vardhamāna-matsarāgnir dhūma-śikhāyamānaṃ vacanam ujjagāra-<BR>
<BR>
bhavati sukhadam asmin śrī-harer aṅghri-cihnaṃ<BR>
yadi na sajati tasyā hanta durnīti-matyāḥ |<BR>
kalayata bata dhārṣṭyaṃ suṣṭhu bhāvatka-bhogyaṃ<BR>
tad-adhara-madhu juṣṭaṃ kurvatī sā nililye ||JGc_1,24.32|| [mālinī]<BR>
<BR>
[48] atha tasyāḥ sakhyaḥ punar ūcuḥ-<BR>
<BR>
katham ahaha padāni tāni tasyāḥ<BR>
subhagatarāṅka-padāni na sphuranti |<BR>
api hṛdi dadhad eva tāṃ nininye<BR>
sakhi dayitāṃ dayitaḥ sujāta-gātrīm ||JGc_1,24.33|| [puṣpitāgrā]<BR>
<BR>
[49] atha punaḥ pratispardhinīnāṃ vacanam-<BR>
<BR>
paśyotsaṅga-kṛtāṅganā-valayinaḥ kāmāturasyāsakṛt<BR>
tad-vastrādika-saṃvṛti-prathanayā vyagrasya lakṣmāṇy ataḥ |<BR>
nimna-vyasta-padāni mālya-ghusṛṇāstīrṇāni gharmāmbhasā<BR>
bhūyaḥ siktatamāni velli-talatā-kṣepānta-vartmāni ca ||JGc_1,24.34|| [śārdūla]<BR>
<BR>
[50] tasyāḥ sakhīnāṃ vacanam-<BR>
<BR>
nyag-jānu-dvaya-lakṣaṇasya purataḥ sūkṣmaṃ padāṅka-dvayaṃ<BR>
vaimukhyena dhṛtaṃ vyanakti sudṛśas tasyās tad-ūrvoḥ sthitim | iti |<BR>
<BR>
[51] atha spardhinīnām-<BR>
<BR>
tasmin garbhaka-mālya-khaṇḍa-patanād uddaṇḍam ālakṣyate<BR>
kāminyāḥ kila kāmukena racitā keśasya veśakriyā ||JGc_1,24.35|| [śārdūla]<BR>
<BR>
kiṃ ca-<BR>
atrāpraguṇatābaddhā mithaḥ paddhati-paddhatiḥ |<BR>
rādhā-mādhavayoḥ krīḍāṃ nirvrīḍāṃ vedayaty asau ||JGc_1,24.36|| [anuṣṭubh]<BR>
<BR>
[52] atha tāḥ sanijavṛndayā vṛndayā pariṣkṛtasya latāmandiravṛndasya dvāraṃ tayoḥ praveśadvāraṃ vivikṣanti sma |<BR>
<BR>
[53] tatra tayā samadhutayā madhuraṃ puṣpavṛndaṃ tathā praveśadeśe niveśitam, yathā tallolubha-śubhaṃyumadhukaranikarā eva dauvārikā iva nivārakā jātāḥ |   [54] te hi praveśārambhata eva dhṛtasaṃrambhāḥ praviśatām abhimukhaṃ dhāvantaḥ svakaśilīmukhatām arthāntareṇāpi prathayanti sma |   [55] atha kathañcana ślathatāṃ cirataḥ prathayamāneṣu teṣu kramaśaḥ sarvās tarvādipallavavellanapūrvakam āviddhapaddhatitayā praviśya param apūrvaṃ tad dhāma niśāmayāmāsuḥ, yathā-<BR>
<BR>
pika-prathita-pañcamaṃ bhramara-pūrṇa-mandra-svaraṃ<BR>
maruc-calita-pallava-prakaṭa-vādyam udyat-prabham |<BR>
bhujaṅga-ripu-nartana-jñapita-cañcalāvāri-bhṛd-<BR>
vibhā-valita-tad-dvayātula-sabhāsad-aṅgīkṛtam ||JGc_1,24.37|| [pṛthvī]<BR>
 vicitra-kusumaiś cita-sthalam analpa-talpākulaṃ<BR>
bahu-vyajana-cāmaraṃ surabhi-vīṭikā-sampuṭam |<BR>
sa-candra-vara-candanāguru-gurūru-pātrānvitaṃ<BR>
latā-gṛha-rahaḥ-puraṃ dhvanayati sma tāḥ praty adaḥ ||JGc_1,24.38|| [pṛthvī]<BR>
(yugmakam)<BR>
ayaṃ kusuma-saṃcayaś caraṇa-pāta-jāta-ślathas<BR>
tad etad api talpakaṃ vighaṭitāṅga-bhaṅgī-sthiti |<BR>
idaṃ vyajana-cāmaraṃ galita-yantrajāndolanaṃ<BR>
tathā surabhi-vīṭikādy api vibhukta-muktī-kṛtam ||JGc_1,24.39|| [pṛthvī]   tataḥ kim iva pṛcchatha sva-vadaveta mām ujjhitaṃ<BR>
paraṃ drutam itaḥ paraṃ vrajata tatra taṃ prāpnuta |<BR>
amī pika-mukhā mama sphuṭam upeyur utpitsutāṃ svayaṃ<BR>
bhavati duḥkhite bhavati kasya vāṅgīkṛtiḥ? ||JGc_1,24.40|| [pṛthvī] (yugmakam)<BR>
<BR>
kiṃ ca-<BR>
idaṃ mṛga-madāvṛtaṃ ghusṛṇa-bindu-mandokṣitaṃ<BR>
kṣitaṃ śayanakaṃ tataḥ sa-parivṛtti-lakṣmāpy adaḥ |<BR>
paraspara-viparyaya-prathiti-śāli yad bāndhavaṃ<BR>
kulaṃ katham amuṣya na sphuratu pāribhāvī daśā ||JGc_1,24.41|| [pṛthvī]<BR>
[56] atha tayor vṛttam anuvṛttyatām |   [57] yadā tu nikuñja-pura-dvāri praveśa-kṛtāveśānāṃ tāsāṃ kolāhala-vikalatāvakalitā, tadā sambhrama-valitena rādhā-lalitena tena tataḥ pracalana-kalanāya tasyāḥ svasya ca cela-sambhālanādikam ārabdham, na tu labdham | kintu-<BR>
<BR>
utkarṇatā-samavakarṇana-vastra-veṣā-<BR>
dhānāni yā vivaśatā nijagāra tāṃ ca |<BR>
tūrṇir yadā nigirati sma tadā murārir<BR>
labdha-kṣaṇaḥ praṇayinī-valitaṃ nililye ||JGc_1,24.42|| [vasantatilakā] ||<BR>
[58] athāgrima-kathā-prathanāya parāmṛśyate |<BR>
 [59] na caivam api tāsāṃ tasya ca kāmukatā-sāmānyaṃ manyatām | tan-nikāma-katā-nivāraṇasya karaṇasya kāraṇaṃ svarūpaṃ tāvan nirūpyate-<BR>
<BR>
preta-prāya-śarīrāḥ sarve te kāmukāḥ kalitāḥ |<BR>
kṛṣṇaḥ sāndrānandas tasya ca rādhā-mukhāḥ śobhāḥ ||JGc_1,24.43|| [upagīti] ||<BR>
 [60] yathoktam-<BR>
<BR>
tvakśmaśru-roma-nakha-keśa-pinaddham antar<BR>
māṃsāsthi-rakta-kṛmi-viṭ-kapha-pitta-vātam |<BR>
jīvac-chavaṃ bhajati kāntam ativimūḍhā<BR>
yā te padābja-makarandam ajighratī strī ||[BhP 10.60.45]<BR>
<BR>
kṛṣi bhūr-vācakaḥ śabdo ṇaś ca nirvṛti-vācakaḥ |<BR>
tayor aikyaṃ paraṃ brahma kṛṣṇa ity abhidhīyate ||<BR>
<BR>
narākṛti paraṃ brahma |<BR>
<BR>
tvayy eva nitya-sukha-bodha-tanāv anante | [BhP 10.14.22],<BR>
<BR>
tābhir vidhūta-śokābhir bhagavān acyuto vṛtaḥ |<BR>
vyārocatādhikaṃ tāta puruṣaḥ śaktibhir yathā ||[BhP 10.32.10] iti ca |<BR>
 [61] bhāvaś ca na kāmatāṃ bhāvayate, kintu tan-nibha-prema-viśeṣatām eva, yataḥ-<BR>
<BR>
utkaṇṭhā prāpti-yogaḥ pratipada-milanāśleṣa-cumbādi-keliḥ<BR>
śrī-gopī-kṛṣṇayor apy avara-taruṇayor apy amī tulya-rūpāḥ |<BR>
kintu prācor mithaḥ syur nirupādhi-hitatāmātra-śarma-pradhānās<BR>
te' rvācor ātma-tṛpti-pravalana-paratāmātra-kptāḥ prathante ||JGc_1,24.44|| [sragdharā]<BR>
[62] yathaiva svayam eva tās tat-prema-devatā vadiṣyanti-<BR>
<BR>
yat te sujāta-caraṇāmbu-ruhaṃ staneṣu<BR>
bhītāḥ śanaiḥ priya dadhīmahi karkaśeṣu | [BhP 10.31.19] ity ādinā |<BR>
[63] tasmāl lakṣaṇaviśeṣāt tatpremaviśeṣa evāsau kāmaveśāyata iti kāmatayo-pacaryate na tu vastutas tattayā smaryate | atas tatkeliśrutiphalaśrutir api tathā viśrutiḥ-<BR>
<BR>
vikrīḍitaṃ vraja-vadhūbhir idaṃ ca viṣṇoḥ<BR>
śraddhānvito' nuśṛṇuyād atha varṇayed yaḥ |<BR>
bhaktiṃ parāṃ bhagavati parilabhya kāmaṃ<BR>
hṛd-rogam āśv apahinoty acireṇa dhīraḥ ||[BhP 10.33.39] iti |<BR>
[64] tāsām eṣa ca bhāva-viśeṣataḥ khalu sarveṣām api mahatāṃ mahattarāṇāṃ mahattamānām apy anveṣaṇa-padavīm anavacchinnatayā navīkaroti | yathā ca prathayiṣyate śrīmad-uddhavena-<BR>
etāḥ paraṃ tanu-bhṛto bhuvi gopa-vadhvo<BR>
govinda evam akhilātmani rūḍha-bhāvāḥ |<BR>
vāñchanti yad bhava-bhiyo munayo vayaṃ ca  kiṃ brahma-janmabhir ananta-kathā-rasasya ||[BhP 10.47.58]<BR>
<BR>
[65] ataeva tādṛśa-tat-prema-tṛṣṇaḥ śrī-kṛṣṇaś ca tena svasya vaśatām urīkariṣyati-<BR>
<BR>
na pāraye' haṃ niravadya-saṃyujāṃ<BR>
sva-sādhu-kṛtyaṃ vibudhāyuṣāpi vaḥ | [BhP 10.32.22] ity ādinā |<BR>
<BR>
[66] tad evaṃ sati tāsu sarva evānye' pi guṇāḥ svata evānuguṇā bhavanti-<BR>
<BR>
yasyāsti bhaktir bhagavaty akiñcanā<BR>
sarvair guṇais tatra samāsate surāḥ | [BhP 5.18.12] itivat |<BR>
 [67] tataś caivaṃ varṇyate-<BR>
<BR>
yad-amita-rasa-śāstre vyañji vaidagdhya-vṛndaṃ<BR>
tad-aṇum api na vettuṃ kalpate kāmi-lokaḥ |<BR>
tad akhilam api yasya prema-sindhau na kiñcin<BR>
mithunam ajita-gopī-rūpam etad vibhāti ||[*8] [mālinī]<BR>
  [68] tad evaṃ sati ca sarvāsu tāsu śrī-rādhā punar asādhāraṇatāṃ dhārayati | yathoktaṃ, anayārādhito nūnam ity ādinā |   [69] tad evam ākalite nirgalite phalitam avakalitaṃ kriyate |<BR>
[*8] This verse is marked as a quote in Puri Das' edition, but I have no evidence that it is indeed so.<BR>
<BR>
<BR>
evaṃ rādhā-prema-dhāmā yayā'sāv<BR>
ātmārāmo' py āpta-kāmo' py adabhram |<BR>
reme yasmāt kāmināṃ kāminīnāṃ<BR>
nyakkāro' bhūd ātmanaiveti manye ||JGc_1,24.45|| [śālinī]<BR>
<BR>
[70] ātmārāmatā hy atra paramānanda-rūpatayā āpta-kāmatā ca parama-lakṣmī-lakṣaṇa-gopī-lakṣa-vallabhatā-vilakṣaṇatayā, [71] adabhratā ca tāḥ parityajyāpi tasyām akhaṇḍitatāyā vyajyamānatayeti prasajyate |   [72] tatra ca sati-<BR>
<BR>
anyo' nyānugatiṃ yadapy anusṛtau premṇaḥ pravāhau tayo<BR>
rādhā-mādhavayos tadapy anupadaṃ kauṭilyam āsīdataḥ |<BR>
yo gāmbhīryam apāṃ javaṃ ca dadhate pūraḥ sa hi prekṣyate<BR>
sāvarta-pracayas tataḥ parataraḥ sāralya-kaivalyavān ||JGc_1,24.46|| [śārdūla]   [73] yathoktam-<BR>
<BR>
aher iva gatiḥ premṇaḥ svabhāva-kuṭilo bhavet |  ato hetor ahetoś ca yūnor māna udañcati ||[UN 15.102] ||<BR>
 [74] tad evaṃ sthite tan-maya-vilāsa-viśeṣo varṇyate-<BR>
dara-mukulita-netrā tiryag-ālambi-kaṇṭhī<BR>
śithilita-bhuja-yugmā stabdha-sakthīyam āsīt |<BR>
tad api ca madhu-hantrā jānatā svaṃ kṛtārthaṃ<BR>
muhur api hasitā kiṃ bhrū-kuṭiṃ nāpi kuryāt? ||JGc_1,24.47|| [mālinī] ||<BR>
[75] tad evaṃ vṛtte vṛtte netari cānunetari mānvat tasyāḥ kiñcid ahaṃ-māna-sparśo' pi sadarśo babhūva | yathā ca tayā pūrvaṃ nātyūhāpoha-sāmarthyam āsīd ity adhunā khalv idaṃ bhāvitam-<BR>
<BR>
etāvantaṃ diṣṭam ajñāsiṣaṃ na<BR>
preyaḥ-saṅgāt kintv idānīṃ tad ūhe |<BR>
preyān sarvāḥ projjhya mām eva ramyāṃ<BR>
saṅgamyāntaḥ-kānanaṃ yan nināya ||JGc_1,24.48|| [śālinī]<BR>
<BR>
[76] tataś cāgrima-gamanāya vyagreṇa nāthena prārthitāpi sā lālityena kiñcid ālasyam api vyañjayāmāsa, yathā-<BR>
<BR>
tvad-gātra-spṛṣṭatā-mātra-<BR>
ślathāṅga-gatitāṃ gatām |<BR>
spandāya cātimandāṃ māṃ<BR>
yatra tatra svayaṃ naya ||JGc_1,24.49|| [anuṣṭubh] ||<BR>
[77] tad anu ca tad-udāsīnatādhīna-bhāva-samūham ūhamānaḥ praṇayavān api praṇaya-mānavān idaṃ sopalambha-parīhāsa-lambham uvāca-kathaṃ bhavatyā muhyate? mama skandha eva sa-nirbandham āruhyatām iti |   [78] tadā ca tajjayā serṣyālajjayādhaḥsajjadānanam asyāḥ paśyann, antarhitavān api sakautukam antarhitavān | sahasāntarhite ca tasmin vismitā vismitā ca sā vidhurahitā kumudinīva vidhuritā babhūva | tatra kila sānulāpaṃ vilalāpa ca-<BR>
<BR>
hā nātha ha ramaṇa hā priyatātikānta<BR>
hā hā kva gacchasi mahābhuja hā kva vāsi? |<BR>
dāsyāṃ sadā kṛpaṇatājuṣi nanv amuṣyām<BR>
ātmopakaṇṭham api sūcaya jīviteśa ||JGc_1,24.50|| [vasantatilakā]<BR>
 [79] atrāstu tāvat tava rūpa-nirūpaṇaṃ tvan-nikaṭa-bhūmim ivodhaghaṭanayāpi dhīratāṃ dhārayāmīti dhvanitam |<BR>
[80] tataś ca, yadyapy evam api catura-śiromaṇinā tena vicāritam asti sma, yathā-yady etasyāś ca mayā parityāgaḥ parityaktābhiḥ samprati pratīyate, mayā pṛthag enayā ca saṅgamyate, tadā parasparam āsattyāṃ satyāṃ mahā-rāsa-mahaḥ sampadyate iti, tathāpi sneha-vaśān mūrcchantīṃ tām āgacchati tasminn accha-hṛdaye mṛgayamāṇā mṛgalocanā drutam āgacchanti sma |<BR>
<BR>
[81] tataś ca sambhramataḥ pracchannatāṃ gacchati śrī-kṛṣṇaḥ-<BR>
<BR>
eṣā campaka-mālikātra patitā kiṃ candralekhāthavā<BR>
kāntīnām adhidevatā bhavati vā vṛndāvana-śrīr uta? |<BR>
hā kaṣṭaṃ nahi ceṣṭate kim iyam ity udvigna-dhī-vṛttayas<BR>
tām āvavrur amūś camūru-nayanā bhṛṅgī-nibhāḥ padminīm ||JGc_1,24.51|| [śārdūla]<BR>
<BR>
tatrānyās tu sakhī-nibhāḥ samabhavaṃs tasyāṃ dravan-mānasāḥ<BR>
prāṇa-prāṇa-samāḥ sa-māna-manasaḥ sakhyaś citaṃ tatyajuḥ |<BR>
yasmin nāsty avalambanaṃ kila kim apy asmin vidhiḥ sad-vidhis<BR>
tādṛkṣeṣu vilakṣaṇeṣu valayaty anyac ca dhanyaṃ bahu ||JGc_1,24.52|| [śārdūla]<BR>
<BR>
kṛṣṇa-prasaṅga-parivāsitam aṅganānām<BR>
aṅgaṃ yadā tu nasi saṅgatim aṅgati sma |<BR>
sāraṅga-laṅgima-dṛśaḥ param aṅga-saṅghāś<BR>
cācetiṣuḥ savayaso' pi tadāṅga-tulyāḥ ||JGc_1,24.53|| [vasantatilakā]<BR>
  [82] tadā tu-<BR>
kāśmīrārdraṃ kvāpi sindūra-liptaṃ<BR>
kvāpi cchinnaṃ kvāpi bhinnaṃ kva cāpi |<BR>
antaḥ-pītācchādanaṃ tan-nicolaṃ<BR>
paśyan saṅghaḥ saṅginīnāṃ nananda ||JGc_1,24.54|| [śālinī]<BR>
<BR>
svayam api yadapi tadā sā<BR>
hari-parimala-bhāg athāpi tāsāṃ tu |<BR>
āgantuka-subahūnāṃ<BR>
gātrāt tad-bhāg uvāha vailakṣyam ||JGc_1,24.55|| [āryā]<BR>
[83] tad evaṃ sarvā eva hṛdya-sauhṛdya-visrabdhās tām ātmaikadhyam āgatāṃ madhyam adhyāsya tayā saha paraspara-parīrambha-baddhāḥ sudustara-duḥkha-naddhāḥ puru ruruduḥ |<BR>
<BR>
[84] sudustaraṃ ruditvā ca tām amūs tu papracchuḥ-asmākaṃ khalu na duḥkhaṃ pañcabhiḥ saheti kalpenānalpam api duḥkhaṃ kalpatvāya nākalpata kalpam | tatas tan nātipraṣṭavyaṃ bhavatīty ananya-gatyā bhavatyās tu tat tyāgaḥ katham iti kathyatām, kathaṃ vā vikalatā-hetuḥ kevalatā jātā, tad api ca |<BR>
 [85] sā punar anutāpa-vipad-uttaram uttaram uvāca-<BR>
<BR>
kutaḥ kathaṃ kutra ca tena nītā<BR>
cakāra kiṃ vāham idaṃ na jāne |<BR>
anena hīnā tu vicārayāmi<BR>
svīyaṃ tu daurātmyam anartha-hetuḥ ||JGc_1,24.56|| [upajāti 11]<BR>
[86] tataś ca dhairya-paryayataḥ punaḥ krandanam anuvindamānā khinnatā-nati-bhinna-sakhīkābhiḥ kābhiścit kṛta-sāntvanā mārjitānanā veśa-niveśa-kṛta-mānanā sā samam unnamayāmāse |<BR>
<BR>
[87] tayā ca samam unnayanam āyāmase-samprati ca kutra sa pratilabhyate? iti |   [88] sā covāca-nātidūram akrūra-cetāḥ sa tu kutukitayā vilasati, na tu kitavatayā-<BR>
<BR>
yataḥ gokula-rāja-kumāraḥ<BR>
śuci-rati-gambhīra-dhīr hrīmān |<BR>
tad api ca maryādāṃ naḥ<BR>
svīkārāyātyajat karuṇaḥ ||JGc_1,24.57|| iti [upagīti]<BR>
<BR>
[89] tasmāt tadīya-caraṇa-carita-vartmānucaraṇam eva naḥ śreyaḥ | tad etad vacanaṃ racayamānā vana-pracayaṃ puṣpāvacaya-parā iva vicinvanti sma | tato dhvajādi-padāni pada-padma-cihnāni kramatas tāvad amūr anvakrāman yāvat tāni spaṣṭāni dṛṣṭāni | paratas tu parivīrun-mahīruha-niviḍatam āraṇya-dharaṇy-andha-tama-praviṣṭāni dṛṣṭvā nyavartanta, na ca tatrāvartanta |<BR>
 [90] tatra cedaṃ vicārayāmāsuḥ-nūnam asmajjayā lajjayā sajjann asāv iha sahasā na sākṣād-bhavitum adhyavasyati, tasmāt tad abodha-nidhāya-bhūr iyaṃ dūrataḥ pariharaṇīyā parihṛtya ca sā pulina-dharaṇir evānusaraṇīyā |<BR>
<BR>
[91] yatrāham atrāsmi-tatra-bhavatyas tu kutratyatām itā ity apadeśād apatrapām apanayann ayam aparokṣatāṃ prapanīpadyate |<BR>
<BR>
[92] tad etad vicārya samācārya ca paryanveṣaṇās tam uddiśya diśyaṃ diśyaṃ vanaṃ praviśya, svayam anvicchantam iva saṃcarantaṃ dainya-sainya-mayam atigāna-vitānam ācaranti sma iti |<BR>
<BR>
[93] tad evaṃ teṣāṃ sabhāsadāṃ kathā-samādher avadhāya kathakaḥ samāpanam āha-<BR>
īdṛg eṣa varaḥ kṛṣṇas tava vṛndāvaneśvari |<BR>
tvāṃ vinā tu paraḥ-koṭīr api nāṅgīcakāra yaḥ ||JGc_1,24.58|| [anuṣṭubh]<BR>
<BR>
iti śrī-śrī-gopāla-campūm anu<BR>
śrī-rādhā-saubhāgya-śravaṇa-subhāgyaṃ nāma<BR>
caturviṃśaṃ pūraṇam<BR>
||24 ||<BR>
<BR>
<BR>
*************************************************************<BR>
<BR>
(25)<BR>
atha pañcaviṃśaṃ pūraṇam<BR>
<BR>
vipralambhana-stambhana-śrī-kṛṣṇa-lambhanam<BR>
<BR>
[1] atha madhukaṇṭha uvāca-tac ca gānam avadhīyatām |  yathā-<BR>
<BR>
vrajavidho daśāsmākam īkṣyatām<BR>
vrajavidho daśāsmākam īkṣyatām ||JGc_1,25.1||<BR>
jayati te' dhikaṃ janmanā vrajaḥ<BR>
śrayata indirāpy asya bhūrajaḥ |<BR>
tad api hā'jahā nas tvam atra bho<BR>
vayam imaḥ kathaṃ vānyatāṃ prabho ||JGc_1,25.2||<BR>
parama-jāti-bhāg uttamaṃ svataḥ<BR>
śaradijaṃ ca yat paṅkajaṃ tataḥ |<BR>
dala-kulāvṛteḥ kānti-devatāṃ<BR>
harasi yad dṛśā śaśvad eva tām ||JGc_1,25.3||<BR>
katham aho vayaṃ svacchatām itā<BR>
bhavitum īśmahe tad-bahiḥ-sthitāḥ |<BR>
api kila tvayā yācñayā sitāḥ<BR>
svayam amūr vareṇāpi sanditāḥ ||JGc_1,25.4||<BR>
iti gatās tava preṣyatāṃ punaḥ<BR>
kim u tayā dṛśā haṃsi tās tu naḥ? |<BR>
yad iha śastrataḥ kevalaṃ vadhaḥ<BR>
sphurati nākṣitas tan-mataṃ tv adhaḥ ||JGc_1,25.5||<BR>
bahu-vidhād bhayād yat tvayāvitaṃ<BR>
sakala-gokulaṃ kānanānvitam |<BR>
tad api manmahe svāvanaṃ yatas<BR>
tvad-anurāgataḥ so' pi kiṃ hataḥ? ||JGc_1,25.6||<BR>
kṛpaṇa-pālaka śrī-vrajeśvarī-<BR>
tanuja yogya-dhīr asti naśvarī |<BR>
iti tavātmaval lipti-riktatā<BR>
paraga-pīḍayā bhāti tiktatā ||JGc_1,25.7||<BR>
tvam asi nānyavat ko' pi kopanaḥ<BR>
sphurasi yat prabho viśva-gopanaḥ |<BR>
tad iha padmajābhyarthitaḥ sva-bhūḥ<BR>
parama-sātvatād anvayād abhūḥ ||JGc_1,25.8||<BR>
iti taveśituḥ suṣṭhu yaḥ karaḥ<BR>
prathita-saṃsṛter bhīti-bhīkaraḥ |<BR>
śirasi naḥ kuru śrī-kara-grahaṃ<BR>
tam iha nānyathā bhāvayāgraham ||JGc_1,25.9||<BR>
vrajaga-bhī-hṛtau vīra yoṣitāṃ<BR>
śamayasi smitenaiva roṣitām |<BR>
tad iha nānyathā daṇḍanaṃ kuru<BR>
prakaṭayānana-śrī-mahaḥ puru ||JGc_1,25.10||<BR>
yad api te padaṃ śrī-niketanam<BR>
vṛjinajin mahā-puṇya-ketanam |<BR>
tad api go-gaṇasyānuvartanaṃ<BR>
viṣa-bhṛtaḥ śiro-varti-nartanam ||JGc_1,25.11||<BR>
yad adhi tat tad apy ātta-duḥsthiti<BR>
svayam abhūt tataḥ śāntatākṣitiḥ |<BR>
ahaha tan manāg nas tu vakṣasi<BR>
sva-viraha-jvale kiṃ na rakṣasi? ||JGc_1,25.12||<BR>
madhura-līlayā karṇa-ramyayā<BR>
viśada-vākyayā vyakta-gamyayā |<BR>
mukha-sugandhitāsātmyayā cirāt<BR>
tṛṣam itā vayaṃ hanta te girā ||JGc_1,25.13||<BR>
tava kathāmṛtaṃ tapta-jīvanaṃ<BR>
kavibhir īḍitaṃ kalmaṣārdanam |<BR>
pravitaranti ye teṣu durjanāḥ<BR>
sapadi naḥ kṛte jñapta-varjanāḥ ||JGc_1,25.14||<BR>
prahasitaṃ tava preṅkhi-locanaṃ<BR>
viharaṇa-kramād bhāva-rocanam |<BR>
muralikā-rutaṃ sarva-śocanaṃ<BR>
vipinatas tu naḥ prāṇa-mocanam ||JGc_1,25.15||<BR>
calasi yarhi vā dhenu-cāraṇe<BR>
dalati dhīs tu nas tatra kāraṇe |<BR>
śila-tṛṇāṅkurair yāva-sannatā<BR>
kila bhavat-padoḥ sāsmakān gatā ||JGc_1,25.16||<BR>
ahaha jājvalaty antarāṇi naḥ<BR>
smara nijān janān dīna-māninaḥ |<BR>
caraṇa-paṅkajaṃ hṛdy amūdṛśāṃ<BR>
ramaṇa he tvayā dhīyatāṃ bhṛśam ||JGc_1,25.17||<BR>
ahaha yarhi yāsy ahni kānanaṃ<BR>
kuṭila-kuntalaṃ śrīmad-ānanam |<BR>
muhur apaśyatāṃ tarhi sa kṣaṇaḥ<BR>
sphurati sarvadā kalpa-lakṣaṇaḥ ||JGc_1,25.18||<BR>
kim iha tac ca vā vācyatāṃ vrajen<BR>
nimir apīha yac chapyate vraje? |<BR>
katham aho vayaṃ tās tu gopikā<BR>
na hi bhavāma vā tatra kopikāḥ? ||JGc_1,25.19||vitata-gītikā-jāla-sanditāḥ<BR>
svaka-janān atikramya cārditāḥ |<BR>
karam itā mahāraṇya-bhṛd diśi<BR>
cchalamayaḥ striyaḥ kas tyajen niśi? ||JGc_1,25.20||<BR>
prahasitaṃ priya prema-vīkṣaṇaṃ<BR>
vihasitādikaṃ valgu-lakṣaṇam |<BR>
bṛhad uraḥ śriyo dhāma vīkṣyate<BR>
nija-vimūḍhatāsmābhir īkṣyate ||JGc_1,25.21||<BR>
dina-laye' laka-dhvāntam ekataḥ<BR>
prasṛta-gorajaḥ sandhyam anyataḥ |<BR>
mukhatayā mataṃ yāminīśvaraṃ<BR>
darśayan muhur yacchasi smaram ||JGc_1,25.22||<BR>
sva-rati-vṛddhito' nanya-kāṅkṣiṇī<BR>
bhavati vaṃśikā yatra sākṣiṇī |<BR>
tam adhara-dravaṃ śoka-nāśanaṃ<BR>
vitara vīra bhoḥ prāṇadāśanam ||JGc_1,25.23||<BR>
iti tu yat tvayā kāma-kalpanaṃ<BR>
kila kalābalāt tac ca kalpanam |<BR>
vayam anārataṃ sneha-bhāvanāḥ<BR>
katham ayāmahe jātu kāmanāḥ? ||JGc_1,25.24||<BR>
prakaṭatā tu te goṣṭha-vāsināṃ<BR>
vṛjina-nāśinī prāṇa-bhāsinām |<BR>
vitara naḥ sakṛt tvat-spṛhā-yujāṃ<BR>
yad iha sūdanaṃ snigdha-hṛd-rujām ||JGc_1,25.25|| [rājahaṃsī]<BR>
<BR>
[2] tad etad udgāya tad apy etad ity āhuḥ-yat te sujāta-caraṇāmburuhaṃ [BhP 10.31.19] ity ādi |<BR>
<BR>
[3] atra cedaṃ gadyam-yat kila kamalataḥ komalatā-yugalaṃ tava caraṇa-yugalaṃ stanāv anu snehataḥ saṃhananāyehamānāś ca vayaṃ tāv atikarkaśāv iti tarkataś ca stambhamānāḥ, śanair eva tayos tad dadhīmahīti vāñchāmaḥ |  tad aho, kaṭhina-manastayā duraṭām aṭavīm anughaṭayati tvayi kūrpādibhis tat kiṃ na vyathate?  kintu vyathata eva, yatas tad-bhāvanā-juṣāṃ bhavad-ekāyuṣām asmākaṃ manasi tan maṅkṣu saṅkrāmati |  tasmāt tad aṭanam evāsmākaṃ hṛt-pīḍā, tal-lālanam eva tac-chamanam iti tal-lālanam eva dehīti bhāvaḥ |<BR>
<BR>
[4] tad evaṃ sati-<BR>
<BR>
gīter āsīd vipariṇamanaṃ tarhi tāsāṃ vilāpas<BR>
tasyāpy uccai ruditam iti yan nādbhutaṃ tat tu tāsu |<BR>
kṛṣṇaṃ draṣṭuṃ prabhavati balād yasya tṛṣṇātidhṛṣṇak<BR>
tasyānyasyāpy ahaha śatadhā dṛśyate tat tad atra ||JGc_1,25.26|| [mandākrāntā]<BR>
<BR>
[5] atha tathā masṛṇam asṛṇikam aśru nudatīṣu rudatīṣu sudatīṣu, tad-anuṣaṅgata eva tamasaḥ saṅgataḥ kramaśas tan niśamayan niśāmayan mura-śamanaḥ svaka-nayana-salila-kalilatayā nayana-lakṣeṇāpy alakṣitaḥ sahasā mahasāvṛtaḥ sarvāsāṃ madhyam adhyāsitavān, ambarāvṛtatayā sva-prathām āvṛtavāṃś ca |<BR>
<BR>
[6] ekā tu tatra tasya manāg āgamanādhigama-kamana-nayanāpi pūrvavad idam apūrva-sphuraṇa-puraskṛtam iti kevalaṃ kṛṣṇa kṛṣṇety alaṃ kala-kalatayā kalaṃ kalayāmāsa |<BR>
<BR>
[7] ākarṇita-tad-varṇa-karṇāś ca vara-varṇinyas tan-nirṇāyaka-svābhyarṇa-tan-nirvarṇanās tūrṇam eva pūrṇatām avāpuḥ |<BR>
<BR>
[8] mahāghana-ghanāghana-ghana-saṅgamān nidāgha-drāghīyastayātihrasva-doghā hradinya iva |  ubhayatra hi gata-prāya-jīvanatābhiprāyam āgatā |<BR>
<BR>
[9] tan-nirvarṇanaṃ ca, yathā-<BR>
āvis tāsu babhūva narma tad iti vyañjan viyujyāpi sa<BR>
smeraḥ saṅkucad anantaraṃ svam adhiyan pītāmbara-prāvṛtaḥ |<BR>
kartuṃ sad vinayaṃ srag-aṃśu-yugalaṃ hasta-dvayenāmṛśan<BR>
sragvī manmatha-manmatha-sthitir atiśrīṇām gatiḥ śrīpatiḥ ||JGc_1,25.27|| [śārdūla]<BR>
<BR>
tataś ca-<BR>
priyas tyāga-vrīḍād vidadhad iva tāṭasthyam abhitaḥ<BR>
sa tābhiḥ kāntābhis tvaritataram āsādi paritaḥ |<BR>
samudraḥ saṅkocaṃ samaya-kalitaṃ ced valayate<BR>
tadā nadyaḥ sadyaś capala-gatitāṃ sannidadhati ||JGc_1,25.28|| [śikhariṇī]<BR>
<BR>
[10] tatrāhaṃ-prathamikayā samupetāsu tāsu prathamataḥ śrī-parāśareṇa kathitā kācit, yathā-<BR>
<BR>
kācid ālokya govindam<BR>
āyāntaṃ atiharṣitā |<BR>
kṛṣṇa kṛṣṇeti kṛṣṇeti<BR>
prāha nānyad udairayat ||JGc_1,25.29|| [ViP 5.13.43] iyaṃ bhadrā-nāmnī |<BR>
<BR>
[11] atha śrī-bādarāyaṇinā varṇitā varṇyate-<BR>
<BR>
kācit karaṃ murārāter<BR>
ācacāra nijāñjalau |<BR>
nava-pallava-pātrāntar<BR>
yathā kamala-tallajam ||JGc_1,25.30|| [anuṣṭubh] eṣā candrāvalī |<BR>
<BR>
tathā,<BR>
kācit tad-aṅghri-kamalaṃ<BR>
vyājato kucayor dadhe |<BR>
labdha-vāñchita-niṣpattiḥ<BR>
kurvatīva śivārcanam ||JGc_1,25.31|| [anuṣṭubh] eṣā padmā |<BR>
tathā,<BR>
kācid añjalināgṛhṇāt<BR>
tanvī tāmbula-carvitam |<BR>
yadā tadīya-rāgasya<BR>
pātrīvācarati sma sā ||JGc_1,25.32|| [anuṣṭubh] iyaṃ śaivyā |<BR>
<BR>
tathā,<BR>
kācid dadhāra tad-bāhuṃ<BR>
aṃse candana-rūṣitam |<BR>
yā dehataḥ snehataś ca<BR>
vyānañja sva-samarthatām ||JGc_1,25.33|| [anuṣṭubh] seyaṃ śyāmalā vāmataḥ |<BR>
tathā,<BR>
apagamita-nimeṣā yā tu tasyāsyam abjaṃ<BR>
nayana-yugam alīndra-dvandvam uccair apīpyat |<BR>
avakalitam akārṣīd rūpakaṃ tat tad eṣā<BR>
rasa-rasana-vibhūter jigyatus te tu yad yat ||JGc_1,25.34|| [mālinī] asau lalitā |<BR>
<BR>
tathā,<BR>
tasmin kāpy avaloka-mātra-balaval lajjā-prasajjan-manā<BR>
mīlan-netratayā vicitra-pulakā citrāyamāṇā sthitā |<BR>
tām antar-valita-priyāṃ prati mamāścaryaṃ viyoga-sthiter<BR>
madhye yogam ihāpi bhogam itavaty eṣeti yā cintyate ||JGc_1,25.35|| [śārdūla]<BR>
eṣā khalu viśākhā |<BR>
<BR>
tathā,<BR>
premā kopaṃ prasavati vṛthāpy astram atrāsti netraṃ<BR>
tac ca sthānād acalam api sad vidhyad udbhāti dūram |<BR>
vedhaś cāsau vraṇam api vinā śrīhareḥ kleśadaḥ syād<BR>
evaṃ yasyāḥ kim api caritaṃ tām imāṃ varṇayet kaḥ? ||JGc_1,25.36|| [mandākrāntā]<BR>
asau tu śrī-rādhā,  tā etāḥ sammukhataḥ |<BR>
<BR>
tathā,<BR>
kṛṣṇa-meghāgamollāsa-<BR>
pallavad-vadana-śriyaḥ |<BR>
sarvāś ca labdha-parvāṇaḥ<BR>
sadyaḥ siddhāḥ punar navāḥ ||JGc_1,25.37|| [anuṣṭubh] etāḥ sarvataḥ |<BR>
<BR>
atiparimiti-śobhā-bhājanaṃ kṛṣṇa-rūpaṃ<BR>
nayad anupama-kāntiṃ yauvataṃ tad vireje |<BR>
idam upamiti-śūnyaṃ yat tu kāvyaṃ samāptaṃ<BR>
sa iha na mama doṣas tadd hi tattvaṃ tathaiva ||JGc_1,25.38|| [mālinī]<BR>
<BR>
[12] tad evaṃ tāsāṃ tasya ca parasparaṃ parama-madana-mada-prada-vadana-nayana-nilaya-līlayā candra-cakora-śīlatā latāvad utphullatāṃ gatā |<BR>
<BR>
[13] tathā ca kṣaṇa-katipaye labdha-kṣaṇa-pracaye tāḥ sādaram ādāya, jala-jāta-jāta-samīraṇa-samīra-saraṇi-taraṇijā-taralatara-taraṅga-raṅga-nibha-nīra-sanīḍa-tīra-sarasaika-saikata-pulināntaraṃ nirvrīḍaṃ krīḍann eva vṛndāvana-devaḥ sevayāmāsa |<BR>
<BR>
[14] tad eva khalu praśasta-bhaṅga-saṅgha-lakṣeṇa hasta-lakṣeṇa parama-dhanyayā svayam eva ravi-deva-kanyayā kañja-kiñjalka-piñja-latā-mañjula-gandha-gandhavāha-parirabdha-komala-sitābhra-śubhra-bālukābhir atiniścita-citta-yācitam, tatra ca śārada-sudhākara-kara-nikara-sudhā-liptatayā dūrato' pi tamastoma-śamanaṃ, jala-sthala-kusuma-samudayāmodā-moda-madita-mukhara-madhukara-madhurī-kṛtam urīkṛtavān |<BR>
<BR>
[15] urīkṛte ca tasmin paramādeye nādeye puline, smita-vilasita-netraḥ sva-nāmnā sita-śata-patra-netraḥ sarvāsām arvācīna-vayasāṃ savayasāṃ sva-hasta-vinyasta-praśasta-kuṅkuma-grasta-nava-stana-vastra-vistṛtī-kṛta-svastikāsanas tatra stotra-bhaṅgī-saṅgīta-kalā-raṅga-bhūmitām avāpa sa tāpa-nodanaḥ |  yathā,<BR>
<BR>
ūrdhvaṃ glaur ātapatraṃ talam anu pulinaṃ hīra-cūrṇācitāṅgaṃ<BR>
śrīmat-pīṭhaṃ samantāt kusuma-vana-śataṃ toraṇānīva yasya |<BR>
taṃ divya-svarṇa-varṇa-vraja-kulaja-ramā-rāji-vibhrāji-dehaṃ<BR>
sneha-śrī-kāmya-gehaṃ hari-maṇi-ruciraṃ prāṇa-nāthaṃ smarāmi ||JGc_1,25.39||[sragdharā]<BR>
<BR>
[16] tataś ca vṛndāvana-sevikābhir vṛndā-pradhāna-kānana-devikābhiḥ parama-prayatna-pālya-mālya-divya-gandha-sandha-candra-candana-madhura-madhu-madānukūla-tāmbūlādyaṃ dadānābhir, muhūrtārdhaṃ vardhamāna-parihāsa-vilāsaṃ preyasī-sahitaḥ preyān mahita-mahattayā śuśubhe |<BR>
<BR>
[17] śobhamānaś ca nigūḍha-mānābhir amūbhir vraja-camūru-dṛgbhiḥ saṃvādam akpta |<BR>
<BR>
[18] tataś ca tāsāṃ vṛthā-parityāga-doṣa-labdha-poṣa-roṣa-mayābhiprāyakatayā jātaṃ citta-śoṣaṃ moṣaṃ nayantīnāṃ toṣa-prāyaṃ vyañjayantīnām anunaya-garbha-nānā-vinoda-sandarbha-vārtāṃ vartayati tasmin,<BR>
<BR>
kācit karaṃ caraṇam asya parā tathorum<BR>
anyāvalagnam aparā mṛdu mardayantī |<BR>
antar nigūḍha-kupitā bahir accha-bhāvā<BR>
bhrū-locana-prasṛmara-smitam abhyuvāca ||JGc_1,25.40|| [vasantatilakā]<BR>
<BR>
[19] kecid evaṃ ca varṇayanti-<BR>
<BR>
nayana-valanaiś cillī-cālair nigūḍha-mṛdu-smitair<BR>
lalita-lapitair antar-bhaṅgair bahir valitārjavaiḥ |<BR>
catura-manasas tasmin kṛṣṇaṃ priyaṃ vaśa-vartinaṃ<BR>
praṇaya-nayataḥ prāhuḥ pṛkta-prahelikam aṅganāḥ ||JGc_1,25.41|| [hariṇī]<BR>
<BR>
[20] ayi catura-pura-purandara! prahelikā-kalikām ekāṃ vikāśaya |  yathā,<BR>
<BR>
bhajanti bhajataḥ kecin nānye' nyān eva kecana |<BR>
ubhayāṃś cāpare ke' pi nobhayān agatīn pare ||JGc_1,25.42|| [anuṣṭubh]<BR>
<BR>
[21] śrī-kṛṣṇas tu citte tad avabudhyābhidhatte sma-<BR>
<BR>
arthajñāḥ kṛta-hantāro dhārmikā dharma-gāthinaḥ |<BR>
vimūḍha-pūrṇa-muktāś ca dayāvantaś ca te kramāt ||JGc_1,25.43|| [anuṣṭubh]<BR>
<BR>
[22] tac chrutvā ca parasparam asaraṇa-cillibhir amūbhiś cillī-vallī-vellanenedaṃ jñāpitam-<BR>
<BR>
cāturībhir iha nas tu karṣato<BR>
dharma-dhāma diśataḥ samujjhataḥ |<BR>
nirdayaṃ punar amuṣya śiṣyate<BR>
yena nāsmad-atiduḥkham īkṣyate ||JGc_1,25.44|| [rathoddhatā]<BR>
<BR>
[23] atra cāturībhiḥ iti tasyānarthajñatā, dharma-dhāma diśataḥ ity adhārmikatā, tad-ubhayābhyāṃ tad-ubhaya-rahitatā, punaḥ cāturībhiḥ iti vimūḍhatā, tābhir nas tu karṣataḥ iti pūrṇatā muktatā ca |  tatra svakṛtānuddeśena kṛta-hantṛtā ca niṣiddhā |  tyāge cāsmad-duḥkha-vīkṣaṇābhāvena nirdayatā tu śeṣiteti śliṣyati |<BR>
<BR>
[24] sa tu tad evam avabudhya sva-śuddhy-avagamanāya punar uvāca-<BR>
<BR>
nāhaṃ teṣāṃ sadṛg api tu māṃ lubdham ūhadhvam ṛddhau<BR>
premṇas tāṃ tad-viṣaya-virahaṃ hanta kṛtvāpi vaśmi |<BR>
yuṣmān vācyaṃ kim iha mayakā māyitāvat-pratīter<BR>
etad yan me vyasanam asakṛn māṃ ca duḥkhākaroti ||JGc_1,25.45||<BR>
yūyaṃ hitvā nikhilam aniśaṃ kāmayadhve paraṃ māṃ<BR>
mat-kāmyās tu prayuta-niyutaṃ prema-bhedena santi |<BR>
tasmān na pratyupakṛti-kalāleśa-kalpaṃ vidhātuṃ<BR>
śaknomīti prathayata nijaiḥ sad-guṇair eva tuṣṭim ||JGc_1,25.46|| [mandākrāntā]<BR>
<BR>
[25] tad evam anavadyaṃ kṛṣṇa-vadyam avadhārya-<BR>
<BR>
manojñatvena na paraṃ surūpatvam ihānvabhūt |<BR>
budhatvenāpi kṛṣṇasya sa-tṛṣṇo' yaṃ priyā-gaṇaḥ ||JGc_1,25.47|| [anuṣṭubh] ||<BR>
<BR>
[26] tatra gīrvāṇīnām ākāśataḥ parihāsavāṇīyam-<BR>
<BR>
rucim anu kuṭilākṣīṇāṃ stutim anu jihmaṃ bruvāṇānām |<BR>
mādhava gopa-vadhūnāṃ guṇataḥ kasmān mudaṃ tanuṣe ||JGc_1,25.48|| [upagīti]<BR>
<BR>
sa eko jayatān māna-mātaṅgo vraja-subhruvām |<BR>
hariṇā nirjitasyāpi yasya vīryād bibhīyate ||JGc_1,25.49|| [anuṣṭubh] ||<BR>
<BR>
[27] atha samāpanam-<BR>
<BR>
vaidagdhī-digdha-buddhīddhaḥ so' yaṃ rādhe sakhā tava |<BR>
alambhūṣṇuṃ tatra mene yas tvāṃ tuṣṇīṃ sthitām api  ||JGc_1,25.50|| [anuṣṭubh]<BR>
<BR>
iti śrī-śrī-gopāla-campūm anu<BR>
vipralambhana-stambhana-śrī-kṛṣṇa-lambhanam nāma<BR>
pañcaviṃśaṃ pūraṇam<BR>
||25||<BR>
<BR>
<BR>
<BR>
*************************************************************<BR>
<BR>
(26)<BR>
<BR>
atha ṣaḍviṃśaṃ pūraṇam<BR>
<BR>
rāsa-vilāsa-prasāraṇam<BR>
<BR>
[1] atha snigdhakaṇṭha uvāca-<BR>
<BR>
suvacanam aghaśatroḥ śṛṇvatī śreṇir āsāṃ virahajanitaduḥkhaṃ pūrvasiddhaṃ vyadhāvīt | param iha na tad eva vyādhunot kintu śaṅkā- ntaram api yad amaṃsta spaṣṭam āyattam etam ||JGc_1,26.1|| [mālinī]<BR>
 [2] tad evam amūr utphullavadanakañjasadana-mañjunayanakhañjarīṭāḥ sa punar mañjulam ābhāṣate sma-<BR>
 yuṣmatkṛte sma sucirān manasāsmi dūya- mānena yūyam api tastha madartham eva | tasyātha durlabhatamasya manorathasya prāptāv ihānurahasaṃ maham ācarāma ||JGc_1,26.2|| [vasantatilakā]<BR>
 [3] sa ca rāsarūpa eva nirūpyate | tathā hi-<BR>
<BR>
dīpaḥ śāradabhūripūritaśaśī yatrāsti vṛndāvanaṃ raṅgaḥ śrīvrajanāyikāḥ svayam imā yūyaṃ kalākovidāḥ | taṃ cemaṃ samayaṃ sametya muditaḥ so' haṃ hariḥ kiṃ paraṃ kartāsmi kṣaṇam antarā tam api kiṃ rāsaṃ vinā bhoḥ priyāḥ ||JGc_1,26.3|| [śārdūla]<BR>
 [4] iti kṣīṇatamā vrajajaladhisambhavākṣīṇacandramāḥ sarvā api tāś cakorākṣīr aṣaḍakṣīṇayugapad liṅganādinā sukhalakṣalakṣitīkṛtya, balavad ādṛtya, rāsanṛtya-vidhaye nirjambālam astambajālam abandhuraṃ bandhuraṃ kamalabandhujāpulinam āvṛtya, parasparakarasaṃvalanayā valayākārāś cakāra |<BR>
<BR>
[5] kṛte ca valaye-<BR>
 kṛṣṇāyāḥ pulinaṃ gatena ramaṇenāpūri kāmas tadā tenāmuṣya manas tathā pratipadaṃ tena dvayaṃ cakṣuṣoḥ | tenāṅgasphuradaṅganāsamudayas tenātha pūrvaṃ paraṃ sarvaṃ parva ca tad bruve kim aparaṃ nādyāpi viśrāmyati ||JGc_1,26.4|| [śārdūlavikrīḍitam]||<BR>
<BR>
[6] tad evaṃ sva-kalita-caye valaye vanamālī śobhānicayam upalabhamānaś cintayāmāsa-<BR>
upari yathojjvalam indor valayaṃ pulinaṃ tathā bhuvi ca | kintu kalaṅkas tasmin nirmala-ramaṇī-kulāny atra ||JGc_1,26.5|| [upagīti]<BR>
 [7] tad aho ! cāmīkara-maṇisarākāro' yaṃ ramaṇīya-ramaṇī-valayaḥ prati-yugma-madhyaṃ yadi mahāmara-katāyamāna-nāyaka-sambadhyamānatām ābadhnāti, tadā hṛdyatām āpadyate |<BR>
<BR>
[8] tac ca tathāveśena mat-praveśena paraṃ sidhyatīti nidhāya sthitaḥ sann, akasmād yathā-manorathākāram evāvasthitavān, yathā svayam api katham iti tu na tat-prathanam avāpa | tataś ca-<BR>
 hari-hariṇākṣī-valitaṃ pulinaṃ tad valgu bhāti sma | sva-pratibimbenādād<BR>
yad vidhu-bimbāya sārūpyam ||JGc_1,26.6|| [upagīti]<BR>
 suhṛd indoḥ pulinaṃ tat- pulinasyābhūn nata-bhruvāṃ pracayaḥ | tat-pracayasya ca valanaṃ śrīyuta-gopāla-mūrtīnām ||JGc_1,26.7|| [āryā]<BR>
yatra ca,<BR>
paraspara-karāvali-grathita-maṇḍalī-maṇḍanīr anusvam abalā milann ubhayatas tadā mādhavaḥ | tadīya-bhujapāśyayā kalita-mṛṣṭa-pṛṣṭhas tathā tad-aṃsa-nihitātma-dor abhavad eṣa rāsodyame ||JGc_1,26.8|| [pṛthvī]<BR>
 gaurī-kṛṣṇau gaurī-kṛṣṇāv itthaṃ lakṣe lakṣe yugme | vṛttākāre vaṃśī-śaṃśī rādhā-saṅgī tasthau madhye ||JGc_1,26.9|| [vidyunmālā]<BR>
 rāsaṃ prārabhata svayaṃ harir asau kaiśorakaṃ mānayann ity evaṃ sa parāśaro' pi bhagavān prāvocad uccair yataḥ | tasmād gopa-vadhūbhir eva saphalaṃ taj-jātam itthaṃ tu me haṃho paśyata vacmi vā kim aparaṃ romṇāṃ ca jātaṃ mahaḥ ||JGc_1,26.10||[śārdūlavikrīḍitam]<BR>
 sa vividha-vanitā-vṛndair yadapi bahu-preyasī tadā jajñe | tadapi ca rādhā jñaptir manye tasyāparāḥ kṛtayaḥ ||JGc_1,26.11|| [āryā]<BR>
tad evam-<BR>
 anaṅgam aṅgena nijena sāṅgaṃ<BR>
kṛtvādhi-raṅga-kṣiti saṅgamayya | aṅgīcakārāṅga tam aṅga-hārair<BR>
navyāṅganā-saṅgama-maṅgalāya ||JGc_1,26.12|| [upajāti 11]<BR>
kalita-kanaka-bhāsaḥ smera-netrā vidhūti-<BR>
kṣubhita-valaya-vīthī-śiñjita-vyakta-tālāḥ | vividha-gati-vihārānaṅga-sārāṅga-hārā hari-hari-maṇi-mūrtīr antarā tā virejuḥ ||JGc_1,26.13|| [mālinī]<BR>
 tataś ca-<BR>
navīna-vinata-bhruvāṃ nija-navīna-kānta-cchavī- juṣāṃ naṭana-cāturī-kula-dhurīṇa-līlā-yujām | calad-valaya-śṛṅkhalāvalita-nūpurāṇāṃ dhvanir naṭādhva-nidhi-tālatāṃ dhvanayati sma yāvad divam ||JGc_1,26.14|| [pṛthvī]<BR>
rāse śiñjita-tāla-jālam udabhūt tadvad yathā khecarān apy ākṛkṣad aho vidūratarataḥ kṛtveva pūrva-sthitān | dyo-yānābhidha-mañca-sañcaya-gatā vādyaṃ ca gītaṃ ca ye sabhyatvaṃ ca samaṃ madād vidadhataḥ svaṃ nātra niścikyire ||JGc_1,26.15||[śārdūlavikrīḍitam]<BR>
 [9] tatra devīnāṃ sañjalpaḥ-paśya, paśya-<BR>
 hariṇā gānam āsādi gānena ramaṇī-kulam | ramaṇībhir atho gānaṃ gānena sa hariḥ punaḥ ||JGc_1,26.16|| [anuṣṭubh] pulinaṃ vilasat-kṛṣṇaṃ kṛṣṇaṃ sāliṅganāṅganaṃ kalaya | āṅganam abhinava-gītaṃ gītaṃ saṅgīta-saṅgi-saṅgītam ||JGc_1,26_17|| [gīti]<BR>
[10] tatra svayam ārambhe lāsya-sambheda eva jātaḥ | [11] tad yathābhinayaṃ yathā-<BR>
 aṅga-hāra-calad-aṅga-hāriṣu svāntahāri vilasadvihāriṣu | lāsya-kāriṣu ca lāsyam ācaran bhrū-naṭī-ghaṭita-netrā nartakāḥ ||JGc_1,26.18|| [rathoddhatā]<BR>
 [12] tauryatrika-śaurya-varāṇāṃ khecarāṇāṃ vādye tūdbhūte tāṇḍava-maṇḍalaṃ ca sābhinayam, yathā-<BR>
 udyad-dundubhi-maḍḍu-ḍiṇḍima-ḍamar-vādye mṛdaṅgaṃ gate vādye dyo-pada-vidya-vedya-nadane sadyo' tha vidyotite | te tarhy udbhaṭa-nāṭya-nīti-ghaṭanā-saṅghaṭṭa-niṣkuṇṭhatā- sūtkaṇṭhāḥ pada-pāṇi-kaṇṭha-kaṭi-sammoṭāli-koṭiṃ dadhuḥ ||JGc_1,26.19|| [śārdūla]<BR>
<BR>
[13] tatra ca śastra-praśastānām iva teṣāṃ kṛta-hastakānāṃ punar lakṣyād acyava eva lakṣitaḥ | tathā hi-<BR>
 hitvā hitvāpy atra hastāli-bandhaṃ tālālambā hastakāni pradarśya | gaurī-śyāmā lāghavāt pūrṇamānā rāsollāse tadvad āsan punaś ca ||JGc_1,26.20|| [śālinī]<BR>
puṣpa-vṛndam apatan muhur muhuḥ kṛṣṇa-gaura-tanu-maṇḍalīm anu | vṛṣṭir ūrdhvam adharatra nīra-bhṛd vidyud-ālir iti yatra citratā ||JGc_1,26.21|| [rathoddhatā]<BR>
 [14] atra devā devyaś ca bhavya-bhāva-bhavān navya-paribhavāt kamalākṣaṃ sākṣād iva sambodhayantas tathā yoga-māyāyā yogataḥ paraṃ sva-sva-yogyam antaḥ samadhigamya ramyam idaṃ vādya-kolāhalāvṛtam ujjaguḥ |<BR>
<BR>
[15] tad etad ekīkṛtyānugīyate-<BR>
 jaya jaya sad-guṇa-sāra | jagati viśiṣṭaṃ kalayitum iṣṭaṃ gokula-lasad-avatāra ||a||dhruvam||kamala-bhaveśvara-vaikuṇṭheśvara-patnī-cintita-seva | rājasi rāse valita-vilāse nija-ramaṇībhir deva ||b|| naṭavat-parikara nikhila-kalādhara racita-paraspara-moda | āliṅgana-mukha-vitata-mahā-sukha vallava-vadhu-hṛta-toda ||c|| vyativīkṣaṇa-kṛta-sāttvika-parivṛta-maṇḍalam anu bahu-mūrte | vraja-taruṇī-gaṇa-racita-nayana-paṇa-sacita-vaśīkṛti-pūrte ||d|| caraṇa-kañja-dhṛti-kara-pallava-kṛti-cillī-valita-vihārān | madhya-bhaṅga-tati-maṇi-kuṇḍala-gati-pulaka-sveda-vikārān ||e|| kalayati bhavatā ghana-sāmyavatā taḍid iva sarvā lalanā | api vaḥ parimiti-taratamatām iti seyaṃ jñapayati tulanā ||f|| sumadhura-kaṇṭhe nṛtyotkaṇṭhe tava rati-mātra-prīte | tvat-sparśāmṛta-mada-caya-saṃvṛta-citte
bhāva-krīte ||g||<BR>
yuvatī-jāte gītaja-śātenāvṛta-viśva-prabhave | yas tvaṃ rājasi tat-sukha-bhāg asi nama etasmai prabhave ||h|| yā saha bhavatā vismayam avatā svara-jātīr atiśuddham | gāyati seyaṃ nikhilair geyaṃ kalayati nija-guṇa-ruddham ||i|| tata utkarṣaṃ valayita-harṣaṃ valayati yeyaṃ gāne | sā śrī-rādhā valitārādhā bhavatā kalitā māne ||j|| yeyaṃ rāse śramaja-vilāse vigalan-mallī-valayā | sā bhavad-aṃse lasad-avataṃse dharati karaṃ vara-kalayā ||k|| yā cāṃsaṃ pari bhuja-parighaṃ paricumbati tava sa-vinodam | hṛṣyati seyaṃ tan na gaṇeyaṃ yad roma ca sāmodam ||l||<BR>
cala-kuṇḍala-dhara gaṇḍa-mukura-vara samiṣa-sparśa-vidhāne | tāmbūla-drava-parivartād dravam ayase cumbana-dāne ||m|| eṣā nartana-kīrtana-vartana-śiñjita-jāta-sutālā | tava rāmānuja karam atulāmbujam iṣam ādhādd hṛdi bālā ||n||<BR>
atha rāsa-krama-parivalita-śrama-vanitālambita-deha | parito-bhramaṇaka-gaṇa-viśramaṇaka samudita-parama-sneha ||o|| kavi-kṛta-niścaya-śubhra-yaśaś-caya-mālā-samudaya-hārin | jayajayajayajaya jayajayajayajaya jayajaya rāsa-vihārin ||p|| ||JGc_1,26.22|| | iti | [8 x 8 x 12]<BR>
 [16] rājasi rāse valita-vilāse ity uktaṃ rūpam evaṃ nirūpayanti-<BR>
 rūpaṃ yan nijanityasaubhagaśiroratnaṃ narākṛty asāv ānīyātra yadīyaśaktivibhavasyāgryāṃ sthitiṃ praikṣayat | citraṃ vismayate yataḥ svayam api svāśeṣasaṃveditā tasmin bhūṣaṇabhūṣaṇe' py adhur amūḥ śobhāṃ svayā śobhayā ||JGc_1,26.23||[śārdūlavikrīḍitam]<BR>
[17] tad uktam, yan martya-līlaupāyikam [BhP 3.2.12] ity ādi, tatrātiśuśubhe [BhP 10.33.6] ity ādi ca |<BR>
 [18] tad evaṃ sati śrī-rādhikāyāṃ tu kaimutyam eva stutyaṃ jātam | [19] yuvatī-jāta ity ādāv evaṃ varṇayanti-<BR>
<BR>
tāsāṃ vraja-kiśorīṇāṃ nityam aprasavātmanām | guṇaiḥ sa-prasavaiḥ pūrṇaṃ viśvam apy anvayair iva ||JGc_1,26.24|| [anuṣṭubh]<BR>
[20] yā saha bhavatā ity ādāv upaślokayanti ca-<BR>
 śarva-brahma-sureśa-mukhya-diviṣad-vṛndāni yad-gānataḥ śaśvan moham ayus tam eva dayitaṃ kṛtvānugaṃ yā jagau | sārdhaṃ tena parāś camat-kṛti-parās tāṃ nirmimāṇām api vyarthīkṛtya vivikta-rāga-valanāṃ vandāmahe rādhikām ||JGc_1,26.25|| [śārdūla]<BR>
 [21] tām evoddiśya cala-kuṇḍala ity ādāv ca kavayanti-<BR>
 tad-adhara-rasam ācāntaṃ prāg akṛta dvir yad eṣa tad yuktam | dvija-saṃskṛta-tāmbūlaṃ katham adyād anyathā tasyāḥ ||JGc_1,26.26|| [āryā]<BR>
kiṃ ca-<BR>
kṛṣṇaḥ snehasya mūlaṃ kila lasati vapū-rūpam ity evam asmiṃs tādṛg nanda-vrajāntar-jana-sadasi sadaivānu-bhūti-pracāraḥ |<BR>
so' yaṃ yāsām amaṃsta praṇaya-maya-ṛṇāny ātmani preyasīnāṃ tāsām apy ūrdhvam ūrdhva-prathita-nidhi-maṇiṃ rādhikām eva naumi ||JGc_1,26.27|| [sragdharā]<BR>
<BR>
rādhā sva-kāntaṃ vaśitaṃ vidhāya niḥśeṣam ākrīḍati tena sārdham | nāhaṃ tathetīva śivā śivāntas- tanau nilīnārdha-tanu-cchalena ||JGc_1,26.28|| [upajāti 11]<BR>
 athavā-<BR>
ardhenārdhena tanvā vyatimilanavato rudrayor eṣa bhāvaḥ kāvya-jñais tarkyate yaḥ sa punar iha mayā manyatāṃ bhaṇyamānaḥ |<BR>
premṇā yau pūrṇa-rūpau trijagati viditau rādhikā-mādhavākhyau pūrṇāṅgatvaṃ tayor apy ati-tad-asamayor nāv apīty aucitī na ||JGc_1,26.29|| [sragdharā]<BR>
[22] tad evaṃ sati-<BR>
 vādye gīte ca divye pramada-śithilite bhūṣaṇānām alīnām apy āsīd dhvāna-vargaḥ pratinidhi-samaye tasya tasyāpi tatra | khede jāte tathāgāt prabala-naṭa-kalā lāsyatāṃ yena keśa- karṇottaṃsāvataṃsa-pramukha-vara-sabhā tadvad ullāsyate sma ||JGc_1,26.30||[sragdharā]<BR>
evaṃ pariṣvaṅga-karābhimarśa- snigdhekṣaṇoddāma-vilāsa-hāsān | samaṃ priyābhir vyatikṛtya nṛtyan vyāñjīd asau sa-pratibimba-bimbam ||JGc_1,26.31|| [upajāti 11]<BR>
 tataś ca-<BR>
mālāḥ keśāli-veśān kuca-yugala-paṭīr maṇḍanāny anya-vāsāṃsy apy etā naiva śekuḥ kalayitum asakṛd rāsa-parvāvasāne | dhyāte yatrāpi sampraty api muni-vitatir vismaraty eva sarvam citraṃ tat-preyasīnāṃ tad iha bhavati kiṃ tādṛśe tat-prasaṅge ||JGc_1,26.32||[sragdharā]<BR>
taṃ dṛṣṭvāpy atha rāsam ambara-gatā rāmāś ca kāmārditā mohaṃ prāpur, adaś ca tāvad abhito' py āstāṃ paraṃ śrūyatām | candrādyair upalakṣitaṃ nabhasi yad bambhramyate sarvadā jyotiś-cakram idaṃ ca vismaya-karī caskambha yan mādhurī ||JGc_1,26.33||[śārdūlavikrīḍitam]<BR>
 [23] tad evaṃ līlā-lubdhāsu paramāveśataḥ sa-priyāsu tāsu vilubhita-kriyāsu rāsa-vilāsaḥ samupararāma | [24] uparamati ca tasmiṃs, tat-tad-ananusandhāna-sandhim anu tāni mithunāni yathāvat kuñjāya kuñjāya pṛthak pṛthag antardadhire | antardhāya ca, tat tan mithunaṃ paraspara-parikara-pariṣkāra-parāyaṇatām āsasāda | [25] tatra ca pratyekaṃ teṣām āliṅganādi-sacivaṃ vacanādi-racanam evāsīt | yathā-<BR>
<BR>
hanta mām antarā kāntam antar āptaṃ tamas tvayā | iti bruvantaṃ śliṣyantaṃ taṃ sāsiñcan nijāśrubhiḥ ||JGc_1,26.34|| [anuṣṭubh]<BR>
 tataś ca-<BR>
hanta klamaḥ samajani sphuṭa-mad-vihārād asyā navīna-taru-pallava-komalāyāḥ | jñātaś ca hanta na maye' ti pṛthak sa tāsāṃ sāśrur mamārja muhur ānana-gharma-bindūn ||JGc_1,26.35|| [vasantatilakā]<BR>
 bāṣpe mṛjye harir bāṣpaṃ svede svedaṃ tadā dadhe | gopāla-kula-subhrūṇāṃ śrame rāsa-vilāsaje ||JGc_1,26.36|| [anuṣṭubh]<BR>
 [26] tatra bahula-sāmagrī-vāhinīnāṃ vṛndā-sakhī-vāhinīnāṃ kṛta-praśna-vṛndāyāṃ vṛndāyāṃ śrī-kṛṣṇa-varṇanam, yathā-<BR>
<BR>
sāsrālokanam añcalānila-kṛtir vaktrālakādy-unmṛjā- gaṇḍāntaḥ-paricumbanaṃ paṭa-yugādhānaṃ tanū-carcaṇam | tāmbūlārpaṇam atyapūrva-madhurālāpaḥ stava-prakriyā seyaṃ rāsa-pariśrama-praśamanī kāntāsu kṛṣṇa-kriyā ||JGc_1,26.37|| [śārdūla]<BR>
 [27] atha kāntā-varṇanaṃ, yathā-<BR>
vakra-smera-vilokanaṃ nava-dalaiḥ saṃvījanaṃ mārdavād aṅgānām abhimardanaṃ vighaṭita-srag-vastra-saṃyojanam |<BR>
samyaṅ marmaga-narma-śarma-racanaṃ tāmbūla-candrārpaṇaṃ seyaṃ rāsa-pariśrama-praśamanī kṛṣṇe priyāṇāṃ kriyā ||JGc_1,26.38|| [śārdūla]<BR>
[28] tataḥ svayam āgatya pratyakṣīkṛtya cānyathā manyamānāyāṃ tasyāṃ sa-smitaṃ punar amūr ūcuḥ-<BR>
dṛṣṭaṃ devi mitho hari-vraja-vadhū-dvandva-vrajenāmunā svīkṛtya pramadāt prayatna-vidhinā nepathyam aṅge dhṛtaṃ | etad yatra sakhi kṣaṇād apagataṃ kiṃ brūmahe tad varaṃ gīrṇaṃ sad-bhavatān mṛṣā na tu rahas tad vyaktim āpadyatām ||JGc_1,26.39||[śārdūlavikrīḍitam]<BR>
 [29] atha vṛndā sa-smitaṃ cetasi cintayāmāsa-satyam āhur imā, yat punaḥ punaḥ śramāpanodanaṃ sarvendriyāmodanaṃ śubha-veśaṃ gāna-vinoda-viśeṣam ārabhamāṇāni tānīmāni mithunāni mṛśyante |<BR>
<BR>
[30] atha snigdhakaṇṭhaḥ samāpanam āha sma-<BR>
 rādhe tvad-vallabhaḥ so' yaṃ sarveṣām api durlabhaḥ | varītuṃ tvām antaraṅgām anyā gopīr vṛtīyati ||JGc_1,26.40|| [anuṣṭubh]<BR>
iti śrī-śrī-gopāla-campūm anu<BR>
rāsa-vilāsa-prasāraṇaṃ nāma<BR>
ṣaḍ-viṃśaṃ pūraṇam<BR>
||26 ||<BR>
<BR>
<BR>
*************************************************************<BR>
<BR>
(27)<BR>
atha saptaviṃśaṃ pūraṇam<BR>
rāsa-prapañca-pañca-pūraṇī-pūraṇam<BR>
<BR>
[1] madhukaṇṭha uvāca-<BR>
<BR>
atha vilasita-kheda-sveda-kulyāyamānāḥ saha hari-vara-gauryaḥ sūrya-putrīṃ samīyuḥ |<BR>
yad amita-śatam etāḥ sā bhajantī sravantī sarabha-sarasa-pūrtiṃ tat-kṣaṇād eva bheje ||JGc_1,27.1|| [mālinī]<BR>
atikramya sva-maryādāṃ śyāmaḥ śyāmāś ca māṃ yayuḥ | itīva yamunā śyāmā drāg atikrāmati sma tām ||JGc_1,27.2|| [anuṣṭubh]<BR>
 [2] athāṅga-rucā ghana-capalā ghanāyamānā, vācā ca cāṭaka-bhaṇita-stanitāyamānā ghanāgama-lakṣmīr iva lakṣmī-lakṣmī-patīnāṃ sabhā sā mihirajā-pravāhe nabhasi hasta-grāham avagāhamānā bhāsate sma |<BR>
 mithaḥ prahasita-prathā-kala-kalaḥ samākarṣaṇaṃ muhuḥ stimita-gātratā pṛthula-vepathu-prakramaḥ | tad etad atha yat sthitaṃ bata jalāvagāhāt purā tad evam anumīyate samudiyāya tasya cchaviḥ ||JGc_1,27.3|| [pṛthvī]  yadā jalaṃ na hi viviśur nata-bhruvas tadāmunā prasiṣicire samaṃ tathā | amuṃ yathā laghu-gatim atra menire vibhūbhavann udaka-bhṛd añcatīti tāḥ ||JGc_1,27_4|| [vasantatilakā]  jalād evaṃ siṣecāmur ghanaṃ ghana-rasa-pradaḥ | viviśur jalam evāmūr yathāsāra-śarārditāḥ ||JGc_1,27_5|| [anuṣṭubh]  tadāvalagna-daghnaṃ vārmagnāś capala-locanāḥ | kṛṣṇasāra-vadhū-rūpāḥ purastād gatim adviṣan ||JGc_1,27_6|| [anuṣṭubh]  yadā tāsāṃ netra-pratiphalana-miśrā jhaṣa-gaṇā muhur naivāgacchan pariciti-vidhānaṃ katham api | tadā spardhābaddhā
iva mṛdulaṃ kṣaṇagaṃ bhṛśam amī spṛśanto bhīrūṇāṃ murahara-dṛśoḥ kautukam adhuḥ ||JGc_1,27_7|| [śikhariṇī]  haṃsā gatīś cakra-khagāḥ payodharān<BR>
mīnā dṛśaḥ sārasanāni sārasāḥ | tāsām upetyāpagatā yatas tadā  teṣāṃ tu sāmrājyam apūri sarvataḥ ||JGc_1,27.8|| [indravaṃśā]  mukha-vṛndaṃ khalu tāsāṃ<BR>
kamalāny abhibhūya babhrāje | taj-jātiṣu tad-adhikatā<BR>
vidhutā vā kiṃ nidānam asti sma? ||JGc_1,27.9|| [udgīti] ||<BR>
 [3] tataś ca locana-nikocaṃ hasantīṣu tāsu svayaṃ tena nāgara-candreṇa pravartitā vyātyukṣī,  yathā-<BR>
 meghaṃ vidyud vidyutaṃ cātra meghaḥ siñcaty uccair megha-tulye pravāhe | citraṃ citraṃ citram etat kim etat nāṭyaṃ paśyety ūcire vyoma-rāmāḥ ||JGc_1,27.10|| [śālinī]  tataś cākaṇṭha-nirmagnā mahilāḥ kamalānanāḥ | madhusūdana-saṃsaktāḥ kamalinya iva sthitāḥ ||JGc_1,27_11|| [anuṣṭubh]  gaṇe gaurāṅgīnāṃ harir acita-dharṣāt paribhavaṃ gate tatra svarṇāmbuja-ghana-vanī nihnutim adāt | viparyāso yarhy asphurad iha ca nīlāmbujavanī tadā tasyāpahnuty-ucita-citi-kṛte' bhūd anupamam ||JGc_1,27_12|| [śikhariṇī]  ambuja-gandhi tathāmbuja-<BR>
rūpaṃ madhu-yug yathāmbujaṃ tad iva | tāsāṃ tasya ca vadanaṃ kiṃ jala-kelāv adād bhramaṃ na mithaḥ ||JGc_1,27.13|| [gīti]  kathañcid api yā labdhā hariṇāmbhoja-kānane | kim api vyañjayāmāsa tasyā hāhā-kṛtiṃ param ||JGc_1,27_14|| [anuṣṭubh]  smita-vilasita-nīlāmbhojam āsīdad ekā mukham anu hari-vaktra-sphūrti-sandigdha-cittā | iha ca vara-maranda-svādam āsādya sadyaṃ samaruci-yuvatībhyaḥ śaṅkinī svaṃ jugopa ||JGc_1,27_15|| [mālinī]  durlabhaṃ yad ajani svayaṅgrahā- liṅganaṃ tad iha jātam añjasā | yarhi magnam anayā gabhīra-vār ujjahāra harir apy amūm atha ||JGc_1,27_16|| [rathoddhatā]  drutam atha vara-rāmā vāri vakṣoja-daghnaṃ yugapad ayi bhavatyaḥ prāṇa-nāthaṃ vijetum | sthagita-kṛti-karābhyām icchavaḥ sektum uccaiḥ katham atha bata jigyur jigyire vā kathaṃ
na ||JGc_1,27_17|| [mālinī]  padminyā mukha-padmaṃ<BR>
mudritam api sa madhusūdanaḥ pibati | iti miṣa-kalayā sudṛśaś<BR>
chalita-dṛśas tadvad ācarat kṛṣṇaḥ ||JGc_1,27.18|| [gīti]  hariṇā hṛdaye tāsāṃ vitīrṇā nakhara-vraṇāḥ | adbhutaṃ sahasā śliṣṭā madaneṣu-kṛta-vraṇāḥ ||JGc_1,27_19|| [anuṣṭubh]  aupajānuka-bhujas tu yadāsau pārśvatīya-mukhatīyatayāsīt | aupakarṇika-dṛśāṃ sa tad āsām aupanīvika-karo' py ajaniṣṭa ||JGc_1,27_20|| [svāgatā]  yadā rādhā vāri-kelau sakhīnāṃ purato gatā | vināpi sekaṃ sa tadā jaḍatām abhajat priyaḥ ||JGc_1,27_21|| [anuṣṭubh]  rādhā-puraḥ-saratayā jala-keli-yuddhe kṛṣṇaṃ cakāra jaḍam udyamam antarāpi | naitad viveda vanitā-nicitir mithas tu svīyām ajijñapad asau jita-kāśitāṃ ca ||JGc_1,27_22|| [vasantatilakā]<BR>
 alaka-valayi-netraṃ kañja-netreṇa kīrṇaṃ<BR>
svam anu madhupa-tīkṣṇaṃ kañjam unnīya tasyām | sabhayam apagatāyāṃ tatra senādhipāyāṃ sa tu tad-anuga-sainyaṃ prāviśac cāviśac ca ||JGc_1,27.23|| [mālinī]<BR>
tataś ca-<BR>
nīra-keli-bhṛta-rāga-cakṣuṣām aṭṭa-hāsa-nibha-hāsa-rociṣām | māra-yuddha-lasad-uddhata-śriyāṃ raudravad vyajani so' py asau rasaḥ ||JGc_1,27.24|| [rathoddhatā]  tataḥ krīḍā-yuddhaṃ dadhad agha-ripur nīra-vihṛti- prathāyām ekākī vraja-yuvati-koṭībhir abhitaḥ | tathā kṛtvā tīraṃ prasabham itavān samprati yathā purā kātyāyanyā bhajana-kṛti-kanyāsv akuruta ||JGc_1,27_25|| [śikhariṇī]<BR>
tataś ca-<BR>
 marāla-kūjitā nīra-vasanā nīra-jānanāḥ | cañcad-bhramarakā nīrajānāṃ nālya iva sthitāḥ ||JGc_1,27.26|| [anuṣṭubh]<BR>
atha hā hā hāsa-śabdāḥ pravṛttā nīra-tīrayoḥ | eke cātaka-gīs-tulyāḥ pare' lpa-stanita-prabhāḥ ||JGc_1,27.27|| [anuṣṭubh]<<BR>
<BR>
[4] tataś ca bahudhā parihasya vinoda-viśeṣaṇāya sakhyātireka-vivekāya ca dvābhyāṃ dvābhyām ekam ekam aṃśukaṃ dattavān, haris tāḥ sarvā vastraikaika-veṣṭita-dvi-dvi-kāya-yaṣṭīr utthitā nirīkṣya pratimukhaṃ parīkṣya ca bahu jahāsa | hasitvā ca tāsām uttam uttamaṃ vāsas tathā dhārayantīnāṃ cañcalatā-sambhṛtaṃ tiryag añcalatā-saṃvṛtaṃ sambhavad aruṇa-guṇaṃ, madhye madhye stambha-nipuṇaṃ kvacana kvacana cākasmika-smita-lambhanaṃ vināpi dṛg-ambhaḥ kranditena vilokita-dambhaṃ vilocana-saṃrambhaṃ lambhaṃ lambhaṃ trilokī-mohane cikīrṣita-tadīya-ruci-dohane kusumāsāra-kāriṇī vimāna-cāriṇī-saṃhatiḥ praśasta-vastrālaṅkāra-mālyādīnāṃ puṭīḥ peṭakāś ca tat-purataḥ śanaiḥ pātanam anaiṣīt |<BR>
 [5] kṛṣṇas tu tāḥ sarva-stutāḥ samunna-vastrāḥ paśyann ati-samunnatānanda-vaśyaḥ svayam anurajya samupayujya vibhajya ca tāni vastrādīni prattavān |<BR>
 [6] tatra prathamataḥ svalpenaiva tena tena vicchittir jātā, yathā-<BR>
<BR>
majjanena tanu-rocir ācitaṃ sūkṣma-śubhra-vasanaṃ sata-cchavi | citrakaṃ dyuti-vicitram ity adaḥ prāyaveśam arucan hari-priyāḥ ||JGc_1,27.28|| [rathoddhatā] ||<BR>
<BR>
[7] bahubhir bhūṣaṇais tu tatra tatra mithune parama-śobhā netra-lobhāya jāyate sma | tathā hi-<BR>
 yadā yadā nūtana-veśa-yauvanaṃ tathāvidhābhiḥ samam īkṣate harim | matvā tadā navya-vadhū-varān amūn divyo janaḥ puṣpa-kulāni varṣati ||JGc_1,27.29|| [upajāti 12]<BR>
<BR>
[8] atha vana-vihārāya hariṇākṣīṇāṃ tatir evam ādi-vyājaṃ vyājahāra-<BR>
<BR>
anaṅgo nāma senānīḥ kṛṣṇa kas tava vidyate | hanta darśaya taṃ nityaṃ sakhīyaṃ māṃ bravīti yam ||JGc_1,27.30|| [anuṣṭubh]<BR>
<BR>
[9] śrī-kṛṣṇas tu gūḍha-smitam ūcivān tatra śrī-rādhāṃ prati, yathā-<BR>
<BR>
rādhe, maiṣīr draṣṭum anaṅgam | tasya tu paśya gaṇaṃ kṛta-sat-kṛta-sukṛta-sulambhita-saṅgam ||dhruvam||<BR>
taru-vallī-tati-dampati-pallī bhavatīm atithīyantī | ākārayati calan-nava-pallava-pāṇibhir ātmīyantī ||a|| sā punar iha kusumāni kirati pathi racayitum āstara-caryām | kokila-kulam api tava hūtiṃ kila kalam anu kalayati varyām ||b|| bhrūṅkāreṇa ca bherī-śabdaṃ bhramarā vidadhati sa-sukham | śikhi-śatam api bata tanute nartanam abhitaś cālī-pramukham ||c|| nija-ruci-dīpaṃ paritaḥ prathayati so' yaṃ rajanī-svāmī | eṣa ca panthāḥ svaṃ vistṛtavāṃs tvat-pada-rajasāṃ kāmī ||d|| ||JGc_1,27.31|| | iti |<BR>
<BR>
atha savitṛ-sutāyā dhanya-vanyā-pradeśe viracita-bahu-veśe tā virejuḥ sa-kāntam | tam anu paraparasmin vāsare kāryam anyad vilasitam anukāntaṃ sūcayāmāsa kāntaḥ ||JGc_1,27.32|| [mālinī]  atha bhramara-dampati-vraja-janaḥ pratisvaṃ nijā- layād anugatiṃ dadhad bhavika-gītavad gītavān | aho kim iva so' pi taṃ nija-ramā-yutaṃ tad-vana- prabhuṃ pramitavān anuvrajati tatra sarvatra ca ||JGc_1,27_33|| [pṛthvī]<BR>
 [10] atha snigdhakaṇṭhaḥ papraccha-<BR>
 rātrīḥ kiñcin mātra-śeṣatvam āgād bambhramyante smāpi tasmin sapatnyaḥ | krīḍā-tṛṣṇā dhṛṣṇag evāṅga jātā hā kiṃ cakre tatra kṛṣṇāṅganābhiḥ? ||JGc_1,27.34|| [śālinī]<BR>
[11] tatra madhukaṇṭha uvāca-tataś ca tad-vanasya nirvarṇana-pūrvakaṃ varṇanaṃ vidhāya, keli-kalāpe vidhīyamāne-<BR>
 anyo' nyaṃ nihnutānveṣaṇa-kṛti-vihṛtiṃ preyasībhir murārir yāṃ cakre sā rahas tan-mithuna-mithunatā-kāraṇaṃ jāyate sma | yatrānviṣyānuyātā vividha-gati-vapuḥ-sphūrtinā tena yā yā kuñjāntas taṃ gṛhītvā pṛthag apara-dṛśāṃ dūratāṃ sāñcati sma ||JGc_1,27.35|| [sragd]  kathañcana dadarśa yā kvacid apīha kṛṣṇānvitāṃ vadhūṃ rahasi kām api svayam idaṃ-vidhā kācana | pratītim agaman na hi sphuṭam amūṃ tamālānvitāṃ sphuṭat-puraṭa-yūthikāṃ sapadi manyamānā hṛdi ||JGc_1,27_36|| [pṛthvī]  śiñjitaṃ vihaga-kākalī-kulair gānam anya-bhṛta-sambhṛta-svaraiḥ | rūpam apy atha tamāla-campaka- śreṇibhir muhur avāri tādṛśām ||JGc_1,27_37|| [rathoddhatā]  yatra santamasam asti santataṃ tad vanaṃ na para-durgamaṃ param | kuñja-madhya-lasad-oṣadhī-śriyā
tatra tatra mithuna-rddhi-vardhi ca ||JGc_1,27_38|| [rathoddhatā]  atha rahasi girāṃ vilāsa-kamraṃ calad-amalāṅga-vikāsi-romaharṣam | smara-valayi-kalā-spṛhātilolaṃ didivur alaṃ yugalāni tatra tatra ||JGc_1,27_39|| [puṣpitāgrā]<BR>
 [12] atha krama-vaśād adbhuta-bhayānaka-raudra-bībhatsa-vatsala-karuṇa-vīra-hāsya-śānta-śṛṅgāra-rasāḥ śṛṅgārānukūlatayā yathāyogaṃ rasayitum āsāditāḥ | [13] yathā-<BR>
<BR>
kvacid ahīna-tuhina-marīci-marīci-vīci-rocamāna-kānane paricitāparicita-nānā-vidha-mṛga-pakṣi-vṛkṣa-vallī-vilakṣaṇatā-vilokanāya kṛta-paribhramaṇam;<BR>
kvacid api madākula-bhramara-kula-saṅkula-gūḍha-kuḍuṅga-kusuma-caya-cayanāya kampamāna-prāṇa-praṇayinī-janasya prakaṭaṃ cāṭutā-ghaṭanāya tatra balād iva viracita-praveśanābhiniveśam;<BR>
kvacid api dhṛṣṭa-ṣaṭpada-daṣṭatā-labdha-kaṣṭa-spaṣṭa-duṣparihara-bāṣpa-lalanāvakalanād uddaṇḍitena sanāla-keli-kharanāla-daṇḍena tad-daṇḍanāya makara-kuṇḍala-tuṇḍa-paryanta-sparśi-roka-koka-nadāyamāna-netra-puṇḍarīkam;<BR>
kvacid api lalitavilāsa-valitānana-lalanā-vapur anubhūya jugupsitī-kṛta-sthala-kamala-sthalāvalokanam;<BR>
kvacid api śuka-nikarādhigamanīya-ramaṇīya-vāṇī-vilāsa-kalanāya salālana-kalita-kala-kalā-kalāpam;<BR>
kvacid api nija-līlā-milad-ullala-bhāva-vilulita-sulalita-mukula-kula-latā-vakalanena vikalatayā vigalita-nayana-jala-leśam;<BR>
kvacid api prauḍhatā-samūḍha-gūḍha-garva-parva-kharvaṇāya sadambharambhoru-varūtham anu nirvyūḍha-prarūḍhamāra-samprahāram;<BR>
kvacid api mithuna-mithaḥ-keli-kalānukṛti-niyati-valita-praticchāyāvaloka-kautuka-vāhitayā vihita-bahu-hāsam;<BR>
kvacid api parasparam aparaspara-sparśa-sukha-parāmarśajāta-nivṛtti-citta-vṛttitayā nimīlad-vilocana-rocamānam;<BR>
kvacid api niryantraṇa-ramaṇa-śrama-paratantra-tandrāyām api tad eva ramaṇaṃ bhūyaḥ samanubhūya rāga-sāgarāyamāṇa-jāgaram--<BR>
<BR>
[14] sa eṣa keśavaḥ preyasībhiḥ saha vilalāsa |<BR>
 bhramaram iha nibhālya dattacumbaṃ vratatiṣu kīram apīha dāḍimīṣu | punar api ramaṇo manojavaśya- sthitiramaṇāya babhūva vallavīṣu ||JGc_1,27.40|| [puṣpitāgrā]  alir iha vadanopadaṃśam āsīn madhurasapānakaraḥ sarojinīnām | yad ajitaramaṇītatir nirīkṣya sphuṭam abhajan madanaṃ vidūrato' pi ||JGc_1,27_41|| [puṣpitāgrā] ||<BR>
[15] tac ca tac ca na varṇayitum ātmaśaktiṃ nirvarṇaye, yataḥ-<BR>
<BR>
tāṃ jyautsnīṃ tac ca vṛndā-vipinam api ca tat kuñja-vṛndaṃ tathā tāḥ śayyā dve dve ca te te hari-hariṇa-dṛśau tāś ca sa-prema-līlāḥ | paśyat paśyan mano me sapadi viṣayitām ujjhad atrānumuhyat paśyad drāg yāti tat-tad-viṣaya-valayatāṃ hanta paśyāni kena? ||JGc_1,27.42|| [sragdharā]<BR>
<BR>
[16] tad etad iha sāmānyatayā varṇitam, viśeṣataḥ punar evam-<BR>
 anyā varṇāḥ santi yatra sphuren na śrīrādhāyāḥ kāpi saubhāgyalakṣmīḥ | tasyāḥ sphūrtau varṇanāyāṃ na śakyā sāpy evaṃ ced anyavārtā tu dūre ||JGc_1,27.43|| [śālinī] ||<BR>
[17] tataś ca parasparaṃ para-parāgamanātaṅkayā maṅkṣu saṅkucita-līlā-vilāsāḥ sa-viśleṣaṃ veṣaṃ saṃśleṣa-valitaṃ vidhāya vallī-gṛha-pallīnāṃ bahir-varti-sanniveśa-veṣaṃ sthalī-viśeṣaṃ kramataḥ krāmanti sma, yatra kṛṣṇasyāpy aikadhyam udbudhyate sma |  [18] tathā ca taṃ krāntvā ca dāruṇatā-padāruṇatā-prakāśa-sānnidhyaṃ nidhyāyanti sma | tataḥ-<BR>
 pūrvasyāṃ diśi kācanāruṇa-ruci-cchāyāvṛṇoc candrikāṃ candro' py āśu tadā patann iva karair ālambatāstācalam | itthaṃ kairaviṇī-kulaṃ kila dara-glāniṃ yayāv ity amūs tad-rāsāṅkita-rātri-śānti-vibudhā mamluś ca kṛṣṇa-priyāḥ ||JGc_1,27.44|| [śārdūla]<BR>
[19] tatra khecara-strīṇāṃ vacanam<BR>
<BR>
nīca-bhāva-valayī balād vrajann ūrdhvatāṃ nipatatīti niścitam | paśya gopa-sumukhī-mukhātigaḥ puṣkarāt skhalitavān asau vidhuḥ ||JGc_1,27.45|| [rathoddhatā]<BR>
 kiṃ ca-<BR>
ahriyata kuvalaya-mālā-<BR>
līlā gopāṅganāpāṅgaiḥ | iti kila dūnita-bandhuḥ<BR>
kuvalaya-bandhuḥ papāta hā sindhum ||JGc_1,27.46|| [upagīti]<BR>
 [20] śrī-vraja-devīnām api-<BR>
<BR>
tārāṇāṃ vṛndam āmṛdnann asmākam api sarvataḥ |<BR>
ayam ākramate' nūrur vyoma cākramati drutam ||JGc_1,27.47|| [anuṣṭubh]<BR>
 [21] tataś ca tāsāṃ tathā-bhāvaṃ vibhāvya bhavya-svabhāvaḥ sa śrīmān navya-kiśoratā-navya-sad-bhāvaḥ pratisvam āliṅgitānāṃ darśita-praṇaya-sampad-iṅgitānāṃ vaktra-kamalaṃ sravad-asraṃ mamārja |<BR>
 [22] sāntvayann eva cedaṃ sāntvam uvāca-<BR>
<BR>
acchinnaṃ samayaṃ vahāmi bhujayor antaḥ sakhi tvām iti pratyāśā yadi sidhyatīha tad api svāntaṃ na me tṛpyati | siddhau tatra tu vighna-jātam atulaṃ bandhvādi-sambhālanaṃ tasmād geha-gater avaśya-valane mā mlānir āsādyatām ||JGc_1,27.48|| [śārdūla]<BR>
[23] iti pūrvavad eva pratyekaṃ hastena vyatiṣajya sajyamāna-vihāratayā vraja-vartmānuvartate sma |<BR>
<BR>
yadyapi vanitā-vaśatām antar yātas tathāpy asau kṛṣṇaḥ | bhajati snigdhān anyān sat-puruṣāṇām iyaṃ śailī ||JGc_1,27.49|| [āryā] ||<BR>
[24] atha labdha-paraspara-vicchedeṣu ca tat-tat-pallī-vartma-bhedeṣu prāyeṇa prāpta-gaṇa-saṅgama-troṭatām adhika-koṭatayā bhāvinī-samudayaḥ svayaṃ na bhāvayitum īśāmbabhūva |<BR>
 [25] krameṇa cātyanta-raṅga-tat-tad-aṅganā-gaṇe gaṇeyatayāvaśiṣṭe tena saha nija-nijopavanāntar-varti-gehāṅgaṇa-vartma-bhedam āsādya, kṣaṇaṃ gamanād virarāma reme ca | tatra ca-<BR>
 gāḍhopagūḍha-ciratāṃ paṭu-cumbitaṃ tad- viśrambha-bhāg-abhihitaṃ bahu-mānitaṃ ca | tāsāṃ gatau racayatā vraja-rāja-putre- ṇākāri kiṃ na kim ito gaṇanāṃ na vedmi ||JGc_1,27.50|| [vasantatilaka]<BR>
 [26] tataś ca tāḥ sa-gadgadaṃ jagaduḥ-<BR>
<BR>
sambhāvitaṃ na valate sma yad asmakābhis tvat-prāptir atra bhaviteti tayā ca jātam | vijñāpanaṃ tu na idaṃ śṛṇu kṛṣṇa tasmin aṅgīkṛtaṃ pariharanti na jātu santaḥ ||JGc_1,27.51|| [vasantatilakā]<BR>
<BR>
tataś ca-<BR>
mitho mithunam uttaraṃ viraham ūhamānaṃ mithaḥ<BR>
patan-nayana-vāribhiḥ samabhiṣiktam āśliṣyata |<BR>
tad evam akhilaṃ vapur niyatam ārdram āsīd bahis<BR>
tad asya hṛdayaṃ punar vyajani tādṛg antar bahiḥ ||JGc_1,27.52|| [pṛthvi]<BR>
 [27] tataś ca, saha-kāntaḥ kāntā-samudayaḥ śakunta-kula-kala-kolāhalāt prātar iti -kalita-camatkāraḥ kampa-sampat-sampatad-asram ajasra-bhāvanā-nidānaṃ kathañcid eva viśleṣam iyeṣa |<BR>
 [28] tathā viśliṣya ca-<BR>
 tiryak paśyan muhur api mithas tatra tatrāpi sāsrī- bhāvād vyasraṃ mithunam atha tat kṛṣṇa-rādhādi nāma | gehaṃ gacchad yad iha gamanāyāśakan tan na citraṃ dhanyānāṃ syād ucitam akhilaṃ yat prayatnaṃ vināpi ||JGc_1,27.53|| [mandā]<BR>
ajani bahu-vyathatāntar bahu-dayitānāṃ viyogatas tasya | sarvāvaraka-rug-antaram iva jajñe sā tu rādhikā-viyutiḥ ||JGc_1,27.54|| [gīti]<BR>
 jyautsnīṃ śāradikāṃ vihṛtya vividhaṃ tasmin balād āgataṃ vīkṣya brāhma-muhūrtam ullala-dhiyaś channādhva-mūrti-kriyāḥ | tat-tat-keli-kalā-vilāsa-valita-svāntāḥ sva-kānta-priyāḥ sāntas tarṣam anantar īṣad udita-śrānti vrajaṃ prāviśan ||JGc_1,27.55|| [śārdūla]<BR>
<BR>
[29] sa eṣa rāsotsava-viśeṣaś ca nivṛtta iti bahir eva vṛttaṃ nāntaḥ, yataḥ-<BR>
 rāsotsavaṃ kila samāpya gṛhādi-kṛtya- vyagrāś ca tan-mayatayā vraja-vāma-netrāḥ | nānā-vilāsa-maya-nartana-gīta-vādyaṃ sākṣād iva vyadadhatātra ca tat tad eva ||JGc_1,27.56|| [vasantatilakā]<BR>
 netā yeṣu tu rāsa-keliṣu bhavet kṛṣṇaḥ svayaṃ nāyikāḥ śrī-jaitra-vraja-subhruvo, rasa-kathās tatraiva nirlāñchanāḥ | tat-tad-varṇanam eva kāvya-vibudhāḥ kārtsnyena kuryuḥ paraṃ kintu śrī-śuka-sammataṃ na yad idaṃ pūryeta taiḥ sarvakaiḥ ||JGc_1,27.57|| [śārdūla]<BR>
[30] snigdhakaṇṭha uvāca-hanta, catvāras te kumārakāḥ kva gatāḥ? |<BR>
 [31] madhukaṇṭha uvāca-pūrvam ārūḍha-mahā-taravaḥ paścān nija-prabhoḥ sva-gṛha-vartmānuvartanam avadhāya, dūra-cariṣṇutayā tūṣṇīm evānuvartiṣṇutām avāpuḥ iti |<BR>
[32] tad evaṃ madhukaṇṭhaḥ prathitam api rāsa-līlā-varṇanaṃ triyāmāniyamataḥ saṃkṣipya tadīya-samādher vikṣipyamāṇatā-sañjanāya sāñjalir vyañjayāmāsa-<BR>
 sa īdṛg vallabho labdhas tvayā śrīmati rādhike | yaṃ bheje rāsa-rabhasāt trilokī nāyikā-nibhā ||JGc_1,27.58|| [anuṣṭubh]<BR>
 [33] atha kañja-netraḥ kṛtāñjalitayā pratīkṣitānujñā-sārau sūta-kumārau svāntikam āhūya bhūyaḥ paricaskāra nijānām aṅgānām aṅganānām api pariṣkāra-dravyeṇa |<BR>
 [34] yad anu dāna-parvaṇā sarva eva bhāsamānaḥ sabhā-sajjanaḥ pratyekam eka-vyaktir api kriyā-lāghavād bahu-vidha-nibhāṃ vyaktim avāpa |<BR>
[35] tato brāhma-muhūrte muhūrta-viśramāya sarva eva sva-sva-dhāma jagāma |<BR>
  iti śrī-śrī-gopāla-campūm anu<BR>
rāsa-prapañca-pañca-pūraṇī-pūraṇam nāma<BR>
saptaviṃśaṃ pūraṇam<BR>
||27 ||<BR>
<BR>
<BR>
<BR>
*************************************************************<BR>
<BR>
(28)<BR>
<BR>
athāṣṭaviṃśaṃ pūraṇam<BR>
<BR>
ambikā-vana-gamana-saṃvidhānaṃ<BR>
<BR>
[1] atha pratyahavat prabhāta-bhāsamānāyāṃ sabhāyāṃ svāvasara-jāta-prasaraḥ snigdhakaṇṭhaḥ sotkaṇṭham āha sma- madhukaṇṭha śrūyatām anantaraṃ hari-caritam |<BR>
<BR>
[2] tataḥ sarvānanda-varṣe harer navame varṣe parutnād apy adhikatayā yatnād aiṣamastye sāmastyena kṛta-vistāre giri-yajña-sāre nirvṛtte māsa-katipaye ca vṛtte vilakṣaṇa-lakṣaṇā śiva-kṣaṇadātipracuraṃ jana-samājam ājahāra | kintu prāyaśo yaśodhanādikām anayā sāmānādhikaraṇyād ambikāraṇyāya samam ambikā-pati-pūjanārthaṃ janā varṣaṃ varṣaṃ prati saharṣaṃ gacchanti | yacchanti ca vividhāni dhanāni kimuta tasyāṃ yogaviśeṣād asamāyāṃ samāyām | yatra kutūhalāvakalanādi-līlā-kallolinī-kallola-lola-śrī-gopāla-cālita-cittā gopālāḥ | kiṃ bahunā,  gopāla-kṣiti-pāla-caraṇāś ca tad-yātrā-spṛhā-pātratām avāpuḥ |<BR>
<BR>
[3] saṃcerire ca te cireṇa mahārambha-sambhāra-bhāra-hāra-viśaṅkaṭa-vāra-niḥsāraṇayā | tatra janair nānā-sāmagrīr agarhya-vahyānaḍuhaś cānāṃsi vāhayantaḥ kolāhala-kutūhalam anvabhuvaṃś ca |<BR>
<BR>
[4] yatra putrānurāga-parimala-nirmala-pātrī vraja-dharitrī kṣiti-pālayitrī nānā-gopa-kalatrāṇāṃ sukha-satrāyamāṇatayā taiḥ saha satra-yātrāṃ cakāra | kiṃ bahunā, go-gokula-pālana-kṛte kṛtehānupanandābhinandādīn ṛte sarva eva parva-pūrvaṃ calanti sma | yatra lālya-bhāvataḥ saṃnanda-nandanāv agrajam anuvrajataḥ sma lālaka-bhāvāt taj-janmānam anu ca |<BR>
 [5] tatra viśeṣatas tu-<BR>
<BR>
mukha-kamala-virājan-nāṭya-dṛk-khañjarītā<BR>
stana-kanakaja-kumbha-bhrāji-patrāvalīkā | caraṇa-sarasijāṇāṃ haṃsaka-svāna-ramyā<BR>
vraja-nija-mahilālī tatra bhavyaṃ babhāra ||JGc_1,28.1||<BR>
tataś ca-<BR>
na paraṃ cākṣuṣam āsīt tad-vraja-jana-calanaṃ vidūrataḥ kintu | śakaṭa-ghaṭāṭananād vādād apy andha-vedyaṃ ca ||JGc_1,28.2||surāṇāṃ nṝṇāṃ ca pratipada-bahūbhāva-mayatāṃ<BR>
sa-vādyair gītādyaiḥ saha kusuma-varṣair jaya-ravaiḥ | mukundālokāya prathita-pathikālī-śavalanaiḥ<BR>
samantāt saṅghaṭṭair abhiyayur amī āmbika-vanam ||JGc_1,28.3||tatra ca-<BR>
bhrātrā satrā haris tatrāruhya kambali-vāhyakam | vicitra-mitra-gantrīṇāṃ vṛtaṃ pṛtanayāyayau ||JGc_1,28.4||kadācid unnataṃ tatra śakaṭaṃ ghaṭayan pṛthak | abhīṣṭaṃ draṣṭum utkaṇṭhī sa sma suṣṭhu pratiṣṭhate ||JGc_1,28.5||  sakhi-bala-balavān vihāra-caryāṃ<BR>
pathi vidadhat-kutukaṃ ca lokamānaḥ | muhur upacaritaḥ svayaṃ jananyā<BR>
bakaripur āmbika-kānanaṃ viveśa ||JGc_1,28.6|| tatra ca-<BR>
jaṅghālās te lakṣaśo loka-saṅghās<BR>
tīrthaṃ yātāḥ kṛṣṇam āpuś ca daivāt | tṛṣṇā-dīnāḥ pāthasas tat-prayātāḥ<BR>
saudhīṃ yadvad vṛṣṭim ante labhante ||JGc_1,28.7|| [6] tasminn idam adbhutam udbhūtam abhūt-<BR>
<BR>
utphulla-netra-kamalaṃ pulaka-prasāra-<BR>
śaivālam aśru-milad-ūrmi-jana-pravāhaḥ | ākramya setum adhigamya suramya-kṛṣṇa-<BR>
śobhā-mahāmbudhim agāj jalatām apīha ||JGc_1,28.8|| [7] tataś cābhikhyā-mātrataḥ kṛta-sarva-vaśībhāvasya tasya tad-āsecanaka-rūpa-nirūpaṇāt paśya paśyety evāsmin paśyati loke kathaṃcit kṛta-nivāraṇe ca tasmin kolāhala-kāraṇe vraja-vāsi-janaḥ sarva eva yathāyatham āvāsam āsasāda |<BR>
 [8] āsādya ca purohita-hita-sahitatayā kṛta-snāna-dāna-vyāpāre śrī-vrajarāja-virājamāna-samāja-vāre kutukatas tairthika-sārtha-darśanārthaṃ snātānuliptatā-dīptaḥ sakhi-rāmārāma-ramaṇaḥ kamana-kamala-locanas tatra tatra bhramaṇa-kramam ācacāra | yatra nānā-deśa-janānāṃ veśa-niveśa-nirveśa-saṃveśa-bhāṣābhiniveśa-kriyā-viniveśa-viśeṣān anubhūya bahula-kutūhalam ākalayāṃ babhūva |<BR>
<BR>
[9] yatra ca kṛṣṇaṃ paśya rāmaṃ paśya śrīdāmānaṃ paśyety amī paśyantaḥ kolāhalaṃ baṃhayām āsuḥ |<BR>
 [10] yatra ca tadīya-vṛndāni govindīya-sundaratā-maranda-vinisyandam amandaṃ nayana-rasanayā rasayanti | mohātiśayavanti vihita-hita-sarvasvātma-nivedanaṃ sāsra-namra-kamra-vadanaṃ sadana-sadanād asīdanti ca saṃjitāñjalitayā tasthuḥ |<BR>
 [11] śrī-kṛṣṇas tu tad aṅgīkṛtyāpi śīla-vṛttyā tadīya-snehaṃ sāṅgīkurvan madīyā eva bhavad-bhavadīyārthā mat-pratyarpaṇataḥ pratisvaṃ yathā-niṣṭham avatiṣṭhantām iti santoṣayan kramaśo nijāśramam evāśramam ājagāma |<BR>
 [12] āgamya ca sāyantanam aśanaṃ saṃgatya mātur mānasam ānandena vitatya praśasta-vastra-mālālaṃkāra-sāraṃ parikṛtya sakhibhir ātmānaṃ parivṛtya sarva-bhāgavata-śiva-pradasya bhāgavata-paramparā-parama-guroḥ śivasya varivasyāyāṃ śiva-rātri-yātribhiḥ pitrādibhir ekāgratayā sva-maṅgala-kṛte kṛta-jāgaraṃ svīya-parakīya-rājakīya-janakīya-bahala-kolāhala-prakāraṃ śivāgāram anu nānā-vidyā-vismāyakatayā vidyamānān saṃpaśyati sma |<BR>
<BR>
sarve vrajajanās tatra kalpa-vṛkṣa-samā babhuḥ | adhideva ivādīpyad dhanyaḥ parjanya-nandanaḥ ||JGc_1,28.9|| [13] prabhāte ca prabhāte vadānyatā-pracārāhṛta-viprādīnām agaṇeya-gaṇāya guṇa-guṇitānnādi-dānataḥ saṃmānataś ca vitānita-yaśasi śrī-vrajarāja-sadasi teṣu tat-tīrtha-yātri-śateṣu ca cira-paricita-caravat parama-prīti-sphītībhāvana-nītitaḥ katham api prasthāpiteṣu tasyām amāvasyāyāṃ tāsminn eva vraja-vasatibhiḥ saha pitṛbhyāṃ lālitaḥ sa harir vāsateyīm uvāsa |<BR>
 [14] tataḥ sā ca rātrir yātrika-jana-prācurya-pūryamāṇā nāsīd iti kolāhalāpagamena hyastana-jāgara-klamena ca suptiḥ sarvataś ca nirbharam evāvirbhavati sma |<BR>
<BR>
[15] yatra danujāmitras tu vrīḍātaḥ krīḍātaś ca kiṃcid dūragataḥ sakhi-jana-janita-sukhaṃ nidrāyate sma |<BR>
<BR>
[16] atha tasyāṃ niśi diśi diśy api darśita-tamasi rahita-dantagaraḥ kaścij jarada-jagaraḥ sarpaḥ sarpan vrajarāja-caraṇa-rājīvaṃ nijagāra |<BR>
[17] tena ca vīryavattayā nigīryamāṇe caraṇe śaraṇecchur vraja-dharaṇīśaḥ santata-kṛṣṇa-sphūrti-pūrti-pracita-cittatayā jāgrad eva kṛṣṇam uddiśya cukrośa | yathā-<BR>
<BR>
kṛṣṇa kṛṣṇa bata kṛṣṇa kṛṣṇa he<BR>
tāta mām ajagaro graseta kim | ity asau smaraṇatas tanūjanes<BR>
tasya moha-maya-bhāvam ayayau ||JGc_1,28.10|| [18] atha tat-pārśva-vartinaḥ śūra-cakra-vartinaś candra-hāsam ādāya samutthitāś candramasaṃ grasamānaṃ rāhum iva bāhu-śālinas taṃ paśyantaḥ pravyathitā vyarthī-bhūta-tat-prahāra-prayāsās tad-upāyāntaram apaśyantaś ca vyagratā-kvathitāḥ śarārubhir jvalad-agrodagra-dārubhir jaghnuḥ |<BR>
 [19] tathāpy atyajati tatrājagare prathama-śabdād eva jāgrad-vrajarāja-tanūjaḥ sura-gaja-rāja iva dhāvaṃs tarhy evājagāma |<BR>
<BR>
[20] āgacchataś ca tasya sa dīrghatara-dīrgha-pṛṣṭhaḥ puccham anu vāṭa-ghaṭita-nyāyena caraṇa-pallava-spṛṣṭatāṃ prāpa |<BR>
 [21] tat-spṛṣṭaś cāyaṃ visṛṣṭa-tac-caraṇaḥ svayam akasmāt sarpākārād utsarpan vapur antaram antareṇa vidyādharākāraṃ dhārayati sma |<BR>
[22] tat-kara-pallava-spṛṣṭa-caraṇāḥ śrī-vraja-rāja-caraṇāś ca yathāvad virājamānatām āpuḥ |<BR>
[23] tataḥ sāścaryaṃ kṛtāvalokeṣu sarva-lokeṣu sudarśana-nāma-dharaḥ sa tu vidyādhara-caraḥ punar-labdha-svarūpa-varas taṃ praśaṃsan sva-śāpa-vṛttāntaṃ śaṃsaṃs tadīyāṃ kṣamām āśaṃsaṃs tad-anujñātaḥ svādhiṣṭhānam eva pratiṣṭhate sma |<BR>
 [24] ye pūrvaṃ tatrāpatrapām apahāya śrī-vraja-patipatnī-prabhṛtayaḥ kula-strī-janāḥ kim utānye saṃsṛjyamānatayānusṛtya kṛtya-mūḍhatām anubabhūvuḥ |<BR>
 [25] samprati tu te yathāyathaṃ mithaḥ samupagūḍhāh kevala-mūḍha-rodanā babhūvuḥ |<BR>
 yathā tātaṃ kṛṣṇaś ca rāmaś ca kṛṣṇaṃ rāmaṃ ca mātaraḥ | mātṝś cānyāstathānyo' nyam anye śiśliṣur unmadāḥ ||JGc_1,28.11|| [26] tad evaṃ kṛta-kṣapaṇāyāṃ kṣapāyāṃ tat-kṣaṇam eva tūrṇa-gamana-manasaḥ samam anaḥ-samūham ārohayantaś cira-gantavyaṃ panthānam antikam ivātikrāntavantaḥ prāptavantaś ca nija-vrajam |<BR>
 [27] yatropanandādayaḥ sa-nandanaṃ sahaja-mātraṃ śrīman-nanda-rājam anavadya-vādya-gīta-parīta-veda-ghoṣānugata-sarva-ghoṣā yathāyathaṃ saṃsajya nīrājya ca vrajopavanam āvāsya snapanādibhir upāsya ca tatraiva nija-gṛha-janaṃ prāpayya pākaṃ samāpayya ca sarvān eva sambhojya sukhena saṃyojya ca vartma-vārtāṃ saṃpṛcchya harṣa-dharṣādikaṃ samṛcchya ca sva-sva-vasatim anu vasatīṃ vāsayām āsuḥ |<BR>
 [28] atha samāpanam āha-<BR>
 īdṛśas te vrajādhīśa putraś citrayaśāḥ śaśī | yad-aṅghri-nakhara-jyotsnā tamaḥ sarvam anīnaśat ||JGc_1,28.12||<BR>
<BR>
iti śrī-gopāla-campūm anv<BR>
ambikā-vana-gamana-saṃvidhānaṃ nāma<BR>
aṣṭaviṃśaṃ pūraṇam<BR>
||28||<BR>
<BR>
<BR>
<BR>
*************************************************************<BR>
<BR>
(29)<BR>
<BR>
athaikonatriṃśaṃ pūraṇam<BR>
<BR>
rahaḥ-kutūhala-vaha-bahala-rahaḥ krīḍākhyam<BR>
<BR>
[1] atha rātri-kathāṃ punaḥ snigdhakaṇṭhaḥ prathayāmāsa-<BR>
<BR>
yadā rāsād vāsaṃ rahasi yayur ābhīra-vanitās<BR>
tadā śaṅkāṃ jagmuḥ svayam api tu nāsāṃ gṛha-janāḥ | yad anyās tad-rūpā vyadhita hari-māyā prati-gṛhaṃ<BR>
yathāmībhir jñātaṃ nivavṛtira etāḥ patha iti ||JGc_1,29.1|| [2] atha tad-anantara-rātri-santatīr nānā-rasa-rāsa-vilāsādibhir ativāhayati śrī-govinde vṛndā tu vividha-sāhāyakaṃ samāharati sma, yathā-<BR>
<BR>
upavrajaṃ nyasyati sā tamālān<BR>
dīprauṣadhīś ca vraja-dūra-deśe | ity ādi tatrābhisṛtau sa-vṛndā<BR>
vṛndā hareḥ sevanam ācacāra ||JGc_1,29.2||tadā ca-<BR>
acīcakāsad vipināny ājīhayad iha priyāḥ | rāsāyata-tvarad-rātrīr atrāmūr ajajāgarat ||JGc_1,29.3|| ārarambhata rambhorūr lambhaṃ lambhaṃ tato hariḥ | hārān iva vihārāṃs tān kāraṃ kāraṃ dadhe hṛdi ||JGc_1,29.4|| [3] kadācana caurya-caryayā tāsāṃ gṛham āyāti | tatreyaṃ dik-<BR>
 sāhāyye lalitāyāḥ kalayan veśaṃ viśākhāyāḥ | viparīte viparītaṃ harir aviśat tamasi veśma rādhāyāḥ ||JGc_1,29.5|| [4] tatrāndhe tamasi kāmyamāna-vāmyām āliṃ pratyāli-cchala-vacanam-<BR>
<BR>
susakhīyati te subhrūr asau gopa-matallikā | śape tubhyaṃ lapeyaṃ ca svayaṃ sakhyam urīkuru ||JGc_1,29.6|| [5] tatra kathaṃcid api tad-āgamane vṛddhābhiḥ kiṃcid ivāvagate kuñjāneva sva-līlayā kañja-locanas tābhiḥ samaṃ rañjayati |<BR>
 [6] tatra tat-preyasyā vṛddhābhivañcanā-cañcutā, yathā-<BR>
yas tvāṃ rātriṣu vṛddhe mām api devo vibhīṣayate | sa tu mantribhir utkalito goṣṭhāt kuñjān vimardayati ||JGc_1,29.7||[7] tasmād atrānyathā māvagās tatra ca māgā iti dhvanitam |<BR>
<BR>
[8] atha sakhyāḥ-<BR>
 satyaṃ jarati mad-ālyā vara-yuji gaṇḍe makara-vataṃsāṅkaḥ | na mayā likhitaḥ kutukān na mṛṣā-muṣyāḥ sapatnyā ca ||JGc_1,29.8||[9] atra mama sakhītvena tasyāś ca sapatnītvena virodha-lakṣaṇā-prāpter mayaiva likhita iti tayā dhvanitam | [10] tad-anuvādinā kavinā tu tasya mrṣātvam iti |<BR>
[11] atha vraja eva vighna-nighnatayā proṣita-bhartṛkā varṇyate | [12] tatra śrī-kṛṣṇasya bhāvanā-<BR>
 rādhāṃ paśyasi jalpasi spṛśasi ca svātmann athāliṅgasi<BR>
svasmiṃs tat tad anukriyām api tayārabdhāṃ bhajan nandasi | viśrambhaṃ na hi manyase tadapi ced anyāṃ daśāṃ yāmitas<BR>
tat-prāptiṃ manuṣe tayā kathaya bho kiṃ te sukhaṃ setsyati ||JGc_1,29.9|| [12] śrī-kṛṣṇaṃ prati sakhī-vacanam-<BR>
<BR>
bhūṣaṇam agni-prāyaṃ bhūṣaṇa-nibham agnim apy asau rādhā | tvad-virahe yā kalayati sā katham anyaiḥ samādheyā ||JGc_1,29.10|| tasyāḥ prāṇā bhavān sā ca bhavat-prāṇā iti sphuṭam | etad-vācā laghūkartuṃ prāṇantīṃ māṃ tu dhik prabho ||JGc_1,29_11||[13] athotkaṇṭhitā | tatra ca taṃ prati sakhī-vacanam-<BR>
 tām eva prerayaty uccair utkaṇṭhā tvāṃ tu naiti sā | iti tasyām asau kṛṣṇa vitṛṣṇā-śarma nāñcati ||JGc_1,29.12||<BR>
asraiḥ kampair vivarṇa-cchavi-kula-valanair gadgadai romaharṣaiḥ<BR>
svedaiḥ stambhair vimohair murahara dalita-prāya-dehāṃ vidhāya | na tyaktuṃ na grahītuṃ katham api suśakā prāṇa-ghātāvarodhād<BR>
utkaṇṭhā kaṇṭha-lagnāśana-kavala-nibhāṃ tāṃ tu duḥkhākaroti ||JGc_1,29.13||  parama-guṇas tvaṃ mādhava<BR>
doṣāpūrṇa-prabhāvo' si | katham iva tāṃ guṇa-rūpā-<BR>
kṛtim adhicittaṃ samadadhyāḥ ||JGc_1,29.14||<BR>
[15] athābhisārikā | tatra tāṃ prati kasyāścid utprāsa-vacanam-<BR>
 sandhyāyāṃ kva nu yāsi lola-nayanāpy agrāyanaikāgrahā<BR>
tatrāpy agratamaṃ sthalaṃ kim api tac cetasy alam bibhratī | sā caiṣā na hi budhyate tava gatir dṛṣṭvā tamālaṃ muhur<BR>
viṣṭabdhā dhṛta-bhaṅgi-saṅgi-savayo-madhye muhur līyase ||JGc_1,29.15||<BR>
ambara-maṇi-saṃvalitaṃ caramācalam adhijagantha pūrvādrim | śaṅke yan nija-kṛtyaṃ kartuṃ kṛṣṇāntikaṃ yāsi ||JGc_1,29.16||<BR>
[16] tatrābhisāro, yathā-<BR>
 anyāś cābhisaranti bhāva-valitāḥ śubhra-kṣapāyāṃ kṛtaiḥ<BR>
śubhrair veṣa-varair vidhāya pihitaṃ svaṃ satyam etad-vacaḥ | tasmin gopa-varāṅganāḥ punar amūḥ kāntāṅga-saṅga-smṛter<BR>
jātānandatayā smita-dyuti-vṛtās teṣāṃ vyadhur vyarthatām ||JGc_1,29.17|| sāmānādhikaraṇyaṃ tejas-tamaso raho kalitam | kavayanty api yat kṛṣṇa-bhrāntiṃ tamasi vraja-strīṇām ||JGc_1,29.18||  ārambhād api kampate hṛdayakaṃ prasthānataḥ stambhate<BR>
pāda-dvandvam aho manasy anumilan dehaṃ niruddhe priyaḥ | yāsāṃ gopa-nata-bhrūvām abhisṛtau tāsāṃ paraṃ kāraṇaṃ<BR>
daivaṃ yan nayate tad-antikam amūs taṃ vā balāt karṣati ||JGc_1,29.19||<BR>
[17] kadācit kācit kāṃcid divāpi kṛṣṇa-samīpaṃ chalataḥ saṃvalayati, yathā-<BR>
 āli paśya paritaḥ śikhi-vṛndaṃ<BR>
bhīti-rīti-rahitaṃ naṭad asti | bāḍham asya viharann adhigamyaṃ<BR>
navya-nīrada-varaḥ pratibhāti ||JGc_1,29.20||[18] atra nirjanatvaṃ madhya-sthita-kṛṣṇatvaṃ ca dhvanitam | atha vāsakasajjā-<BR>
 puṣpāṇy ācinute vicitya cinute talpaṃ vrajasyāṅganā<BR>
yan nāsti trijagaty api sphuṭam aho vaikuṇṭha-vīthiṣv api | evaṃ vāsaka-sajjikā lasati sā chāyā-dvitīyā yadā<BR>
saṅginy-ācita-saṅgatiḥ punar asau vettīva kiñcin na hi ||JGc_1,29.21|| tatra cotkaṇṭhāvaśyāyāṃ tasyāṃ taṃ prati sakhī-vacanam-<BR>
 talpaṃ kṛtvā bhavad-abhigamaṃ cintayantī samantāt<BR>
tatrādṛṣṭe bhavati samaya-kṣepa-leśākṣamā sā | cakre cakrāṅkita-kara mahā-kampa-sampad-vihastā<BR>
śasta-kalpaṃ kṛtam api ca tat kalpayantī viśīrṇam ||JGc_1,29.22||<BR>
[20] atha vipralabdhā | tatra ca taṃ prati sakhī-vacanam-<BR>
 bhuktiṃ muktiṃ ca tanute na paraṃ bhavad-āgamaḥ | bhaktiṃ vyanakti ca vyaktaṃ suhṛtsu parameśvara ||JGc_1,29.23||<BR>
[21] atha khaṇḍitā | tatra ca taṃ prati sakhī-vacanam-<BR>
 kuryās tvaṃ khaṇḍitāṃ kāṃcin nakharādy-aṅga-saṅgataḥ | taṃ vinā yāṃ tathākārṣīs tatra te mahatī kalā ||JGc_1,29.24||[22] khaṇḍitāṃ prati tasyāḥ suhṛd-upālambha-racanaṃ tad-dūtī-vacanam-<BR>
 mānini vacmi tvām aham iha suhṛdāṃ tava śṛṇotu vṛndaṃ ca | sahajā yā nija-vṛttir govinde svayam upāsva tām eva ||JGc_1,29.25|| [23] tatra kaṭhorāyamānāṃ prati ca-<BR>
<BR>
mānāgni-maya-dṛg-vāṇaṃ muñca tvaṃ kiṃ nu garvasi | rādhe kṛṣṇaś ca dṛk-paryak-parjanyāstraṃ vimokṣyati ||JGc_1,29.26||<BR>
[24] atha sambhramād āgatasya nakharādi-sparśāt kṣatāyamāna-raktimnā samaktasya kāntasya vacanaṃ tasyāḥ prativacanaṃ ca |<BR>
dayite dayita kathaṃ tvaṃ malina-mukhī dhig na vetsi hā kim idam | nakha-radana-kṣatam ūhet tvayi supte supti-rākṣasī cakre ||JGc_1,29.27||[25] atha tasyāḥ sakhyā saṃvādaḥ-<BR>
 jalade vilasati vidyud bibhyati hṛdayāṇi bhīrūṇām | hasasi hariṃ kimu mugdhe na hi hṛdi citraṃ stuve' ham etasya ||JGc_1,29.28||[26] atha tasyāḥ kṛṣṇaṃ prati-<BR>
<BR>
āvṛṇutāmaruṇāṃśur nakha-pada-sindūra-cihnāni | añjanam api kṛṣṇābhaṃ tat tu tavauṣṭhaḥ sphuṭaṃ kurute ||JGc_1,29.29||  pūrvāṃ haritam ākramya niṣkrāman kṛṣṇa-nīradaḥ | nihnute śaśabhṛl-lekhāṃ harid-antara-lajjayā ||JGc_1,29_30||  strī-bhāvam ākalayituṃ kamaṭhānukāraṃ<BR>
gacchan-mahādri-talam āśritavān bhavān yat | tac cājitasya na tavānucitaṃ yatas tvaṃ<BR>
svāṃ devatāṃ ramayituṃ sudhayodyato' si ||JGc_1,29.31||  māmapi hitvā krīḍasi tāmapi hitveti nānṛtaṃ vacanam | ekaṃ tatra jahāteranyadrūpaṃ dadhāter hi ||JGc_1,29_32||  nīrasā sarasā veti viviktir nātikāminām | paśya vaṃśyā mukhaṃ nāyaṃ pibann ujjhati mādhavaḥ ||JGc_1,29_33||[27] tatra śrī-kṛṣṇasya vacanam-<BR>
 rādhe vapuṣā tanvī komala-hṛdayātisūkṣmādhīr asi ca | mānaḥ katham etāvān māti tvayi tat tu pṛcchāmi ||JGc_1,29.34|| mukham abjaṃ tava rasanā pallava-patrī kathaṃ vacaḥ krūram | āṃ jñātaṃ kila yasmāt tan-mūlaṃ bhāti hṛd-vajram ||JGc_1,29_35||[28] bhavatu ca-<BR>
 yathā me rocate māno na prasādas tathā tava | yatra svādhīnatā-vyaktiṃ kuruṣe tāḍanena ca ||JGc_1,29.36|| ardito' pi ruṣā rādhe līlābjenāsmi nārditaḥ | hanta mat-kaṇṭakair etat tvad-aṅghri-suhṛd ardyate ||JGc_1,29_37||[29] tad evam upavadamāne tasmin punas tasyā vacanam-<BR>
<BR>
nirvṛty-ambudhi-kumbhajaḥ sthiti-mahā-meghāvalī-mārutaḥ<BR>
prāṇānāṃ pavanāśanas tanuvanī-naidāgha-dāvānalaḥ | so' yaṃ te viraho yayā bata mayā soḍhastayā vā kathaṃ<BR>
soḍhuṃ hanta na śakyate nava-navaḥ padmāpate durnayaḥ ||JGc_1,29.38|| [30] evaṃ rudatīṃ sakhīm ālakṣya sakhī taṃ prāha-<BR>
 anurāgavatī sandhyā svaccho' yaṃ vāsarastataḥ | sthāne tayā tasya saṅgo na rātryā malinātmanā ||JGc_1,29.39||[31] tvayi tu tad-etad-viparītaṃ pratīyate tato na svacchateti vyañjanā | tataḥ sā māninī punas tām āha-<BR>
 dīpa-jvālā mama hṛdi gatā sneham uddhūya vakre<BR>
cakre yena pratihati-mitā taṃ kathaṃ nindasi tvam | nirdvandvāhaṃ sapadi bhavitāsmy eva so' py eṣa nānā-<BR>
gopī-saṅghāt pramadam ayitā hanta kiṃ kasya duḥkham ||JGc_1,29.40|| [32] atha tasya tad-bāṣpāpasāraṇāya vyāja-racanaṃ vacanam-<BR>
 mīnād api tan-muktā-<BR>
phalam udbhavatīti ratna-śāstrārtham | paśyann iva mama hastas<BR>
tava mukham abhiyāti mānini prasabham ||JGc_1,29.41|| [33] tataś ca sā vimukhī-bhavantī manasīdaṃ vadantī kalahāntaritā-bhāvam āsasāda |<BR>
 aiṣīstvaṃ yadi mānasa mānenāmuṃ vaśīkartum | vaśage' py asmin kṛṣṇe tyajasi na kiṃ taṃ vṛthā-bhūtam ||JGc_1,29.42||[34] tadā ca sakhī tam uvāca-<BR>
 yā tava hṛdaya-vidāraṃ nakharair akaron murārāte | tāṃ manuṣe priya-dayitāṃ jvalati tu tasmād dṛg asmākam ||JGc_1,29.43|| yā khalu mānam amānaṃ dadhire tvan-māna-jīvanā dayitā | ghaṭate gopī-vallabha tasyāḥ sphuṭam asugamaḥ sugamaḥ ||JGc_1,29_44||[35] iti sakhīṣu parāṅ-mukhīṣu bahu taṭasthatāṃ ghaṭayan dūra-deśīya-deśam aṭati sma yadāsau, tadā tu-<BR>
 rādhāyā dṛṣṭa-mānāyāḥ sṛṣṭa-romāñca-sañcayāḥ | vaiṇava-dhvani-jātīyā jīyāsuḥ kīcaka-svanāḥ ||JGc_1,29.45|| [36] tad avagamya vāmāyā vacanam-<BR>
 na vadasi paruṣaṃ ruṣaṃ na dhatse<BR>
manasi ca tatra kathaṃ kṛtāparādhe | hari hari satataṃ vimānitāhaṃ<BR>
tvayi bata śarma kadāpi nāparādhe ||JGc_1,29.46||[37] tatra tasyā manaḥ-kathā-<BR>
<BR>
mānaṃ kurviti vakti sā priya-sakhī mānaṃ na vedmi sphuṭaṃ<BR>
kauṭilyena yadi prasidhyati sa tat kauṭilyam evātra kim | hā tasya smita-kañja-cāru-nayanaṃ śyāmasya man-mānasaṃ<BR>
draṣṭuṃ vāñchati hanta kaṣṭam aparāṃ sphūrtiṃ kathaṃ gacchatu ||JGc_1,29.47||  āgas-kṛte' pi tasmai rajyati hṛdayaṃ khalaṃ tad etan me | tyaktuṃ tad api na śakyaṃ katham iva sa hariḥ parityājyaḥ ||JGc_1,29_48||tataś ca-<BR>
balān mānaṃ śikṣayantīr api tatra sakhī-tatīḥ | rādhayā sārdham ākarṣan jīyād veṇu-kala-svanaḥ ||JGc_1,29.49||[38] tasyā mukham avakalayya tat-tad-upamā-jātiyatayā saṃśayya sthitavantaṃ kāntaṃ prati sakhī-vacanam-<BR>
 tasminn api vidhu-buddhiṃ kartuṃ mā kṛṣṇa sāhasaṃ kārṣīḥ | sarvaṃ jetṛ tad etad bhrū-dhanur anu netra-vāṇam utkṣipati ||JGc_1,29.50||tataś ca-<BR>
<BR>
bhramarīvāmbujāraṇyaṃ śapharīva jalāśayam | kṛṣṇaṃ labdhvā pūrvameva dṛṣṭā sābhūnna tūttaram ||JGc_1,29.51||atha svādhīnabhartṛkā |<BR>
 nityaṃ yā yācitāpi priyatama-hariṇā necchati sparśa-mātraṃ<BR>
vācā seyaṃ muhus taṃ nidiśati rasanām apy aho saṃvarītum | tan manye nūnam asyāvayava-samuditir divya-sīdhu-prakāraḥ<BR>
saṅgād apy aṅga yasya prabhavati muhur unmāda-lakṣmīr amūdṛk ||JGc_1,29.52|| tatra ca vakti rūpaṃ yadā kṛṣṇas tadā sā rādhikādhikam | śṛṇoti naiva tat tasya paśyantī rūpam adbhutam ||JGc_1,29.53|| [39] etad-anantaraṃ sakhīnāṃ nibhṛtālāpaḥ-<BR>
 api līlāyitam anayā campakalatayā tamālādhaḥ | prāgalbhyāt punar etāṃ tad upari ramaṇa-spṛhāṃ vedmi ||JGc_1,29.54|| [40] atha śrīmat-parama-rūpa-gurūpadeśa-maya-svapna-kalitaṃ prātastana-lalita-rāga-saṃvalitaṃ lalitā-gītam-<BR>
 jāgaraṇād atha kuñja-vare | vīkṣita-bhāskara-ruci-nikare ||kāntā-nidrā-bhaṅga-kare | api saṅkalita-sva-parikare ||mama dhīr majjati kaṃsa-hare | mauli-śikhopari-piñcha-dhare ||[dhruvam]<BR>
<BR>
muhur ullāsita-yuvati-kare | samamanyā bahir anaya-care ||ghana-gahanādhvani gamana-pare | tatra ca bahu kṛta-sukha-vitare ||āśāstambhita-viraha-gare | dhāmni sanātana-śarma-hare ||iti|| ||JGc_1,29.55||<BR>
<BR>
[41] dināntare sakhī-saubhāgyam-<BR>
kiṃcid vilokya kuñje sakhyāḥ prāgalbhyam ekāntāt |<BR>
smerā karam anu muralīṃ prāgād barhāvaliṃ śirasi ||JGc_1,29.56||<BR>
<BR>
[42] tāṃ prati śrī-rādhā kim apīdam ācārya provāca-<BR>
śete mañju-nikuñja-talpam anu sa preyān iti preyasi<BR>
tvāṃ veṇuṃ kila hartum asya kutukāt prāhaiṣam asmi drutam | taṃ tu tvaṃ parihṛtya cāgatavatī śrānteva ca prekṣyase<BR>
tad-vartmāny adurī-cakartha rabhasā yan mādṛśāṃ durgamam ||JGc_1,29.57||<BR>
[43] tad evaṃ tāsāṃ tasya ca prāvṛṣija-kṛṣivad daiva-vaśata eva vaśe vaśaṃvade tad-anantaraṃ vasanta-pañcamīm anu vasanta-rāgaṃ janayan gopāla-janībhir militvā śrīmān gopālaḥ khalu khelati sma | [44] tathā hi-tasyāṃ pañcamyām utkaṇṭhita-ṣaṭ-pada-khaṇḍita-tuṇḍa-mudrākula-mukula-maṇḍalatayā prathamam unmīliteṣu keṣucit puṇḍrakeṣu śrīman-mādhava-rādhādīnām abādham āgamanam asambhāvya bhṛśam unmanāyamānāyāṃ vṛndāyāṃ sumanāyamānā kācid āli-pālir āgamya tām ullāsitavatī-[45] sakhi vṛnde ! katham iva mandatāṃ vindase ? āgamya ramyam idam avagamyatām |<BR>
 [46] vṛndāha--kīdṛśam ?<BR>
[47] sā prāha-yādṛśaṃ bhavad-abhirucitam |<BR>
 [48] vṛndāha-kathyatāṃ tathyam |<BR>
 [48] sā prāha-kācid ālī mādhavī-maṇḍalam anu mādhavaṃ mādhava-prakāśa-darśanataḥ samujjṛmbhita-rādhā-vipralambha-bādhaṃ nibhālya tām ullolayāmāsa | ullolya ca saṅgataś calantī sakhībhir idaṃ vasanta-rāgeṇa gāyantī vallabham api lambhayāmāsa |<BR>
 [49] gānaṃ yathā-<BR>
 kṛṣṇa-vanaṃ sakhi bhāti saraṅgam | bhavatīm iva laghu netum adhīśaṃ | sevita-madhura-sa-saṅgham ||[dhruvam]<BR>
jāgaram itam iva mādhavikāśatam anukṛta-jṛmbhā-bhaṅgam | cumbati madhupa-gaṇe kṛta-bhaṅgi smārayati priya-saṅgam ||sarasa-rasālaja-mukula-kulaṃ paripulakayad iva samam aṅgam | ākāritam iva tava kurute pika-kalam anukalayad anaṅgam ||tvāṃ celā-kali-candana-marutā vāsayatānulavaṅgam | karṣati madhuripu-madhu-parvodita-vīṇā-veṇu-mṛdaṅgam ||nītāyāṃ tvayi mādhavi mādhava-mādhava-gāna-taraṅgam | kirati parāga-cayaṃ locanam iva naṭayati cāru-kuraṅgam ||iti sā labdhvā vallabham aniśaṃ manasā valitāsaṅgam | jayati nirupama-rūpiṇi madhye yamunā-mānasa-gaṅgam ||JGc_1,29.58||[51] atra ca padyam ekaṃ gadyate-<BR>
 vana-ruci-ruciraḥ śrīmān<BR>
madana-vinodāya nunna-gopīkaḥ | abhitaḥ surabhita-deśaḥ<BR>
sahacari paśya mādhavaḥ sphurati ||JGc_1,29.59||<BR>
[52] tad evaṃ niśamya tatra vindamānāṃ vṛndām anu punar evaṃ darśayāmāsa,  yathā-<BR>
<BR>
rādhā harir api pulaki-vasantam | gāyati nija-nudam anu vikasantam ||dhruvam|| upadiśate diśi diśi guṇayantam | pikam anu pañcamam aticirayantam ||vāsantī-madhu rahasi dhayantam | śaṃsati madhuliham anugāyantam ||madhu-rasamanu gānaṃ ramayantam | rasayati vinimitam adharam ayantam ||malayaja-surabhi-dhuraṃ khañjantam | kavayati gandhavahaṃ prasajantam ||vādya-gaṇaṃ guṇa-valita-dig-antam | anunṛtyati mad-alola-dṛg-antam ||capalāghana-sama-rucim anu taṃ tam | naṭayati śikhi-gaṇam api nipatantam ||kirati cūrṇam anu pūrṇad-anantam | samam ālīla-lalanābhir anantam ||śrama-jala-kaṇa-gaṇam anu vilasantam | vahati parāga-bharaṃ rucim anantam ||JGc_1,29.60|| iti |<BR>
 [53] atha tāvatīṃ gatim apy asahamānāḥ sahamānā guravaḥ kuravam ācarya paryavasthayā tāsāṃ svatantratām āvārya sarvato nirodham udbodhayāmāsuḥ |<BR>
<BR>
[54] yatra khalu rakṣiṇī-vargas tāh sarvataḥ samacakṣiṣṭa | yena svata eva kṛṣṇasya ca tad-vaśyatā jātā | tad evaṃ vidhureṇa sarvatra ca tatra vidhure sati-<BR>
 padyāṃ paśyati veṇum ākalayati preṣyādikaṃ preṣayaty<BR>
anyaṃ kṛtsnam upāyam ācarati yat kāntaḥ sa-kāntaḥ purā | tad gurvādi-nirodha-bandha-vidhiṣu prauḍheṣu hākarṣaṇaṃ<BR>
jajñe niṣphalanam eva yena ca tayor marmāṇi bhedaṃ yayuḥ ||JGc_1,29.61|| [55] tatra cobhayor manaḥ-kathā, yathā-<BR>
 na prāg dṛṣṭir amuṣya yat priya-janasyāsīt tad uccaiḥ sukhaṃ<BR>
manye sā bata sāmprataṃ samabhavad yat tasya tad duḥkham | tasya svasya ca yā krameṇa mamatā jātādhunā sā dvayaṃ<BR>
cūrṇīkartum athecchatīha kim ahaṃ kartāsmi kartā sa kim ||JGc_1,29.62||  rātrāv adyātimātraṃ praṇayi-janam ahaṃ taṃ dadarśāpy asau māṃ<BR>
naitāvan-mātram atra pratinava-madanaṃ hanta pasparśa ca drāk | yady eṣa svapna eva sphurati na hi tadāpy ātmanaḥ prāṇa-rakṣāṃ<BR>
manye jāgrad-daśā vā tad api na hi hahā kṛṣṇa-kānte kva nu tvam ||JGc_1,29.63||  śyāmāṅgam antarā dehaḥ suhṛdaḥ sarva eva ca | antar-mano-bhidas tāpaṃ dadhate vahni-jālavat ||JGc_1,29_64|| iti |<BR>
 evaṃ saṃcakrudhus te te rurudhuś ca vadhur yadā | tadā kṛṣṇas tīrtha-yātrāṃ tṛṣṇayā cchadma nirmame ||JGc_1,29.65|| yadā kṛṣṇānuraktābhiḥ sā yātrā tābhir ākali | mano-rājyaṃ tadā prājyam acāyi niracāyi ca ||JGc_1,29.66||  yadā pratasthe govindo vindan śakaṭam unnatam | tadā dṛk-pakṣiṇāṃ tābhir lakṣitā bandhu-vicyutiḥ ||JGc_1,29_67||  rātriṃ rātriṃ vasanti sma yatra te tatra niścitam | abhūd amūṣu samprāptir vidhor dākṣāyaṇīṣv iva ||JGc_1,29_68|| tathā hi-<BR>
 tābhiḥ svasya vidūrakābhir abhisāro' dyan-madābhis tadā<BR>
gaty-arthaṃ kṛta-vāsakābhir udita-prollāsi-tat-kelibhiḥ | kābhiścit parivañcitābhir ativyāptābhir udvāsita-<BR>
dvandvābhir vividha-sva-kelim abhajat tasmin sa kṛṣṇaḥ pathi ||JGc_1,29.69||  yarhi ca tīrthaṃ yātā gokulalokāstadā harirvidadhe | guṇajīvistrīveśaṃ tāsāmāsattisaukhyāya ||JGc_1,29_70|| [56] tatra jyotir-mantra-yoga-tantra-viduṣī-veṣo, yathā-<BR>
 sarvajñe kiṃ trilokyāṃ sukha-kara-sadanaṃ kṛṣṇa-goṣṭhaṃ kim asminn<BR>
ājīvyaṃ kṛṣṇa-gānaṃ kim atula-bhavika-prāpaṇaṃ kṛṣṇa-lipsā | kiṃ bhogyaṃ kṛṣṇa-rūpaṃ pariṇatir iha kā kṛṣṇa-labdhiḥ samantād<BR>
ity evaṃ rādhikāyāṃ prativacana-kṛtī pātu naḥ kṛṣṇa-dambhaḥ ||JGc_1,29.71|| [57] dūtī-veśo yathā-<BR>
 kāsi preśyā kimīyā tava tam anugatā kiṃguṇā tasya tulyā<BR>
tatra syāt kiṃ pramāṇaṃ vijana-gṛha-gatā paśya me sarvam aṅgam | ity evaṃ dig-vitāna-praṇihiti-valitaṃ sa-smitaṃ tan-nidiṣṭā<BR>
rādhā-gīr-bhaṅgi-mātrāt paricitim akarod astu tat kāmya-vastu ||JGc_1,29.72|| [58] tad evaṃ śrī-rādhayā tad-viraha-cintā-saṃbādhayāpi gata-tad-bādhayā kvacid anyathānyathā ca rajany antare punaḥ punar anya-bahu-vidha-veśaṃ keśavaṃ niśāmya bhaṇitam, yathā-<BR>
<BR>
seyaṃ bhiṣag-asitāṅgī mama hṛd-dāhaṃ cikitsituṃ labdhā | spṛśatī sakhi kara-nāḍīm anyāṅgaṃ dhik kutaḥ spṛśati ||JGc_1,29.73||  śyāmā vaiṇavikīyaṃ<BR>
vidūra-vāsā niśārdham udbhūtam | sakhya-sthalam idam alpaṃ<BR>
tan mama talpaṃ tu saṃkucad bhavatu ||JGc_1,29.74||  kavir iyam atulā bhavatu śyāma-vyaktiḥ svadhīta-tad-vidyā | asmākaṃ raha eṣā katham iva jānāti tan na jānāmi ||JGc_1,29_75||  śyāmā citra-karīyaṃ citraṃ vijane prakāśayati | mām iva kām api yatra sva-tulita-puṃsānvitāṃ sakhi vyadhita ||JGc_1,29_76||  rahasi tad etad vadmi tvayi sakhi na paratra kutrāpi | tāmbūlikīyam asitā mohana-mantraṃ vijānāti ||JGc_1,29_77||  seyaṃ mālā-kārī-mūrtir mālāḥ prasārayati | tasya śyāmala-mūrteḥ kasmāt puṣpeṣu vāsanāṃ tanute ||JGc_1,29_78||  phala-vikrayiṇī śyāmā phalam iha vividhaṃ prasārayati | bilvaṃ kevalam atha kiṃ gṛhṇaty asmān vilokayati ||JGc_1,29_79||  seyaṃ śyāmā na satī hāra-vyatihāra-sambhavad-dravyā | aparicitāpi svayam atha maṇisara-paridhāpanaṃ vaṣṭi ||JGc_1,29_80||  yad-avadhi
tad-aguru-sattvaṃ tasyā gṛhṇāmi gandha-jīvinyāḥ | tad-avadhi guravo mayi sakhi kṛṣṇam akṛṣṇaṃ ca bruvate ||JGc_1,29_81||[59] atha śrīvatsa-lakṣaṇasyāpy etad-upalakṣaṇaṃ bahu-racanaṃ vacanaṃ lakṣaṇīyam, yathā-<BR>
 sīvana-vijñā svayam api para-śilpānāṃ vilokanāt kartrī | sāhaṃ praṇayi-vyaktir lokaya gopi sva-hṛd-gatāṃ colīm ||JGc_1,29.82||  aham iha rañjana-kārī śyāmābhikhyā jagad-gata-khyātiḥ | yā mama vastraṃ vaste vikasati hṛt-kañja-rañjanāpy asyāḥ ||JGc_1,29_83||  darpaṇa-kārmuka-vidruma-muktā vikretum īhase spaṣṭam | gūḍhaṃ sampuṭa-yugalaṃ kretum ahaṃ tu vrajastri pṛcchāmi ||JGc_1,29_84||  saṃvāhana-nipuṇātmā sutanur ahaṃ tava niṣevaṇaṃ lipsuḥ | mat-sparśāṃśaja-saukhyaṃ subhage brāhmaṃ sukhaṃ jayati ||JGc_1,29_85|| [60] tatra ca sati-<BR>
 kaṅkaṇa-kāri-strīvad-veśaṃ<BR>
keśavam upetya yāḥ kāścit | dakṣiṇa-vāma-caritraṃ tenus<BR>
tan na hi karavāmahe sadasi ||JGc_1,29.86||  andhakāra-maya-pakṣa-lakṣitām<BR>
ambikā-vana-gatiṃ vidhāya tām | yady adiṣṭam abhavan murāriṇā<BR>
miṣṭam iṣṭam ataniṣṭa tad bahu ||JGc_1,29.87||[61] tad evaṃ sati-<BR>
 kaṃsārer hṛdayābja-sambhavad-alī-vīthīyamānā vraja-<BR>
preyasyaḥ sphuṭam antarāntara-padaṃ yātāḥ kramād antataḥ | evaṃ ced bhavatān na tatra ca vayaṃ saṃdihya vibrūmahe<BR>
rādhā yat kila karṇikā-sthitim agād asmākam atrāgrahaḥ ||JGc_1,29.88||<BR>
[62] atha samāpanam-<BR>
 sudarśanasya śāpāntakārī rādhe sudarśanaḥ | atikāntas tavāvāti-kāntaḥ so' yaṃ bakāntakaḥ ||JGc_1,29.89||<BR>
<BR>
iti śrī-śrī-gopāla-campūm anu<BR>
rahaḥ-kutūhala-vaha-bahala-rahaḥ krīḍākhyam<BR>
ekonatriṃśaṃ pūraṇam<BR>
||29||<BR>
<BR>
<BR>
<BR>
*************************************************************<BR>
<BR>
(30)<BR>
<BR>
atha triṃśaṃ pūraṇam<BR>
<BR>
nirvrīḍa-horikā-vikrīḍanaṃ<BR>
<BR>
[1] atha madhukaṇṭhaḥ prabhātakathāṃ kramataḥ prakramate sma-<BR>
<BR>
ambikā-vana-gatir babhūva sā keli-karmaṇi hareḥ samardhanī |<BR>
āgatāvapi tadā punar vraje horikā-pramada-parva-paddhatiḥ ||JGc_1,30.1||<BR>
[2] tatra ca parvaṇi sarva eva strī-puṃsa-janaḥ pramatta-gaṇa iva gāyan nṛtyan yudhyan kriḍatīti madhya-deśataḥ samudācāraḥ pracarati bhaviṣyottara-purāṇa-prāmāṇyasya purāṇānāṃ mānyatayā |<BR>
<BR>
[3] atha tatra yadā pūrṇa-guṇa-phālguna-pūrṇimā-niśāyāṃ kutuka-tṛṣṇak kṛṣṇaś ca rāmaś ca ḍhuṇḍhā-paraparyāya-horikā-gṛha-gṛhyāyāṃ bhuvi ramate sma | tadākasmād uttarasmād āgataḥ kaścid yadyapi guhyakādhipa-saṃgrāhyas tathāpi guhyaka-garhyatayā kaṃsa-śubhāśaṃsanas tatra krīḍantīr vraja-yuvatīḥ prati durdṛṣṭiṃ vidhāya tad-ākṛṣṭiṃ cintitavān |<BR>
<BR>
[4] cintayann eva ca sahasā tatra praviṣṭaḥ sa khalu durdhyānāviṣṭas tasmād akasmād aṅganānāṃ gaṇam udajavaj javataḥ kālayāmāsa |<BR>
<BR>
[5] atha sāgrajaḥ so' yaṃ gadāgrajastamasabhyasvabhāvamupalabhya pūrvaṃ tatparvarasikavaihāsikaveśaviśeṣaṃ dadhṛṣaṃ manvānaḥ sthagita ivāsīt | tataś ca-<BR>
<BR>
pratihari-gati-ceṣṭā śaṅkhacūḍena ruddhā<BR>
dṛg api rutir api drāk kṛṣṇa-rāmeti tāsām |<BR>
yad ayam atula-vega-drohi-rūpāti-śabdaiḥ<BR>
pratipadam anuvartī vṛtti-lopaṃ cakāra ||JGc_1,30.2||<BR>
[6] atha tatra śrī-kṛṣṇa-vākyam-<BR>
<BR>
pratyayantyo' py atijava-bharād asya ghorān nivṛttāḥ<BR>
paśyantyo nāv api dhig amutas trāsa-vidhvasta-netrāḥ |<BR>
krośantyo' pi pratirutikṛtānena nīruddha-śabdāḥ<BR>
bhrātas tarhy apy ahaha kim amū rakṣituṃ na dravāva ||JGc_1,30.3||<BR>
[7] tad evaṃ niścinvānau taṃ bhīṣaṇārambhatayā stambhayituṃ vicinvānau sahasā śāla-dvayaṃ sahasā troṭayantau punas tad-viṭapādikam api pramoṭayantau sudṛḍha-bhujāgra-jāgrat-tad-yugalatayā prabalatayā ca tāv anudadruvatuḥ | tad anu vidrava-vaśād anye' pi saṃvidrate sma | tadā ca-<BR>
<BR>
itthaṃ na tarkitaṃ laukair anayoḥ śāla-hastayoḥ |<BR>
śālau kiṃ laghutāṃ yātau vigrahau gurutām uta ||JGc_1,30.4||<BR>
tataś ca-<BR>
agre śubhraṃ rauhiṇeyaṃ vidhāya<BR>
śrī-govindaḥ pradravac chaṅkhacūḍam |<BR>
kīrti-stoma-prāyatāṃ tasya tanvann<BR>
eṣa prāyas taṃ purastāt karoti ||JGc_1,30.5||<BR>
vilokya sa-balaṃ hariṃ parama-vikramaṃ sa-kramaṃ<BR>
visṛjya vanitā-janaṃ tvaritam adravad guhyakaḥ |<BR>
balasya kila kālatām amata mṛtyutāṃ yad dharer<BR>
mṛgaṃ tad ucitaṃ yataḥ sa sa jagāma tat tat kṛtim ||JGc_1,30.6||<BR>
[8] tena visṛṣṭāyāṃ cāvalāvalāvayaṃ balābhidhas tat-saṃvalanāya tatra sthitaḥ |<BR>
<BR>
[9] atha śrīmān danuja-gajasiṃhas tad-anujas tu sa-vikramaṃ vikramamāṇaḥ prahasya sphuṭam auttarāhvasya ca tasya dākṣiṇātyaṃ palāyanam avetya dūretyaṃ taṃ pratyavajñayā taru-yaṣṭiṃ hastād vibhraṣṭāṃ cakāra |<BR>
<BR>
[10] vidrutya labdha-sanīḍaṃ punar asau vikrīḍana-catura-cittas tata itas taṃ vidrāvya ceṣṭitena veveṣṭi sma | nṛsiṃha iva hiraṇyakaśipuṃ ripuṃ sa-nigraham eva jagrāha ca |<BR>
<BR>
[11] tatas taṃ hasta-rodhaṃ gṛhṇann ahnāya maṇi-gṛhītaye sphurann urasilaḥ kara-sarasijena tac-chirasi kakkhaṭī-bhāva-vighaṭita-tad-adhīci-muny-asthijena gṛhīta-saṃgrāha-sāraṃ prahāram ājahāra uttarasminn anehasi mṛta-deha-pratīkādānam anuttaram itīva bhraṃśayāmāsa ca tasya tam uttaṃsam |<BR>
<BR>
[12] sa punar ātatāyī durmāyī maṇim anu prāṇān api vyaktam eva tyaktavān | tad-dhana-mātra-jīvana-yātraḥ khalv asau | tataś ca-<BR>
<BR>
jīvo ratnaṃ veti bhedākṣamaṃ taj-<BR>
jyotir-mātraṃ vastu yakṣād gṛhītvā |<BR>
paśyantīnāṃ yoṣitāṃ kaṃsa-vairī<BR>
ninye kāmaṃ rāma-sāyujyam eva ||JGc_1,30.7||<BR>
[13] taṃ cābhipannaṃ mukhaṃ vyādāya vinnapātaṃ panna-maṇiṃ vyāpannaṃ dṛṣṭvā śrī-kṛṣṇābhiprāyam abhiprayadbhir diviṣadbhir upahasitam, yathā-<BR>
<BR>
strī-ratnaṃ puru parakīyam ādithas tvaṃ<BR>
svaṃ cūḍāmaṇim api hārayāṃ cakartha |<BR>
atyākṣīr bata nija-jīvanaṃ ca dhik tvāṃ<BR>
vyādāḥ kiṃ mukham atha vaktram atra yakṣa ||JGc_1,30.8||<BR>
[14] tad evaṃ karṇa-rasanayā rasyamānam ācarya rahasyaṃ vihasya ca snigdhakaṇṭhaḥ punaḥ sa-bāṣpa-kaṇṭham uvāca-<BR>
<BR>
tat-kṣobhaṇaṃ tad dravaṇaṃ tathā tad-<BR>
vikrīḍanaṃ tad-dhananaṃ sva-śatroḥ |<BR>
tad-rakta-rajyan-maṇi-pāṇi-rocir<BR>
mayy adya sadyaḥ prabham asya bhāti ||JGc_1,30.9||<BR>
[15] punar madhukaṇṭha uvāca-tad evaṃ dalita-cūḍe śaṅkhacūḍe niṣpīḍite krīḍite ca vrīḍitena nivṛtte kolāhala-paramparātaḥ kātaratā-virata-prakṛtayaḥ sarva eva vrajorvīpati-prabhṛtayaḥ samāgatya vismitya ca tādṛśa-duṣṭa-naṣṭībhāvataḥ punar bhaya-sandehenāspṛṣṭāḥ spaṣṭānanda-sandoha-dohās tat-parva-krīḍāṃ nirvrīḍā iva vivavruḥ |<BR>
<BR>
[16] vivṛtya ca śāstra-vipratipatti-viprayojayitṛ-viprebhyaḥ sūta-sarvānanda-guṇa-prabhūta-sūta-māgadha-vandibhyaś ca paramāvadānāni dānāni bahūni cakruḥ | tābhyaś ca śasta-vastrādīni prasthāpayāmāsuḥ | svasthāyamānāḥ samājagmuś ca kṛṣṇa-kṛṣṇāgrajau puraskṛtya nijaṃ vrajam iti |<BR>
<BR>
evaṃ vicitra-vikrīḍaḥ putras te goṣṭha-nāyaka |<BR>
taṃ krodha-vahnau ḍhuṇḍhāgre yakṣor abhraṃ jahāva yaḥ ||JGc_1,30.10||<BR>
[17] athātra rātri-kathāyāṃ madhukaṇṭhas tāṃ horikā-kathām eva viśeṣataḥ sevayāmāsa |<BR>
<BR>
śiva-kṣapāyām atha yāpitāyāṃ<BR>
valgūtsavā phālguna-pūrṇimāgāt |<BR>
pakṣa-dvayasyāsya yathaiva kāntiḥ<BR>
parva-dvayasyāsya ca tadvad asti ||JGc_1,30.11||<BR>
hime gate hima-rucir ujjvalaṃ babhāv<BR>
aphalguni sva-mahasi phalgu-parva ca |<BR>
na vābhavan katham atha tatra gopikā<BR>
madotkarād api paribhūta-gopikā ||JGc_1,30.12||<BR>
[18] atha balakṣa-pakṣa-sapakṣakair avaprakara-śobhākara-karani-kara-karambitāṃ sva-manoratha-prathanāvalambitāṃ kṣapam anvīkṣya sarvās tat-parvānarvācīna-samudācāra-garvān mudā bahir āvirbhavanti sma, yathā-<BR>
<BR>
muhur agaṇita-gauravāḥ samantāt<BR>
praṇaya-madāt paridhāya divya-veśam |<BR>
api bata janatāsu horikāyāṃ<BR>
harim abhisasrur aho vrajasya nāryaḥ ||JGc_1,30.13||<BR>
[19] tad evaṃ sadma-sadmanāṃ sakhī-padma-varūthinībhiḥ saha yūtha-nātha-kavaca-sthiti-racana-kañculikādi-vastraiḥ surabhi-kaṣāya-mocana-yantra-prabhṛti-śastrair bahula-kāhalādi-vāditra-vicitra-kutūhalaiḥ sa-keli-gāli-rīti-maya-gīti-kolāhalaiḥ sārvatrika-tat-pārvaṇa-rītyā nirlajjatayā sajjatayā ca vraja-pura-dvāra-puraḥ-sthita-horikāyatanāgrīya-samagrāyata-prāṅgaṇa-vihāra-saṅgara-raṅga-bhuvi saṃgatā babhūvuḥ |<BR>
<BR>
[20] yāḥ khalu bala-balānujayor yathāsvaṃ pṛthak pṛthag anurāga-dharaṇād vibhāgam āgatās tat-tan-niṣṭha-dṛṣṭitayā tiṣṭhanti sma |<BR>
<BR>
[21] tatra tābhir īryamāṇaṃ vardhita-śauṭīrya-parimāṇaṃ kala-kalam ākalayya jayyatāmayyas tā iti bhāvanāṃ paryavasāya-sāhāyyāya sakhi-ghaṭayā kaṭakaṃ saṅghaṭayya tadvad eva sajjatayā bala-balānujāv api valgu valgantau tatraiva gacchataḥ sma |<BR>
<BR>
[22] gatau cānavadya-vādya-ghoṣeṇa ghoṣaṃ vadhirayantau pratisenām avadhīrayāmāsatuḥ | yena samuddīpita-mānāḥ pratisenāyamānāś ca tās tathā vādyataḥ saṃmukhatām āsādya paritas tān api sarvān aticitrayāmāsuḥ |<BR>
<BR>
[23] yatra pratispardhayā vardhamānayos tayor yūtha-varūthinī-pramāṇayor ekatra mādhavaḥ paratra tu rādhā rājāyate sma | jāyate sma ca tena janānām ativismayaḥ | tathā hi-<BR>
<BR>
yadvac chubhratara-prakīrṇaka-maṇi-cchatrādikaṃ śrī-harer<BR>
āsīt tadvad amūbhir aprathi tadā śrī-rādhikāyām api |<BR>
kiṃ cābhyāṃ na parasparaṃ nayanayoḥ prāntaś ca sehe<BR>
yathā jetṛtvaṃ kva nu jeyatā ca bhavitā kutreti nātrohitam ||JGc_1,30.14||<BR>
[24] tad evaṃ parasparam utsāhamānatām asahamānatām apy adhikṛtya kṛta-kṛtyatā-samāhārayor manoharaṇāyābhihāra-vihārayos tayor anīkinī-sahitayoḥ sarva-mahitayoḥ samañjasatām iva saṃjayantī vrajarāja-savayaḥ-purohita-śvaśurāvaraja-dāratayā gantavya-pakṣaṃ narma-śarmaṇā rañjayantī kācid ardha-vṛddhā tat-prema-samṛddhā madhyastha-padavīm adhyāsya pragalbhatayā gatyā vātyāyamānā rādhā-varga-madhyāt tat-pratipakṣasya kṣmādhavaṃ śrīman-mādhavaṃ saṃnihitavatī | saṃnidhāya ca yathā-yathaṃ prathamāna-smitatayā kṛte' bhivādane' bhivadane ca teṣāṃ sarveṣāṃ śṛṇvatām abravīt-<BR>
<BR>
[25] ahaṃ kila prajñā prājñā ca mahā-dharādhīśa-gaṇa-kṛtārādhāyā śrī-rādhāyā dūta-karmaṇi prabhūtatām āsannāsmi | tad etad avadhāryatām-<BR>
<BR>
[26] ity ukta-mātrām etāṃ madhumaṅgalaḥ sahāsam āha sma-kim uktam avadhāryatām iti |<BR>
[27] tac chrutvā sarvasmin prahasati sovāca-vadhiro' yaṃ bhavatāṃ sabhāsad iti |<BR>
<BR>
[28] madhumaṅgala uvāca-yuktaṃ tavedaṃ nirargalatvam | yatas tasyā dharādhiśāyā vaśā bhavatī kasya vānyasya vaśā bhaviṣyati |<BR>
[29] śrī-kṛṣṇas tu sa-gāmbhīryam uvāca-nikāmam eva nivedyatām |<BR>
<BR>
[30] dūtī tu tayā śiṣṭācāra-pratipālayitryā viśiṣṭam idam ādiṣṭam ity ardhokte viṣṇu viṣṇv ity uktvā provāca-śacī-jayi-tadīya-saciva-varābhir idam ādiṣṭam | sarvatra prasṛmara-samajñām asmadīya-rājñīm avajñāya dūrataś ca kim uta pūrataś chatrādika-dhāraṇaṃ bhavatām asādhāraṇam |<BR>
<BR>
[31] atha kṛṣṇaḥ sabhābhiḥ saha hasitvā provāca-satyaṃ tad-ādeśatas tad-abhiniveśaṃ tyajāmaḥ | kintu yuddhaṃ vinā rājñāṃ veda-buddhaṃ syād iti yuddhāya saṃnaddhayā bhavatyā bhāvyam ity eva vaktavyam |<BR>
<BR>
[32] atra madhumaṅgalaḥ saṃmukhaṃ gatas tad idam āha sma-deva tad idam eva samākarṇyatām | jātitaḥ strī cāstrī yo janastasmin vāmatārāme nāmamātreṇa rāmāspadamāgate nārjavacaryayā kāryamaryate | tasmādārjavavarjanādūrjasvinaste vayam evadūtyāya sthāpanīyāḥ prasthāpanīyāśca | asmāsu cāham evaprahāpaṇīyaḥ | yataḥ kovido' smi |<BR>
<BR>
[33] dūtī sahāsamāha sma-lālāṭika bhavān yadi kovidas tarhy anyaḥ ko' vidaḥ |<BR>
<BR>
[34] madhumaṅgalaḥ sotprāsam uvāca-jalpāki kalayāmi bhavatī tasyāḥ sabhāyā vindur asti | tathāpi trayītanor mamāgrataḥ sthitir api tava na sthiratāṃ labheta |<BR>
<BR>
[35] dūtī sāvajñam uvāca-viśāradāyā mama purataḥ śāradas tvaṃ kiyad vā vaditāsi | tasmān nīvākavalitam ākalaya |<BR>
<BR>
[36] madhumaṅgalaḥ sa-roṣaṃ śrī-kṛṣṇam avalocya vakti sma-para-vaktavyā khalv iyaṃ vaktavyā bhavatīti nāsmākaṃ vaktavyā bhavitum arhati | kintu seyaṃ tāvad atra nirudhyatām yāvad ahaṃ tad vṛttam avabudhya sudhy-agraṇīr bhavantam avaruṇadhmi |<BR>
<BR>
[37] dūtī sa-hāsam uvāca-nūnaṃ bhavatāṃ dūtaḥ so' yam agrata eva vyagratām avāpa | yan māmatra ruddhann eva tatra jigamiṣati | tasmān na mādṛg iva niḥśaṅkaṃ so' yam iti bhavatāṃ kalaṅkāya paraṃ pratipatsyate | yuktam eva ca tat-tad-āvayoḥ | svāmi-guṇā hi parijanam anuyanti |<BR>
<BR>
[38] kṛṣṇa uvāca-bhāmini svāmi-guṇatvaṃ punaḥ prakārāntareṇa mantavyam | sā khalu vāmā vayaṃ tu dakṣiṇā iti |<BR>
<BR>
[39] dūty uvāca-yūyaṃ khalv apasavyā iti satyam eva yataḥ sveṣāṃ dakṣiṇatāvācitve' pi pratikūlatāṃ na jahītha |<BR>
<BR>
[40] madhumaṅgalas tu tad aśṛṇvann iva provāca-mahārāja vāmātvam eva khalu tāsāṃ balāya kalpate yasmād abalāḥ |<BR>
<BR>
[41] dūty uvāca-doṣa-jñāḥ khalu bhavantaḥ katham iva guṇānusandhānaṃ kurvantu |<BR>
<BR>
[42] madhumaṅgala uvāca-doṣaika-dṛk purobhāgīty evaṃ yac-chābdikair matam tasmāt tvam eva purataḥ sudhībhis tābhir āhitā |<BR>
<BR>
[43] dūty uvāca-asaṅkhyāvatāṃ bhavatāṃ purataḥ katham eka-saṅkhyāvatī pratyuttaraṃ dadyām | bhavāṃs tu tatrānubandha eva | tathāpi sarve śṛṇvantu | tāsām abalātvaṃ khalu virodhi-lakṣaṇayā yataḥ śastra-śarīratvam eva dṛśyate | tad etac ca tan-mukhyām upalakṣya lakṣyatām |<BR>
<BR>
keśāḥ pāśāś cala-nayana-yugaṃ vāṇa-yugmaṃ namad-bhrūś<BR>
cāpaḥ karṇāvari-paridadhatau nāsikā divya-śastrī |<BR>
dantā vajrāṇy apara-tad-aparaṃ tarkyam evaṃ tad etac-<BR>
chastrai rādhā svayam udayati ko vā balīyān ato' nyaḥ ||JGc_1,30.15||<BR>
[44] atra ko vā balīyān ato' nya iti kṛṣṇam eva kaṭākṣeṇa paśyantī prāha sma- [45] evaṃ vivadamānayor anayoḥ kṛṣṇas tu tayā prastutaṃ tasyāḥ saundaryam avadhārya kṣaṇaṃ dhīratāṃ saṃdhārya provāca-dūti jātita eva pratīpadarśiny asi | kiṃ bruve | kintu madīya-dūta-nirmitā rāja-nītir iyaṃ na tu bhītiḥ |<BR>
<BR>
[46] tato bhavatī tāvad atra sthitim anubhavatu | mama dūtas tatra gacchatu | tataḥ saṃcārakāṇām ācāreṇa samācāreṇa sācāre labdha-pracāre yathāyatham ācaritavyam |<BR>
<BR>
[47] punar madhumaṅgalaṃ praty uvāca-bhadraṃ svayam eva tatra gamyatām iti |<BR>
<BR>
[48] dūty uvāca-<BR>
nyāye yuktau pramāṇe ca sthito madhyastha ucyate |<BR>
paraṃ madhye sthito yaḥ syāt sa madhya-sthāvaraḥ smṛtaḥ ||JGc_1,30.16||<BR>
[49] so' yaṃ punaś cheka eva | tataḥ śikṣām api nārhatīti svairam eva gacchatu |<BR>
<BR>
[50] madhumaṅgalas tu viśastā khalv iyaṃ kathaṃ śastaṃ vadatu nāmeti nivedya yathādiśanti mahārāja-mahāśayā iti prasthitavān | prasthāya ca tāsāṃ sthānam āsīdann āśī-rāśibhiḥ prasādam āsādayāmāsa |<BR>
<BR>
[51] sarvāś ca namaskṛtya sa-smitaṃ kṛtyaṃ pṛcchanti sma |<BR>
<BR>
[52] madhumaṅgalas tu bhavatīnām etan-nṛtya-darśanam eva kṛtyam iti procya pratyuvāca-kiṃ ca bhavatīnāṃ dūtī tatra gatā vartate brūte ca | asmākaṃ rājñī sārvabhaumaṃ bhavantaṃ militum icchatīti | tad avadhārya vismayād asmākaṃ rājñā cājñāpitam | sā khalu parānugatā jātāstīti śrūyate | tasmād etan na śraddadhyāma | ataḥ svasya svasā kācid asmāsu kasmaicana vivahanāya dīyatām | tadā tasyāḥ śvovasīyasāya syād iti |<BR>
<BR>
[53] sarvāḥ sa-bhrū-vijṛmbham āhuḥ sma-vācāṭa-tāpāṭavamaya-dhūrtatāyā mūrtir evāyaṃ sphuṭam anyathākāraṃ vadann asmān vañcayitum evānañcitavān asti | sa kadācid evaṃ na kadvadāyate | sā punar asmākaṃ saṃcārikā nemāṃ kucaratām ācaret | kintu baddheti saṃbadhyate |<BR>
<BR>
[54] viśākhovāca-yathākāraṃ tathākāraṃ vā vadatu | so' yaṃ kathaṃkāraṃ yūyam idaṃ vicārayatha | yato viprasyāsya kṛtaṃ khalu viprakṛtam eva bhaṇyate | katham iva prakṛtaṃ syāt |<BR>
<BR>
[55] madhumaṅgala uvāca-ko vātra mama lābhaḥ |<BR>
<BR>
[56] viśākhovāca-aye bhadra vipra labdhamapi tathaivānusandheyam |<BR>
<BR>
[57] tad evaṃ pratyādiṣṭas tu madhumaṅgala uvāca-sarva-klamatha-mathanānāṃ śamatha-damatha-satpatha-prathana-parāṇām atha kathaṃ na bhavaty asmākam evāyaṃ doṣaḥ | yat khalu sandhy-anusandhānam etābhis tu yuddham evānubaddham asti |<BR>
<BR>
[58] atha śrī-rādhikābhidadhāti sma-kiṃ balaḥ saṃvalate bhavadīyaḥ sa rājā | yasmād etāvad garvāyase |<BR>
<BR>
[59] madhumaṅgala uvāca-<BR>
<BR>
uccāṭanaṃ guṇa-gaṇa-prathanād vikṛṣṭir<BR>
vaṃśī-kalād vikalanaṃ vara-rūpa-vṛndāt |<BR>
stambho vilāsa-valayād vaśatā ca vāṇī<BR>
mādhuryataḥ sumukhi yasya balī tataḥ kaḥ ||JGc_1,30.17||<BR>
kiṃ ca-<BR>
drāghiṣṭa-kṣepiṣṭha-preṣṭha-variṣṭha-sthaviṣṭha-baṃhiṣṭhāḥ |<BR>
asman-nṛpateḥ purataḥ sarve garveṇa ricyante ||JGc_1,30.18||<BR>
api ca-<BR>
vṛndiṣṭha-kṣodiṣṭha-jyeṣṭha-gariṣṭha-hrasiṣṭha-sādhiṣṭhāḥ |<BR>
asman-nṛpater agre viparītābhā-parītāḥ syuḥ ||JGc_1,30.19||<BR>
[60] atha śrī-rādhā tu tad-avadhāraṇād antaḥ-prema-bādhāṃ katham api samādhāya lalitā-mukham īkṣitavatī | lalitā tu sa-vipralāpam ālalāpa-<BR>
<BR>
sa veṇur mūka-vadhiro yatrāgād vāvadūkatām |<BR>
tatrāyaṃ kiṃ na vāgmī syād brahma-vaṃśa-samudbhavaḥ ||JGc_1,30.20||<BR>
[61] kintu yathāsmākaṃ dūtī niruddhā tathā tam etam api nirudhya yuddhāya saṃnahyāmaḥ | anantaraṃ tu parama-pracaṇḍāḥ sva-pitṛ-purohita-paugaṇḍāḥ samādiśyantām | te ca strī-veśam evāsya balāt kurvantu | kṛte ca tad-veśe śrī-vrajarāja-purohita-bhāgineyaḥ so' yaṃ na cārbhakas tatra gacchann asmadīya-saṃdeśa-varṇāṃs tat-karṇābhyarṇān karotu | asmākam anyā kanyā na vidyate | kintu siṃhala-dvīpād dīpābhā padminīyam ekā jita-sarvātirekā nītāsti | sā tu svayaṃ rājñā pariṇīyatām |<BR>
<BR>
[62] tatra padminī-prāyeṇa duṣkula-sadmajeti nāvajñātavyā |<BR>
<BR>
viṣād apy amṛtaṃ grāhyam<BR>
amedhyād api kāñcanam |<BR>
nīcād apy uttamāṃ vidyāṃ<BR>
strī-ratnaṃ duṣkulād api ||[GarP 1.110] iti hi smaryate |<BR>
<BR>
[63] madhumaṅgala uvāca-nanu bhavatyaś ca padminyas tarhi tā eva kathaṃ kule nānarhitāḥ |<BR>
<BR>
[64] lalitā sa-roṣam uvāca-<BR>
<BR>
āvṛtā jagati padminī yayā padmayā jitavatī sadāpi tām |<BR>
rādhikādir api padminītayā bhaṇyatāṃ tatir aho mṛgī-dṛśām ||JGc_1,30.21||<BR>
[65] atha śrī-rādhikā hasitvā cillī-cālanayā lasitvā ca sva-pitṛ-purohita-bālakānāṃ pañcāśataṃ tad-veśāyādiśya rāja-purohita-svasrīyeṇa ca tathā saṃdiśya yuddha-kautukāyābhiniviśya tasya strī-veśasya purataḥ sthitiṃ nidiśya cāmūbhiś camūru-cakṣuś-camūbhir abhikrantavatī yuddhābhimukhatayā ca sthitavatī kṛṣṇaṃ ca manasyāhitavatī | tatra ca-<BR>
<BR>
abībhaṣad ayaṃ horīm ababhāṣad iyaṃ tathā |<BR>
adīdipad asau bhāvam asau ca tam adīdipat ||JGc_1,30.22||<BR>
[66] tataś ca rājāyamāna-gokula-yuvarājas taṃ nikāra-prakāraṃ baṭu-mukhataḥ kaṭu-nibhaṃ karṇa-puṭam ānīya tāṃ dūtīṃ sva-pakṣa-rakṣitābhiḥ kābhiścit pragalbhatā-lakṣitābhis tādṛśa-strībhiḥ puruṣa-veśāṃ vidhāya tena baṭunā saṃdideśa | tasyāḥ kanyāyāḥ so' yam evadhanyo vara iti |<BR>
<BR>
[67] saṃdiśya ca tām api madhumaṅgalavat puraḥ praḥīyābhiṣeṇayāmāsa |<BR>
<BR>
[68] tad evaṃ mithaḥ kṛte niyate netroḥ kābhiścid anyābhiḥ kutuka-kṛte taṭasthatayā tatra saṅghaṭamānābhiḥ prakaṭa-haṭhatayā dvayos tat-tad-veśa-viśeṣiṇoḥ kṛta-sandhe paṭāñcala-bandhe jāte cobhayataś ca nānā-hāsa-prabandhe śrī-rādhā-pakṣa-lakṣitābhir mṛgākṣībhir idam ākhyāyi |<BR>
<BR>
[69] varṣīyasānena vareṇāsmat-padminīyaṃ dharṣitā | tasmād yuddhārtham udyamaḥ saṃbadhyatām |<BR>
<BR>
[70] tataḥ saṃbaddheṣu śuṣirādibhiḥ sārdhaṃ yuddha-vādyārtham ānaddheṣu |<BR>
<BR>
narmāṅga-gālir udaka-kṣipa-yantra-yuktir<BR>
daṇḍī-prapātana-nivartana-keli-rītiḥ |<BR>
kāntākṛti-vyati-kṛta-grahaṇaṃ sakhīnāṃ<BR>
sāhāyakaṃ yudhi babhau hari-horikāyāḥ ||JGc_1,30.23||<BR>
[71] cirataś ca kṛṣṇa-keli-kalāvakalana-kevalatayā vikalita-sva-sva-keli-kalaha-pralāpeṣu rāma-śrīdāma-sudāmādi-kalāpeṣu tal-līlā-tṛṣṇak-kṛṣṇa eva sva-preyasībhiḥ saha sahasāhava-nibhaṃ viharati sma |<BR>
<BR>
[72] prathamaṃ tāvad asāv amūś ca parasparaṃ snigdhā vyatiṣajya vyatibiddhā babhūvuḥ, yataḥ-<BR>
<BR>
bhrū-kārmukā netra-bāṇā ye teṣāṃ māra-saṃyati |<BR>
aṅgāstrāṇāṃ hanta kiṃ syād aparāddha-pṛṣatkatā ||JGc_1,30.24||<BR>
[73] atha punar daṇḍādaṇḍidaṇḍanapūrvakaṃ bāhābāhavibahalamevāyaṃ harirāhavamuvāha | tathā hi-<BR>
<BR>
dorāndolanam aṅgulī-parimalaṃ keśa-grahaṃ veśanut<BR>
pāṇyoś cañcalatāṃ tathā para-paraṃ vācyāṃ vicārāt param |<BR>
kurvaṃs tat-para-dāra-sainyam aviśat kṛṣṇas tathā svaṃ yathā<BR>
kutrāgād iti veda na sma janatā sāpy astu nāpi svayam ||JGc_1,30.25||<BR>
[74] tataś ca kramaśaḥ para-parātikrama-pūrvakam apūrvotsāha-vṛtayoḥ sakhībhir āvṛtayor asādhāraṇa-krīḍā-raṇa-javayo rādhā-mādhavayor eva vyatiṣaṅgaḥ prasaṅga-māyātaḥ | tatra ca | yathā-yathaṃ tat-kautukāvakalanataḥ sva-sva-vyāpāraṃ parityajya rajyamāna-citratayā citrāyamāṇā vara-varṇinyaḥ sauvarṇa-varṇākāratayā vṛṇvānā mithas tad varṇayāmāsuḥ |<BR>
<BR>
[76] tatha hi gītam-<BR>
<BR>
paśya paśya sakhi horīyuddham |<BR>
rādhā-mādhava-kṛtam anurahasaṃ suciraṃ bhavad-anuruddham ||dhru||<BR>
daṇḍādaṇḍi-gate parikhaṇḍita-taratamato vyatirodham |<BR>
vyatiṣañjanam iha bhāti taḍid-ghana-ruci-jaya-lasad-udbodham ||<BR>
mastaka-vastra-skhalanārambhāt pihite tan-mukha-yugale |<BR>
bhramara-varāyitam ekenāsminn anyasmin bahu kamale ||<BR>
bhuja-bhujagena harer bahudhāraci hṛdi tasyāḥ phaṇa-līlā |<BR>
cakravāka-yuga-gīrṇir avākali yatra muhuḥ kṛti-śīlā ||<BR>
api punar asminn avakalayata kila niravaniruha-tati-deśam |<BR>
abhinava-kanaka-latā-parivalayita-taruṇa-tamāla-kuleśam ||<BR>
taṃ yuvatī-kula-sāhāyaka-kṛta-bala-rādhā-vaśa-balinam |<BR>
racayati nayati ca nija-viṣaye diśi rabhasarasād api valinam ||<BR>
nītaṃ taṃ nava-pīta-paṭaṃ mṛga-nābhi-jalair abhiṣiktam |<BR>
tanute sutanū-tatir iha vitanu-pramada-madād atiriktam ||<BR>
seyaṃ rādhā svayam iha muralīṃ yad bata harati sa-yatnam |<BR>
na tad adbhutam iva yad aharad asya prathamaṃ hṛn-maṇi-ratnam ||<BR>
atha rāmādiḥ sakhi-janatā taṃ paśyantī viniruddham |<BR>
sandhim adhitsata visṛjantī tāḥ prati dūtaṃ guṇa-śuddham ||<BR>
rāmaḥ sa yadā phālguna-parvaṇi deyaṃ mene dātum |<BR>
pratibhuvam ādāyātha tadā harir ābhir amanyata rātum ||<BR>
jāte sandhāv akhilenāpi ca śaṃsati divye loke |<BR>
nija-nija-kāntā-moha-virohaṇa-gītiḥ sa sa viluloke ||iti|| ||JGc_1,30.26||<BR>
[77] evaṃ sthite parasparaṃ carcarikā-racana-nicāyane vismāyake jāte samāja-dvaye ca mithaḥ kiṃcid dūraṃ yāte kasmād apy akasmān mūḍha-dhīḥ śaṅkhacūḍaḥ samāgataḥ | sa tu vigīta evety alam ati-tad-vistareṇa |<BR>
<BR>
[78] atha samāpanam-<BR>
<BR>
śaṅkhacūḍaṃ nihatavān yan maṇiṃ dattavān api |<BR>
rādhe kāntas tavāyaṃ tat kṛtavāṃs tvat-kṛte dvayam ||JGc_1,30.27||<BR>
iti śrī-śrī-gopāla-campūm anu<BR>
nirvrīḍa-horikā-vikrīḍanaṃ nāma<BR>
triṃśaṃ pūraṇam<BR>
||30||<BR>
<BR>
<BR>
*************************************************************<BR>
<BR>
(31)<BR>
<BR>
<BR>
athaikatriṃśaṃ pūraṇam<BR>
<BR>
nānā-rāga-vicitra-caritra-citram<BR>
<BR>
[1] atha snigdhakaṇṭhaḥ prabhāta-kathāṃ prathayāmāsa-[2] tad evaṃ pratikṣaṇam eva parama-prema-lakṣaṇa-līlāṃ phullad-ullāsataḥ sa gokula-bandhur daśamaṃ saṃvatsaraṃ saṃvalate sma |<BR>
 [3] sa tu nṛśaṃsaḥ kaṃsaḥ kramaśaḥ sarveṣu nirmita-nija-garveṣu tarhi nistarhiteṣu vaira-śuddhiṃ prati pratigata-buddhiḥ sarvataḥ śreṣṭhatayā rakṣitāvariṣṭa-keśināv āhūya saṃrabha-māṇatayā sabhayatayā cābhihitavān | mayāvajñayā nātiyogyā eva tatra viniyogyāḥ kṛtāḥ | sa tu dāraka iti buddhyā | kintu sphuṭam asau sarveṣāṃ dāraka eva jātaḥ | tataḥ kausīdya-khidyamānatayā bhavantāv anuyujyete | kim iha yujyata iti |<BR>
<BR>
[4] tāv ūcatuḥ-deva tad etad eva pratīkṣya sthiratayābhīkṣṇaṃ vartāvahe | sāmprataṃ tu sāmpratam ājñāpyatām | athavā kim ājñāpanayā | vināpi tāṃ viniyuktā eva yukta-sevakatayā vayam ity utthāya sābhyutthāna-praṇāmaṃ prasthitayos tayoḥ kaṃsaḥ śaśaṃsa |<BR>
[5] ariṣṭas tāvat pratiṣṭhatām | iṣṭāpatti-vipattitas tu keśī ca tat-prativeśa-veśī bhavitā | tad etad avadhāya tau ca gṛham āgatya sātatyata eva tad-artham ājagṛhatuḥ |<BR>
<BR>
[6] atha kadācil lohitāyamāne sāyaṃ mārtaṇḍa-raśmi-maṇḍale nāmnāriṣṭaḥ sarva-diviṣa-dariṣṭaḥ sarvatra ca raṃhasā jaṅghanyamānaḥ sarvāṃś cāghnā jeghnīyamānaḥ śrīmantaṃ goṣṭha-dvārāntam ājagāma |<BR>
<BR>
[8] yadā hi citrāyuta-pūrṇa-candrāṃ pūrṇimām anu turṇita-cetāḥ sva-sukha-vardhana-govardhana-vilokana-kāmanayā śrī-rāma-kaniṣṭhaḥ kiṃcid dūraṃ praviṣṭa āsīt | tataś ca-<BR>
 bhū-kampa-kramaṇān mahīdhra-calanaṃ tasyāgater vāri-bhṛd-<BR>
vikṣobhaṃ nadanān niśācara-varaṃ vaikṛtyabhāg-ākṛteḥ | tad-rūpādri-viniścayaṃ kakudi vār-mug-vṛnda-saṅghaṭṭanād unnīya vrajaga-prajā diśi diśi drāk kāndiśīkyaṃ gatāḥ ||JGc_1,31.1||  kiṃcit kiṃcin mūtraṇād āpagānāṃ<BR>
gūtha-tyāgād gaṇḍa-śailāvalīnām | sṛṣṭiṃ kartā paśyatāriṣṭa-nāmā<BR>
devāriṣṭaḥ parvatātmā pratītaḥ ||JGc_1,31.2||  vṛṣa-dambhī sa-saṃrambhaṃ rambhaṇaṃ yad-vyadhād asau | tenāsīd vyakta-sandarbhaḥ svayaṃ go-garbha-pātinā ||JGc_1,31_3||  vapraṃ yadāpaskirate sma śṛṅgā-<BR>
dibhir vikurvāṇatā vṛṣaḥ saḥ | tadākhilaṃ gokulam āśu mṛdbhiḥ<BR>
pracchannam āsīd vana-maṇḍalaṃ ca ||JGc_1,31.4||  yatra tatra khuram ādadhāti<BR>
sa kṣmāpi tatra valate vidīrṇatām | netra-tulya-vilataḥ samucchritaṃ<BR>
vāri rodana-nibhaṃ bibharti ca ||JGc_1,31.5|| [9] tatra lokānāṃ vacanaṃ-<BR>
<BR>
jātu mātu girireṣa samantād- uccalann api tathāvidha-mūrteḥ | kiṃ tu śṛṅga-talagaṃ ravi-yugmaṃ<BR>
hā vyasismayata gokula-lokam ||JGc_1,31.6|| iti |<BR>
 [10] evam udghnatā gavām udghnān nighnatā ca sarvaṃ vastu prastubhyatā cāriṣṭena kṛtād ākruṣṭāt kaṣṭam anuspṛṣṭavantas te goṣṭha-niṣṭhā go-nara-prakṛṣṭāḥ kṛṣṇāya muhur vikṛṣṭavantaḥ |<BR>
 [11] sūrataḥ sa tu dūratas teṣām avagata-vikrośana-leśa-mātraṃ kutrāpy akṛta-yātra iva saṃmukhata evāvatasthe | avasthāya ca mā bhaiṣṭety abhayam uddiṣṭaṃ vidhāya krodhāviṣṭas tam ariṣṭam ājuhāva balīvarda-krodha-vardhana-narda-viśeṣeṇa | tad idaṃ tu taṃ prati samprati sukarārdanas tvam asīti jñāpanāya |<BR>
<BR>
[12] atha covāca, yathā-<BR>
sapālaiḥ paśubhir manda trāsitaiḥ kim asattama | mayi śāstari duṣṭānāṃ tvad-vidhānāṃ durātmanām ||[BhP 10.36.7] iti |<BR>
 punaś ca-<BR>
 piṇḍīśūra vidūraḥ san krūratāṃ tvaṃ kim ṛcchasi | sāmudra-pūra iva māṃ kumbha-jātaṃ prapūrayeti ||JGc_1,31.7||[13] tad idaṃ ca tasya gāṃ-manyasya jighāṃsayā lokānāṃ gotva-bhramāpagamanayā coktavān iti gamyate | kiṃ ca-<BR>
 āsphoṭanaṃ kṛtam anena tadā yad asmād- āsphoṭanaṃ samabhavad danuja-śrutīnām | ko' yaṃ cakāra sa tu yad vṛsabhas tad<BR>
uccaiḥ kopaṃ ca varṣa-śiśuvan nahi jāhasīti ||JGc_1,31.8||  kṛṣṇaḥ sakhyuḥ skandha-deśe sva-bāhuṃ<BR>
nikṣipyāsāv uddhasann eva tasthau | yena krodhaṃ vardhayāmāsa tasya<BR>
preyo-vargāṇāṃ ca sandeha-sargam ||JGc_1,31.9||  vṛṣas tv asau raja iva puccha-mārjanī- paribhramair ghana-gaṇa-lakṣam utkṣipan | kṣitiṃ kṣatām atha khura-vajra-vijvalat- khanitrakair vidadhad agād dhariṃ prati ||JGc_1,31_10||  sa vajrati sma na param āśu vidravaṃ<BR>
prati dviṣat-pratirutatī-vratāṃ prati | na kevalaṃ harir iha hā samāyayau<BR>
sakhāpi yaḥ parikṛta-tad-bhujāṃsakaḥ ||JGc_1,31.11||[14] tādṛśatayā spaṣṭam aviprakṛṣṭe ca tasmin śrīmān kṛṣṇas tu śṛṅga-dvayam evābhijagrāha, yathā-<BR>
 śṛṅge ye pūrvatāṃ nīte jayāya vṛṣa-rakṣasā | sva-sandānāya te sṛṣṭe kṛṣṇa-doṣṇor vaśaṃ gate ||JGc_1,31.12||<BR>
bāhu-pāśa-sita-tīvra-śṛṅgakaḥ<BR>
sa sphuṭaṃ pratimukhaṃ sarann api | pratyag aṣṭādaśa ca kramān balād dity-apatya-ripuṇāpayāpitaḥ ||JGc_1,31.13||  ayam uddhutas tad iha nāsti bhāratā<BR>
na phalaṃ vinodana-kalā-vinodataḥ | iti mādhavaḥ sphuṭam ariṣṭam utkṣipan<BR>
nati-rīḍhayā bata vivṛttim āṭiṭat ||JGc_1,31.14||  vyavartata hari-kṣiptaḥ paraṃ nokṣāsuraḥ kṣitau | hāsāveśa-vaśe kṣiptaḥ svarge' pi svargiṇāṃ gaṇaḥ ||JGc_1,31_15||  papāta pucchaṃ bhuvi śṛṅgayor balāc<BR>
chṛṅge tu pucchasya nipetatur bhuvi | pṛṣṭhāṅghri caivaṃ vṛṣa-rakṣasas tadā<BR>
yuktaṃ tad asmin viparīta-kāriṇi ||JGc_1,31.16||  tajjā lajjāpy utthitā tasya so' pi<BR>
pratyuttasthāv abhyayuṅktāpi bhūyaḥ | kṛṣṇas tv enaṃ pātayan vāma-śṛṅge- ṇotkṛttenāmuṣya vaktraṃ cukuṭṭa ||JGc_1,31.17||[14] śṛṅgotpāṭaṇaṃ ghaṭayaṃs tv idam ācaṣṭa-<BR>
 abhadrasyāpi bhavato bhadrākṛti-vidha-sariṇaḥ | viṣāṇa-muṇḍanād bhadrākṛtir eva praśasyate ||JGc_1,31.18|| athārdra-vasanaṃ yathā parinipīḍayan jīvanaṃ<BR>
vikarṣati janas tathā tam akarod ariṣṭaṃ hariḥ | malāni ca yadākirac chamala-mūtra-raktādikāny<BR>
asyau parama-śuddhatām api jagāma kaivalyataḥ ||JGc_1,31.19|| layaṃ paramam āgatas tad api yat padaṃ nairṛtaṃ<BR>
yayāvayam iti smṛtaṃ munibhir etad uccai ruṣā | prasūnam atha yan mudā vavṛṣur āditeyās tad apy<BR>
amitra-vilayād bhaved ucitam īdṛśāt kiṃ punaḥ ||JGc_1,31.20||<BR>
[15] atra ca śrī-gokula-prāṇābhiprāyam abhiprayadbhis tad eva cānuvadadbhir diviṣadbhir upahasitam-<BR>
 vatsaṃ laghuṃ daityatayāvagacchan<BR>
jaghāna bāle' py aham ukṣa daitya | prauḍhaḥ kathaṃ tvām atibhīṣma-varṣma- praṣṭhaṃ na jānāni na ghātayānīti ||JGc_1,31.21||<BR>
[16] atra gokula-janasya gokula-jīvanasya ca bhāvam āviśann eva śrī-śukadevas tad idaṃ vadati sma-<BR>
 evaṃ kukudminaṃ hatvā<BR>
stūyamānaṃ svajātibhiḥ | viveśa goṣṭhaṃ sabalo<BR>
gopīnāṃ nayanotsavaḥ ||[BhP 10.36.15] iti |<BR>
<BR>
āyāte vrajam acyute ripu-jaya-svasti-praśastīḍite<BR>
sarve' py unmadatāṃ gatā bahu-vidhaṃ saṃvādam unnirmamuḥ | kiṃ tu drāk pitarāv amuṣya vadanaṃ tad vīkṣyamāṇāv amū<BR>
svair bāṣpāmbubhir āplutaṃ mamṛjatur vikruśya mūkāv iva ||JGc_1,31.22|| [17] atha samāpanam-<BR>
 ayaṃ sa stava-bhāk sūnus tava gopa-narādhipa | pūṣitās tridaśā yena mūṣitās tridaśārayaḥ ||JGc_1,31.23||<BR>
[18] atha rātri-kathāyām api snigdhakaṇṭha evābhidadhe-[19] evaṃ horikā-prānta-kānta-krīḍāntarānusāreṇābhira-vīra-sarasijākṣīṇām akṣīṇānaṅgānāṃ vṛtta-kṛṣṇa-saṅgānāṃ bahudhā nivṛttaṃ rātri-vṛttaṃ svayam eva sakhībhir anusandhīyatām |<BR>
<BR>
[20] vāsarāvasaraś cāyaṃ mad-ukti-nidigdha-dig-darśanataḥ parāmarśam ānīyatām | yathā cāha śrī-parāśaraḥ-<BR>
 sa tathā saha gopībhī rarāma madhusūdanaḥ | yathābda-koṭi-pratimaḥ kṣaṇas tena vinābhavat ||[ViP 5.13.57]<BR>
 yathā ca śrī-śukaḥ-<BR>
 gopyaḥ kṛṣṇe vanaṃ yāte tam anudruta-cetasaḥ | kṛṣṇa-līlāḥ pragāyantyo ninyur duḥkhena vāsarān ||[BhP 10.35.1] iti |<BR>
<BR>
[22] tathā hi-yadā khalv aharahaḥ kṣayam āsādya vādya-gīta-nṛtyaṃ vivṛtya sahacara-saṅginībhiḥ śṛṅgiṇībhiḥ saha sa harir vraja-jana-sneha-dhanaḥ sva-veśma praviśati tadā vigata-parimāṇā vimānānucāriṇaḥ sarva eva samam upary-upari-cariṇaḥ saha gaṇena kaṇehatya spaṣṭaṃ draṣṭum icchantas tad-abhāva-labdha-kadanāḥ sadanānta-paryantam āyānti | kṛta-veśma-praveśe tu tasmin vismaya-sthagitatayā sa-lālasatayā ca tatra tatra citrāyamāṇā rātriṃ gamayanti sma |<BR>
<BR>
[23] śaraṇāntarāt punar yāvan niḥsarati sa eṣa śaraṇāgatāyāgatānusaraṇaḥ | tad evaṃ yadā niḥsarati niḥsṛtya ca gopa-gogaṇa-sañcaraṇāya veṇuṃ raṇayati | tadātanaṃ caritaṃ gocaratām aticarad api nija-bhāva-prabhāva-sampadā cakṣuṣīva racitaṃ vidhāya śrīmad-ābhīra-bhīrubhir abhigītam, yathā-<BR>
avadhāraya sakhi tava sakhi-vṛttam | virahi-janānāṃ janayati hṛdayam vidayatayā bata kṛttam |<BR>
[dhruvam idaṃ paraparatrāpi |]<BR>
vāma-bhujākṛta-vāma-kapolakam ullala-cilli-bhāsam | sukumārāṅguli-vilasitam ujjvala-veṇu-mukhaṃ mṛdu-hāsam ||rāga-kalā-kulitākhila-bhūcara-gāna-kalair anuviddham | vyomaga-yāna-janījana-mohanam anugamitākhila-siddham ||JGc_1,31.24|| [24] tataś ca muhur api tāvan mātre tāsāṃ gāna-pātre sati vana-vrajayor madhyam adhyāsya harṣaṃ tarṣaṃ ca dhāsyan vaṃśaṃ śaṃsayati sma | [25] tatra ca tābhir gītaṃ, yathā-<BR>
citraṃ lakṣmī-rekhāsau hṛdi capalā na bhavati capalā | maṇim ambara-maṇim anu tārāvalir api sā rājāti taralā ||yasya sa cāyaṃ veṇu-kalāmṛta-varṣī kalayati gavyām | sa-tṛṇaka-daśanām unnata-karṇāmatrām arthiṣu bhavyām ||JGc_1,31.25||[25] tataścātuccha-piccha-guluccha-puṣpa-guccha-dhātu-cchavibhir malla-paricchadaṃ gacchati sma śrī-gopikānāṃ pracchanna-ramaṇaḥ |<BR>
<BR>
[27] taṃ gatvā ca satvara-prathama-payaḥ-pāyanāya gaṅgā-yamunādi-nāmnā gāḥ su-vikasvara-sarasijaṃ saraḥ prati kramād veṇu-gānataḥ samākārayati tasmin vraja-ramānāthe buddha-nijākāraṇa iva ruddha-pravāha-prasaratayāsthiratām utkalikām apy anusarati | vidūra-cara-sarid-visare ca punar āsāṃ gītaṃ, yathā-<BR>
candraka-dhātu-dala-stavakādika-kṛta-mallottama-veśam | ākārayati sa gāḥ sarid-ālī labhate tatra viśeṣam ||kamita-bhaṅga-bhujā kila tat-pada-raja āśuga-tati-nītam | laghu sukṛtāsmād dṛg iva spṛhayati vidatī svam anabhinītam ||JGc_1,31.26||[28] atha tadā tadāhūti-kṛtām ānanda-vibhūtim ārabhya tac-caritam upalabhya kadācid vraja-dharitrīśitrī-sadasi gatabhiḥ kābhiścana tābhir utkaṇṭhayā suṣṭhu pratuṣṭuṣamāṇābhir api nija-bhāvaṃ pidhāya bhāvāntara-sādhāraṇyaṃ vidhāya tad idaṃ varṇanaṃ tan-nirvarṇanam ivāsīt |<BR>
[29] tatra gānāntaraṃ, yathā-<BR>
 ādi-puruṣa iva vaibhava-śālī | anucara-varṇita-vīrya-samunnatir ayam udayati vanamālī ||dhru||  sa gavākāraṇa-muralī-kalam anu tanute yatra vanaṃ ca | tad-rūpāntaryāmi-sphuraṇaja-bhāvān kalayati pañca ||puṣpa-hasita-madhu-baṣpa-navāṅkura-pulaka-tatīr anuyātam | ejan-namad api śākhā-tatibhir yat kila kalayati śātam ||JGc_1,31.27||[30] tad evam aniṅgānām apīṅgānām iva śaśvad iṅga-vyaṅgaṃ vihitavān |<BR>
<BR>
[31] atha samāsanne vinodenāhnāyavan madhyāhne kvacin mahā-sarasi sarasija-saurabha-sarasena ghana-rasena snāna-līlām abhiniviśya kevala-tilaka-vanamālā-valita-veśa-bhaṅgi-saṅgitā-pūrvakam apūrve tasminn ekānte kusumita-vanānte kānte mahā-śaila-prānte pallava-lasad-urutara-taru-tala-vilasita-śilāyām upaviśya virājannusrāvāra-cāraṃ prati bhūri-dūrī-bhāvam iteṣu mitreṣu nija-saurabha-rabhasa-samudita-madhura-madhu-kara-nikara-gāna-kṛtāvadhānas tad-dhūṅkāra-kāraṇa-svara-sāram anu kutuka-kṛtānusandhānas tad-anusāri-veṇu-cāri-raṇitena suracita-sārasādi-rasādhānaḥ so' yaṃ ramate sma |<BR>
<BR>
[32] tac ca, yathā-<BR>
ramya-tilaka-nava-tulasī-dala-bhava-vana-mālātivikāsī | nija-saurabha-vaśa-madhupa-gītam anugāyati veṇu-vilāsī ||atha sārasa-yuta-haṃsāyuta-tatir alam anugamya parītā | parito nyaviśata tām āviśatī rutim iha yā hari-gītā ||JGc_1,31.28||[33] tataś ca tatas tataḥ samāgate sāgraje samagre sakhi-varge tadānīntana-barhi-prabarha-barhādi-nānā-vanya-nepathya-prathyamāna-śobha-lobhanīya-rūpa-varīyastayā praśasta-srajīyastayā ca vistṛta-śātasya tasya gocāraṇa-caritaṃ pracāraṇīyam |<BR>
<BR>
[34] tathā hi-kvacid api kṣiti-bhṛti vṛkṣa-śūnya-kṣiti-gata-puṇya-tṛṇaṃ dhenuṣu carantīṣu vahnīyamāna-mādhyāhnika-lalāṭaṃ-tapa-tapana-tāpāpanodāya veṇuṃ vāditavān | yatra balāhakās tat-pratimalla-nibha-mallāra-rāga-balād āhṛtās teṣāṃ śītalatā-valanāya babhūvuḥ |<BR>
<BR>
[35] yac ca vādyam udbhavat-puru-guru-garima-giri-droṇīḥ pratidhavan yat tat paramparayā ca sarvam api tatha raṇayat-trilokī-lokam api tat-kautukālokanāyākarṣati sma |<BR>
<BR>
[36] tatha ca sati tat tad anubhūya bhūyaś ca tābhir idaṃ tasyām eva sabhāyāṃ varṇitam-<BR>
 dhṛta-vana-mālya-vataṃsa-lasad-vana-veśa-tatir bala-saṅgī | giri-taṭam anu gocāraṇa-kāraṇa-veṇu-vinodana-raṅgī ||viśvaṃ bhramayati karṣati varṣati mudam api ghana-gaṇa-hārī | sāndra-cchāyām anu śītala-tanur anu sakhi-sukha-saṃcārī ||kusumaṃ varṣan nija-ruci-vitaraṇa-sauhṛdam enam upāste | ambu-dharaḥ sphuṭam upagantā na ca kiṃ tu chatram ivāste ||JGc_1,31.29||[37] tataś ca tatrātighane ghana-cchāye vihāraṃ vicchāyati sma |<BR>
<BR>
[38] tad etac ca vrajarāja-jāyā-samājam anu sādhāraṇa-sampradhāraṇatayā tābhir varṇitam, yathā-<BR>
 sva-sutaṃ kalayata keli-kalā-budham ātmopakrama-veṇum | vidhi-śiva-mohana-vividha-sva-ramaya-rāga-nivartita-dhenum ||JGc_1,31.30|| iti |<BR>
 [39] tad-anantaraṃ ca prāyaśaḥ kāścid vraja-devīr vrajād ahni cāpahnuty vyājaṃ vyajya vā tad-āgamana-vartmani tad-anuvartanāya vartamānās taṃ paśyantīḥ punar apaśyantīr iva dūrāt pariharantīr itthaṃ kāścid dūtikāḥ parihasanti-<BR>
 madāndhe rājate piñchī na sapiñchī puras tava | veṇu-dhvānī jagat-prāṇaḥ sa jagat-prāṇa eṣa neti ||JGc_1,31.31||[40] śrī-kṛṣṇaṃ ca chalena vijñāpayanti, yathā-<BR>
 jyotsnāṃ tanoti lalitāṃ dadhate vicitrāṃ<BR>
śākhāṃ dadhāti nikhilaṃ jayatīti-bhāṅgyā | candrāvalīṃ ca lalitāṃ ca viśākhikāṃ ca<BR>
rādhāṃ ca tāḥ sakhi-sadasy api sūcayanti ||JGc_1,31.32||[41] tatra kāścid deva-pūjā-vvyājena duṣprāpa-puṣpādikam avacinvānā bahala-kalaha-mūlatāṃ prayānti |<BR>
<BR>
[42] kāścit tu navya-bhavya-gavyādikaṃ tad-artham evānayanti tathāpi nātmanā tasminn arpayanti | tata eva kṛtrima-dāna-catvara-deśam apadeśam avarudhya vartma vinirudhya pṛcchantaṃ taṃ prati kraya-vikrayika-rītyānyathā khyāpayanti | divyād api divyam etad vijñāya yajña-patnīr anu kṛta-yatnāsu krayikatām āśrayamāṇāsu yajña-bhuk-pati-vratāsu satyākṛti-kṛtinīvāka-parīpākam ākalayya kṛtsnaṃ vasnaṃ ca saṃkalayya vikretavyam iti |<BR>
<BR>
[43] tatra puṣpāvacaye praṇayinā saha vākovākyam, yathā-<BR>
 kā yūyaṃ vana-devatāḥ kurutha kiṃ puṣpāṇi saṃcinmahe<BR>
kiṃ nirmāsyatha devatārcanam ato yūyaṃ kathaṃ devatāḥ | tac ca krīḍanam eva naḥ sphuṭam abhūd asmābhir īdṛg-vidhair<BR>
aikātmyaṃ va iti prasahya viharan hārī hariḥ pātu vaḥ ||JGc_1,31.33||[44] kadācic ca-<BR>
 kā yūyaṃ vana-devatāḥ kurutha kiṃ puṣpāṇi gṛhṇīmahe<BR>
rājyaṃ nas tridaśair vihāpitam idaṃ devyo vanasyātra kāḥ | asmaj-jātibhir arpitaṃ yadi tadāpy asmākam uccaiḥ sthitiḥ<BR>
syād evaṃ sa-vivādam aṅgaja-raṇaḥ kṛṣṇasya tābhir babhau ||JGc_1,31.34|| [45] kadācic ca kasyāścid dūtyā saha kṛṣṇasya vākovākyam-<BR>
<BR>
iyaṃ kā strī strītvaṃ bhavati katham īṣat-padam idaṃ<BR>
kim asthāne siddhaṃ tava vacanam asthānakam idam | na kākor udbhūtaṃ bhavati tad aho kākūr iha kā<BR>
tad evaṃ dūtī-vāg jayati hariṇākṣyā harim anu ||JGc_1,31.35|| [46] atha gavya-vikraya-vyājataḥ krīḍā-vivādo, yatha-<BR>
 kā yūyaṃ kila gavya-vikrayikikā lakṣmīm atītya sthitiṃ<BR>
prāptānāṃ na tad asti sambhava-padaṃ yuṣmākam āsāṃ kvacit | mūlyaṃ tām atipatya tasya viditaṃ tasmān na tad-dūṣaṇaṃ<BR>
dānaṃ tarhi mamāpi tadvadam idaṃ dattātha ghaṭṭeśituḥ ||JGc_1,31.36|| [47] atha sakhīn prati śrī-kṛṣṇasyādeśaḥ-<BR>
 gṛhṇīdhvaṃ pūrvam āsāṃ phalam atula-balād ghaṭṭa-caryā-vighaṭṭaṃ<BR>
kartrīṇāṃ tasya cāste vitanuta parito rodanaṃ bodhanaṃ ca | budhyeran yady amūr na sphuṭataram aṭavīkārayā dhārayiṣyāmy<BR>
etāḥ kiṃ vā hariṣye svayam atha pihitāḥ samyag anviṣya nīvīḥ ||JGc_1,31.37||[48] tad evam uditvā muditvā ca tat tad ācaritavati tasmin kathaṃcid gṛham āgatya gaty-antareṇa sakhīṣu tat-prakhyāpayantībhir idam api gītam-<BR>
 taṃ śṛṇu sad-vidha-mohana-karaṇam | dhvaja-vajrāṅkuśa-lapa-dārpaṇa-bhūruha-punar-aṅkuraṇam ||dhruvam|| gajagati viharati gāyati nṛtyati vādayate ca sa vaṃśam | asmat-paddhatim āvṛṇute' pi ca nāthati ghaṭṭagam aṃśam ||JGc_1,31.38||[49] tad evaṃ naukayā ramaṇam apy avagamanīyam |<BR>
<BR>
[50] yadā hi kvacid amūś camūru-dṛśas tadīya-saundarya-sārāvalokana-kutuki-dṛśaḥ samūha-vyūham ācarya vihāra-caryayā tam upasadya ca parihāsataḥ parataś caraṇa-caryām ācaranti | tadā caturānana-vimohanaḥ sa ca khalu sahacara-sahasra-visrambha-mahakaraḥ sahacaratayā sarvataḥ parvata-nirjharānekī-bhāvenāvarjya sphuṭam arjyamāna-sukhatayā madhye tāsāṃ vāmatā-yujāṃ mohanāya kūla-mud-rujāṃ durdhyāna-kāraṇāṃ durnivāraṇāṃ sarid-varāṃ pravartayati | pravartya ca puruṣa-dvayadvayasīyam iti vyavasīya-mānatayā tasyāṃ nāvyatayā bhāvyāyāṃ bahula-palāśa-dala-mayīṃ mahā-taraṇiṃ saraṇim anu sakhibhir akhila-maṇiḥ praṇīya karṇa-dhārāyamāṇas tābhir ātara-vitara-vistārādi-kātarābhiḥ praṇaya-maya-nayatayā praṇīta-kalahaṃ bahula-vilāsaṃ
niculitālaṅkāra-kalanāya kalayati |<BR>
[50] tad api gītaṃ, yathā-<BR>
 saritaṃ nāvaṃ racayati ca drutamasmākaṃ pathi tasyām | ārohayate pārayituṃ naḥ spṛśati miṣādapi yasyām ||JGc_1,31.39|| [50] tābhir evātra ślokitaṃ, yathā-<BR>
<BR>
ārohāya vidhāya saṃstaramilatparyakstavaṃ tadvacaḥ- sāhāyyaṃ viracayya naḥ sakhi nadīmadhyaṃ yadā jagmivān | vṛṇvan durvitaraṃ tadātarapaṇaṃ viṣkabhya naukāṃ na kāṃ cakre vakrakalākalāpakalanāṃ cakrāṅkapāṇiḥ sa tu ||JGc_1,31.40||[53] tad evaṃ sākṣāt-kṛta-manoratha-tatiḥ samabhīpsita-gṛha-gatiḥ sakhibhiś carita-jalpaḥ punaḥ snānādi-racitākalpas tatraiva ca kutracana taṭinī-taṭe kadāpi yamunā-nikaṭe payaḥ-pāyanāya saṃkaṭitāṃ go-ghaṭāṃ ghaṭayan kramaśaś ca gaṇanayā gaṇaśaḥ prakaṭayaṃs tan-manana-caritārthatayā jagau |<BR>
<BR>
[54] tac ca tābhir anupaṭhitaṃ, yathā-<BR>
maṇi-mālā-kṛta-go-gaṇa-gaṇanā-pūraṇam anu sānandam | praṇayitarāṃsaga-bhujam udgāna-hṛta-hariṇīkam amandam ||kṛṣṇaṃ kalayata mohana-mantragam eṇīm eṇī-nayanām | na yadi tadā katham ubhaya-vyaktiṃ vīkṣe tad apṛthag-ayanām ||JGc_1,31.41|| iti |<BR>
[55] tataś cetas tataḥ sakhibhir akhilaiḥ praṇītānītāmanda-makaranda-sundara-kunda-dāmabhir mukundaḥ kṛtālaṅkṛtir yathā nijahāra | śreṇīkṛta-go-samāhṛtir yathā cāsasāra | tathā varṇitam | kintu tad-vilambataḥ kātarya-paryākulāyāḥ śrī-vrajeśvaryāḥ sabhāgatatayā svabhāva-gopanayā | tathā hi-<BR>
 āgatam iva harim aciram | kalayata suhṛdāṃ dayayā yad asau nagam api dadhre suciram ||dhruvam|| kunda-srag-avita-kautuka-veśaṃ go-gopair viharantam | mṛdu-mṛdu-marud-anuvījitam anu lavam akhila-manāṃsi harantam ||sura-vandibhir abhivanditam avahita-tat-kṛta-nartana-vādyam | muni-samudaya-nuti-guṇitaṃ guṇitā-nipuṇaṃ jagad abhivādyam ||atha go-dhana-gaṇam anu samam anugais tad-varṇita-garimāṇam | śrama-kāntibhir api sukha-kāriṇam ita-veṇu-kalā-varimāṇam ||khura-reṇu-pluta-mālya-mano-haram īṣad-ghūrṇita-nayanam | etaṃ paśyata nija-jana-mānadam īpsita-gavyānayanam ||kuṇḍala-lakṣmī-bhṛta-pāṇḍu-dyuti-gaṇḍaṃ gaja-pati-khelam | kṣaṇadā-pativat pramuditam uditaṃ prāgadhi-sandhyā-velam ||JGc_1,31.42|| iti |<BR>
 [56] atha vaiṣṇavaṃ vārāham api purāṇam anusṛtya gaty-antaraṃ pratyāyayiṣyāmaḥ |<BR>
<BR>
[57] evaṃ samayana-samayānavalokataḥ samayākaraṇāya tad-varṇanāvagāha-rocanāsu karṇajāha-vilocanāsu cetasi racita-tadīya-śocanaḥ śrī-kamala-locanaḥ samāgamya yathā-yatham avitatha-ramya-sukha-dhārayā sarvaṃ sukhākurvann api tāsāṃ viraha-dahana-jvālā-viśeṣāvaśeṣa-santapta-bhaṅgurāpāṅga-pātra-sapatra-kṛtas tad apasāraṇāya muralī-kalī-kalayā go-dhanālaya-govardhanācalayor antarāle tā evānanya-gatitayā saṃkalayya nirvṛtiṃ parikalayya ca vasanta-santata-rāsāya yukti-mukti-viṣayāṃ saṃvalayya tāsām āśāsānānām āśāṃ dadamānaḥ sva-vrajataḥ pragarjad-ariṣṭa-kṛtāriṣṭa-kaṣṭataḥ prakaṭam ākruṣṭaṃ śrutavān | śruta-mātre ca tatra nija-nija-vartmanā tābhiḥ saha sahasā vrajam āvavrāja | tad-anantaraṃ tu vṛttaṃ pūrvam
eva vṛttam asti | tatremāṃ gāthāṃ prathayanti-<BR>
 gatasya rāsa-vikrīḍām āgatasya vṛṣāsuram | devair na dṛṣṭaḥ kṛṣṇasya sambhramaḥ kim uta śramaḥ ||JGc_1,31.43|| [58] yadā khalu riṣṭaḥ so' yam ariṣṭas tadāpi tad-ariṇā hariṇā nijāviṣṭatā nāpakṛṣtā | vīryasya bahu-vikīryamāṇatām avāptāsya paryāpta-viṣayatāṃ so' yam anāsīdan diti-sūnur āsīditi |<BR>
[59] anapakṛṣṭāyāṃ ca tasyāṃ saraṅga-bhūtāgas tat-saṅgamataḥ sāgaska iva pārṣṇi-prahārāl lambhita-vidaratayā vibhāgam āgamitaḥ | ya eva vibhāgas tīrthatāṃ samarthayan nikhila-puruṣārthaṃ pratyavyarthatām āsasāda |<BR>
<BR>
[60] yatra ca śrī-harir iyaṃ svayam akhilaiḥ sakhibhir majjan sajjanānām ācāraṃ pracārayāmāsa | pātālān mahā-tīrtham idaṃ samutthitam itītthaṃ vyajya nimajjya samunmajjya bahu visarjya ca sarva-vraja-janatayā janita-śarmā gīti-ripu-vijaya-karmā vrajam evāvavrāja |<BR>
 [61] āvrajya ca śrī-vraja-rājādīn praṇaya-vinayābhyāṃ susabhājya viśramaṇa-vyājataḥ śayyā-gṛham āsajya saṅketita-veṇu-saṃkvaṇitena paramānurāga-sāgaraḥ sarvataḥ śreyasīr amūḥ preyasīḥ pūrva-kṛta-vraja-vraja-bāhya-vibhāga-mayyāṃ mahyāṃ saṃkalayya kenāpy avayajyatayā punar api rāsāyāsāditavān | tatra ca-<BR>
 rādhayāsvāditā yāsīn mādhurī mādhavādhare | saivānubhūtā muralī-kalī-khuralikām anu ||JGc_1,31.44||tatraiva ca-<BR>
abhisāre calacelā vraja-tanvīnāṃ tatī ruruce | api kiṃ vijaya-patākā dadhire' naṅgasya saṅgatiḥ ||JGc_1,31.45||<BR>
[62] yatra ca pathi prathama-labdha-nirgamayā parama-ramayā nikhila-kalitārādhayā rādhayā samam ekāntataḥ kāntasya narma mahadeva śarma pupoṣa |<BR>
<BR>
[63] yadā hi cintā-santāpa-tānta-svāntā sā kāntā tādṛśa-vipattim uttīrṇaṃ taṃ kāntaṃ rahaḥ saṃhitavatī tadā lajjā-maryādām apy asajjantī pariṣvajya vyajyamāna-stambha-mukha-sāttvika-sambhavā ciraṃ vicāra-rahitatām ācarati sma |<BR>
<BR>
[64] sa ca tathaiva tām anucarati sma |<BR>
 [65] tataś ca sakhībhiḥ kathaṃcana sāntvitayoḥ kāntayoḥ kāntas tu sva-nirmitaṃ tat-kuṇḍaṃ tāsāṃ dṛṣṭi-kirmīritaṃ nirmimāṇaḥ sanarma kāntāṃ vyājahāra |<BR>
 [66] paśya paśya mama kamalākaro' yaṃ sāgara iva girirājam āsajya kamalodbhavaṃ bhāvayitā | sudhākara ivaika-deśa-sthityāpi nija-rucibhiḥ kumuda-vanaṃ vikāsayitā | dambholi-pāṇir iva sa-dambholitayā vilāsī | ambhoja-janir iva bhuvana-visarjanena prabhāsī | tripura-jiṣṇur iva saha-sāgara-māna-śamanaḥ | śrīmān viṣṇur iva paramahaṃsa-cakrāśrayatā-kamanaḥ | śrī-rāma iva rohiṇī-sukha-saṃcārī | kiṃ bahunā, śrī-rāmānuja iva ca śiṣṭa-kaṣṭa-prada-pāpāriṣṭa-hārī | tad etan mayā khalu kṛta-sukṛta-prasaraṃ sara idam aciraṃ viracayya caritārthatā labdhā | bhavatyā tu nedṛśa-naipuṇyaṃ puṇyaṃ kṛtam iti guṇy-anuguṇatā katham āpsyate ?<BR>
 [67] atha tasyāḥ savayasas tv idaṃ parihasanti sma-[68] na vayaṃ vṛṣaghnatā-nighnatayā vighnam āptāḥ | yena prāyaścittata iva lokasya prāyaścittam ārādhayāmaḥ |<BR>
[69] kṛṣṇaḥ sahāsam āha sma-na khalv asau vṛṣaḥ | kiṃ tu vṛṣa-virodhī vṛṣatā-miṣavān asuraḥ | tasmāt tat-pakṣapātitayā bhavatīnām eva vṛṣaghnatā paryavasyatīti bhavatīnām eva niṣkṛtiḥ kṛtir viṣayatām arhati |<BR>
<BR>
[70] tatra ca prajākṛtaṃ rājanīti rājanīti-nyāyena bhavadīya-rājāyamānāyām asyām eva sā jāyamānā syād ity asāv eva tatra pradhānatayāvadhīyate |<BR>
 [71] sakhya ūcuḥ-bhavatu, tathāpi yathā-katham api bhavat-prasaṅgata eva saṅgataḥ khalv ayaṃ doṣa iti tan-moṣa-kṛte bhavat-kṛtam evānukartavyam |<BR>
<BR>
[72] yā khalu bhavan-maṅgalataḥ sarasī-bhūtāyāḥ savayasaḥ sarasī bhavitā sā punar amara-taraṅginīva kṛṣṇāṅga-rāga-vilāsinī | amṛta-nidhi-priyāvalir iva bahula-tārāṅgatā-bhāsinī | sūtrāma-gṛha-netrīvopendra-deva-ratāmodātirekiṇī | sāvitrī-mukha-vicitra-śrutir iva nālīkinī | umā-mūrtir iva giri-rājād udbhava-dhātrī | māmūrtir iva hari-hṛdi vilāsa-pātrī | rāma-śaktir iva gāmbhīryataḥ pralambamāna-mada-majjanī | kiṃ bahunā, rādheva rādhāntika-pūrṇa-vidhor vaśatā-sajjanīti |<BR>
<BR>
[73] atha sa-tṛṣṇaḥ śrī-kṛṣṇas tu rādhā-cibukaṃ kareṇādareṇa darāpy unnamya smita-ramyam idam āha sma-<BR>
 tad-vaktraṃ yadi ko vidhuḥ smita-kalā sā cet prabhā niṣprabhās<BR>
te dambhā yadi bhāni dhig yadi ca te netre cakorair alam | itthaṃ sarvajanād asau saha-gaṇaṃ svaṃ praty avajñā-vacas<BR>
tvat-prāśastya-mayaṃ niśamya hṛdaye rādhe muhur mlāyati ||JGc_1,31.46||[74] atha purataś calitvā kramataḥ sarva-pathīnābhiḥ sarvādhvanīnābhiḥ sarvāṅgīna-kamprābhiḥ sarvābhir militvā vidhu-vidhūta-tamasi yaminyāṃ sa-parvataḥ parvata-rājam anu ṛtu-rāja-virājamāna-kānana-gataṃ sarvato' py adhika-vilāsa-vitataṃ rāsam ullāsayāmāsa |<BR>
<BR>
[75] tatra devīnāṃ vāṇī-<BR>
 iyaṃ vidyud idaṃ śakra-dhanuḥ so' yaṃ navāmbudaḥ |<BR>
śaśvad-ghana-rasaṃ vaṣan-namūḥ karṣati cātakīḥ ||JGc_1,31.47||<BR>
<BR>
[76] tatra vayaḥ-saubhāgyaṃ, yathā-<BR>
kāntiḥ kānti-samūha-jāta-ghana-jillāvaṇyam īdṛg-ghana-<BR>
prodyan-mauktika-jetṛ-rūpa-varimā viśvādi-kṛn-mohanaḥ |<BR>
evaṃ ced ajitasya sārvadikatā kaiśorake vā tadā<BR>
pūrṇe kaḥ kavitām iyān nava-navās tatrāpi yatra śriyaḥ ||JGc_1,31.48||<BR>
<BR>
[77] yathā ca pura-strī-janoditam anumoditaṃ śrī-bādarāyaṇinā-<BR>
 gopyas tapaḥ kim acaran yad amuṣya rūpaṃ<BR>
lāvaṇya-sāram asamordhvam ananya-siddham |<BR>
dṛgbhiḥ pibanty anusavābhinavaṃ durāpam<BR>
ekānta-dhāma yaśasaḥ śriya aiśvarasya ||[BhP 10.44.14] iti |<BR>
<BR>
kāntīnāṃ mathanād bhavantu jaladāḥ kecit kadācit kvacit<BR>
te' py uccair vilasanti tarhi taḍitaḥ kriḍanti cet tādṛśāḥ |<BR>
itthaṃ kṛṣṇa-ghane taḍit-tulanayā tā varṇayan śrī-śukas<BR>
tāsām avyabhicāri-śobhayitṛtāṃ vyānañja paśya sphuṭam ||JGc_1,31.49||<BR>
<BR>
[78] tathā ca tena tad-varṇanam-<BR>
pāda-nyāsair bhuja-vidhutibhiḥ sasmitair bhrū-vilāsair<BR>
bhajyan madhyaiś cala-kuca-paṭaiḥ kuṇḍalair gaṇḍalolaiḥ |<BR>
svidyan-mukhyaḥ kavara-rasanā-granthayaḥ kṛṣṇa-vadhvo<BR>
gāyantyas taṃ taḍita iva tā megha-cakre virejuḥ ||[BhP 10.33.7] iti |<BR>
 [79] tatra ca samprati, yathā-    <BR>
<BR>
||JGc_1,31.50|| MISSING!<BR>
<BR>
pratikṣaṇam amī guṇā hari-ramāsu vṛddhiṃ gatā<BR>
dinaṃ dinam iti bruve kim iha sarvadaivaṃ sthite |<BR>
nave vayasi kiṃtarām iha ca tatra vā kiṃtamām<BR>
ariṣṭa-śamanānta-niśy ajani yatra sā carcarī ||JGc_1,31.51||<BR>
<BR>
[80] rāsotsavo' yam api, yathā-<BR>
yadā pūrvaṃ vṛttaḥ śaradam anu rāsaḥ kila tadā<BR>
babhūvādyārambhad divijam api vādyādi-sacivam | yadānye tat-paścād vyaraciṣata te tarhy akhilajin- mahā-saṅgītārhaṃ vyaraci hari-rādhādibhir adaḥ ||51||<BR>
<BR>
upary-uḍa-gaṇaḥ kṣitau surabhi-citra-puṣpāvalis tathā tad anu candrikā vividha-ratna-lakṣmīr iha |<BR>
sa tatra śaśa-lāñchanī vimala-vaktra-saṅghā itas tad evam ubhayoḥ sthitir gagana-rāsa-raṅga-śriyoḥ ||JGc_1,31.52||<BR>
<BR>
divyāḥ kānana-vīthayaḥ kṣiti-dhanaṃ govardhana-kṣauṇi-bhṛn nānā-ratna-vilāsi-rāsa-valayaṃ śubhrāṃśu-śubhrā niśā |<BR>
lakṣmī-vandita-lakṣma-yoṣid-upamā-cārūpamā-puṃ-lasal- lāsyaṃ rādhikayādhikaṃ nikhilakaṃ tat kena kiṃ varṇyatām ||JGc_1,31_53||<BR>
<BR>
yataḥ-<BR>
jyotsnī sa didyute seva sa raṅgaḥ sva-tulādhṛtaḥ |<BR>
sudṛśo' mūr amūdṛśyaḥ kṛṣṇaḥ svopama eva saḥ ||JGc_1,31.54||<BR>
saundaryam iva sād-guṇyaṃ sarvordhvaṃ yatra dīvyati |<BR>
sādguṇyam iva saundaryaṃ rādhikā sākhilādhikā ||JGc_1,31.55||<BR>
<BR>
[81] sa eṣa eva mahā-rāsa-rasaḥ kiṃcid āgama-kṛtā cāvagamitaḥ |<BR>
vasanta-kusumāmoda-surabhī-kṛta-diṅ-mukhe |<BR>
govardhana-girau ramye sthitaṃ rāsa-rasotsukam ||JGc_1,31.56|| iti |<BR>
<BR>
[82] atha tad-vasanta-rāsa-vilāsa-rajanyāḥ prātar eva sakhībhir agaṇyābhiḥ kṛtārādhayā tadīya-sāhāyaka-saṃbādhayā śrī-rādhayā sva-kara-kamala-kalite lalite sarva-sukhaṃ valayitum ullale tasmin pallale tayoḥ kāntayor alam eva sukha-parimalaḥ samullalāsa | tathā hi-<BR>
kadācit kuṇḍasyāmbhasi viharate karhy api bahiḥ<BR>
kadāpy antaḥ-kuñje kvacana-samaye rāsa-valaye |<BR>
samaṃ rādhā-devyā harir akhila-sakhyāli-sukhadaḥ<BR>
purā tat tan nityaṃ smarayati mano naḥ svam abhitaḥ ||JGc_1,31.57||<BR>
[83] kiṃ bahunā ? tatreyam api purāṇānāṃ gāthā-<BR>
 yathā rādhā priyā viṣṇos tasyāḥ kuṇḍaṃ priyaṃ tathā |<BR>
sarva-gopīṣu saivaikā viṣṇor atyanta-vallabhā ||iti |<BR>
<BR>
[84] punaḥ smṛtim abhinīya samāpanaṃ padyaṃ nijagāda-<BR>
<BR>
anyo' nyaṃ milana-spṛhā-milanam apy asyāhatir dānavād yasmāt tad-dhitarātta-narma-milanaṃ kuṇḍa-dvayasya kriyā |<BR>
sarvāsām adhi madhyam ujjvalatayā rāsāntarāla-sthitiḥ śrī-rādhā-jitayor mano mama manāg adyāpi naivojjhati ||JGc_1,31.58||[85] iti vaivaśya-pāravaśyam āsīdan sīdann iva mūrccham ṛcchan snigdhakaṇṭhaḥ sarvān eva ca tat-tad-bhava-bhavanān bhāvayāmāsa |<BR>
<BR>
[86] tac ca yuktaṃ, yathā-<BR>
atipūrvaṃ yad apūrvaṃ nija-matir<BR>
durlabham atīva hṛdyaṃ ca | vṛttaṃ tat pratinavatāṃ prayāti<BR>
bhūyo' nubhūyamānaṃ ca ||JGc_1,31.59||[87] tad etad varṇayitvā snigdhakaṇṭhaḥ samāpanam āha sma-<BR>
 rādhe tvad-vallabhaḥ satyaṃ sarvair api sudurlabhaḥ | sulabho' py adhunā yo' yaṃ bhavatyā manyate' nyathā ||JGc_1,31.60||[88] atha kathaṃcid api jāta-sāntvane tan-manasāṃ tv aneka-vikāre pāre manoratha-patham akhila-śobhā-śubha-pathya-nepathya-sāratanya-māna-dānatas tau sūta-kumārāv ārādhayāmāsur āśu rādhā-ramaṇa-prabhṛtayaḥ kṛta-sādhāraṇātikrama-prakṛtayaḥ sadaḥ-sadaḥ-sadayatayā śubhāśīrbhir abhyudayam āsādayāmāsuś ca | tataś ca pūrva-pūrvavad eva sarve svadhāma samāsannāḥ svapnataś ca tat-tad-anubhavantaś carita-jāgarā iva vāsarādim āsāditavantaḥ |<BR>
<BR>
iti śrī-śrī-gopāla-campūm anu<BR>
nānā-rāga-vicitra-caritra-citram<BR>
ekaviṃśaṃ pūraṇam<BR>
||31||<BR>
<BR>
<BR>
<BR>
*************************************************************<BR>
<BR>
(32)<BR>
<BR>
atha dvātriṃśaṃ pūraṇam<BR>
 keśi-dhvaṃsana-śaṃsanaṃ<BR>
 [1] atha punaḥ prātaḥ-kathāṃ yathāvat prathayiṣyāmaḥ, yathā-<BR>
<BR>
[2] madhukaṇṭhaḥ prathamataḥ kaṇṭha-ravam akṛtvā manasi nirṇiktam idaṃ viviktavān-<BR>
<BR>
[3] etad-anantaraṃ yadyapi ye khalv asmāsu bālyād eva stuhi-kṛṣṇatāṃ gatās teṣāṃ bhagaval-līlā-sukha-varṣi-devarṣi-vara-caraṇānāṃ kaṃsaṃ prati śaṃsanaṃ śaṃsanīyatām āsannam |<BR>
<BR>
[4] tathāpi bhagaval-līlādhikṛtim anuvartamānānāṃ sarvadopākurvāṇānāṃ na tūdākurvāṇānāṃ teṣāṃ tatraucitīm apy anaucitīṃ citī-kurvanty avipaścita iti tathaivaiṣāṃ parama-vipaścitām api vraja-vāsināṃ viniścita-nija-prema-jātīya-lasad-advitīya-sukha-prakarṣāṇāṃ nātiharṣāya syād iti cānirṇeya-vaktra-nāmnā tad-āmnātavyam iti |   [5] atha sāpalāpaṃ spaṣṭam abhyācaṣṭa-<BR>
 [6] śrī-hariṇāriṣṭe vidviṣṭe kliṣṭena ca kaṃsena varṣaṃ yāvan na kaścit prasthāpitaḥ |  keśī ca gacchan punaḥ sva-veśma praveśitaḥ | vṛthā vairaṃ mā kṛthā iti |   [7] atha mukhya-māgha-kṛṣṇaikādaśyāṃ kaścid diviṣṭhaḥ sārvadika-jñāna-mahiṣṭhas taṃ prati pratikūla eva sann anukūla iva śrī-vasudevasya rahasyaṃ vṛttam anuvṛttaṃ cakāra yena khalu rāma-kṛṣṇāv api vasudeva-sutatayodāya-sātām |   [8] tataś ca tat-kṛta-pratirodhād dhantum aśakyatayā vasudeva-devakyau punar maṅkṣu loha-śṛṅkhalayā kārāgāre kruddhena satā satāṃ viruddhena tena niruddhe |<BR>
[9] nirudhya cārva-matinārva-dānavaḥ samāhūya bhūyaś ca niyuktaḥ | niyukta-mātraś cāyaṃ vrajāya kṛta-yātraḥ prātar eva tatrāyātaḥ | vrajaś cāriṣṭa-vadhād adhastān nandiśvara-girim ārabhya para-parastāt kṛta-vāsa iti dūrata eva taṃ labdhavān |   [10] yatra ca sa prakharatara-khara-khura-ghṛṣṭi-cchinna-kṣoṇi-pṛṣṭhatayā goṣṭham āgacchan saṭāghaṭāmudasya nabhasy abhibhramayan bhreṣa-vaśād adabhra-bhayādabhra-pracchannatayā tat-tad-vṛtta-māṣa-cchatāṃ vimāna-paricchadānāṃ vimānān ucchādayāmāsa pūrva-pūrvamānān iva | yata eva nirjarāś ca te sphūrjad-ūrjasvalatā-varjanataḥ sa-jarā iva jātāḥ |   [11] tataś ca jaṅghālagatilaṅghitāṅghripaḥ sa punarakharvagarvataḥ sarvameva dhunvannarvadānavaḥ siṃhasaṃhatiriva ghargharitanirghoṣamātatāna
|<BR>
[12] ātate ca nirghoṣe samyag-argalita-mahārgalāvarga-durghaṭṭa-vikaṭa-kaṇṭaka-kavāṭa-durghaṭa-nirgama-maty-udagra-durgāyamāṇa-gariṣṭha-goṣṭha-viśaṅkaṭa-kuṭha-śākhāvṛti-saṅghaṃ saṅghaśaḥ samullaṅghitavatyaḥ sāsnāvatyaḥ pluta-gatyā sodbhramaṃ sapady aṭavīṃ praty eva ca drutaṃ paridrutavatyaḥ |   [13] tad agaṇayann eva goṣṭhasyopaśalyaṃ praviṣṭaḥ paritaś ca ghoṭamānaḥ sa deva-dviḍ-ghoṭakas tu tamariṣṭa-moṭakam eva dhorita-rīti-gaty-anviṣṭavān |   [14] atha gavāṃ dravācchokāviṣṭāḥ praṣṭhagoṣṭhapativiśiṣṭāḥ sarva eva gomino lokā nijānyokāṃsi jhagiti samujjhantastadabhimukhameva paramunmukhatayā cakrumuḥ |<BR>
<BR>
[15] yān samagrān apy atikramya samyag-rabhasam agrata eva gacchaṃs chātāsacchāta-karmā rāmāvara-janmā rāmam apy atikramyābhyamitrīyatayā citrīyate sma |   [16] tataḥ samagra-vyagratāṃ gatā vraja-janāgraṇyas tam abhikramamāṇaṃ pratyācakṣāṇās tad etad ācakṣata |<BR>
ayaṃ vājī vajrat-tanuruha-tatir vajri-vijayī<BR>
nija-dhvāna-sphūrjād-vijita-divija-projjhita-pathaḥ |  bhavāṃś chāyā-prāya-prabhava-nava-tāpiñcha-tulitas<BR>
tatas tvaṃ mā yāsīḥ sapadi puratas tasya purataḥ ||JGc_1,32.1||[17] tad evam atyāhite pratyāsanne mātara-putrayor apīdaṃ vivadanam āsīt-<BR>
 putra kva gacchasi hayaṃ kalayāmi mātaḥ<BR>
proddāma-durvyavasitaḥ khalu hanta so' yam |  kiṃ naḥ kariṣyati sa vā vigata-svasādī<BR>
tvaṃ yāhi geham aham asmi vicetanaḥ kim ||JGc_1,32.2|| [18] tataś ca kṣobhāt prodbhāvita-dhārṣṭyā goṣṭhādhīśam api sedaṃ nirdiṣṭavatī-<BR>
 mayā bālyān naiva tvayi gṛha-patāv uddhura-vacaḥ<BR>
prayuktaṃ kiṃ tv adya prakaṭayitum iṣṭaṃ niśāmaya |  kathaṃ na tvaṃ sarvaiḥ saha sapadi gṛhṇāsi pṛthukaṃ<BR>
kathaṃ vā nānye' pi pratihayam ayanti vraja-pate ||JGc_1,32.3||[19] anādita eva ditīkṛta-diti-tanujaḥ śrī-rāmānunajas tu tad evaṃ varṇyamānam avakarṇya vihasya mātaraṃ viśvāsya viśva-viśvāsāspada-sukhadas taṃ sāsūkṣaṇaṃ kṣaṇaṃ nirīkṣya svam upahvaram ānetum āhvayata |   [20] sa ca pūtanāriṇāhūtas tat-tejasāpy antaḥ paribhūtaḥ śūraṃ-manyatayā tasminn adhūtaḥ prathamatas tāvan nija-parākrama-kramaṇāya kramaśaḥ pratyag-gaty-anukrama-mantharatayā vikramamāṇas taṃ prati samprati yamunāṃ yāvad avakāśa-kṣoṇīṃ viśrāṇitavān | dūratas tu nijābhidravasya tejasvitā bhaved iti kṣoṇīṃ viśrāṇya ca kṛṣṇaṃ nidhāryatayā nirdhārya devāry-arvā garvād dharyakṣa-lakṣasyeva garjitam arjann ari-pakṣaṃ tarjati sma |   [21] tataś ca sarvaṃ
yugapad aririṣatīva cikariṣatīva jigariṣatīva ca tasmiṃs tad-asahamānaḥ sahasā siṃha-nādaṃ bṛṃhayan siṃha-saṃhananaḥ sa ca kṛṣṇas taṃ dhṛṣṇajam abhisāgraham abhigraham eva jagrāha | samagra eva vrajaś ca vyagratayā tad-anugatim iti sthite sa tu tat paśyann utteritākhyayā gatyā tam eva roṣāda-mandam abhyavacaskanda, yatra-<BR>
 vyoma so' yam atiyan nirāplavat<BR>
tat pibanniva mukhaṃ vyadīdarat |  evam aṅghri-yugalena yad vyahaṃs<BR>
tac ca tat-pratigataṃ harir vyadhāt ||JGc_1,32.4|| tataś ca-<BR>
drāg-ucchalac-caraṇa-puccham atuccham etam<BR>
ucchūna-roma-tati-gucchavad unnamayya |  cikṣepa cāpaśataka-kṣiti-lakṣitāgre<BR>
ḍiṇḍīra-piṇḍam iva vāridhi-bhaṅga-saṅghaḥ ||JGc_1,32.5||  sa labdha-saṃjñaḥ punar utthitas tadā<BR>
vyādāya vaktraṃ tarasāpatad dharim |  so' py asya vaktre bhujam uttaraṃ hasan<BR>
prādān mahā-dardūrakasya nāgavat ||JGc_1,32.6||  divyāhivat kṛṣṇa-bhujaś ca tad-galā-<BR>
vaṭe sphuṭaṃ vīra-rasād avardhata |  mahā-viṣa-jvāla-hatā ivāpi tad-<BR>
radās tadā petur amuṣya tejasā ||JGc_1,32.7||  dantā nipetuḥ samaindriyāṇy apy<BR>
uddhūtim āpur vapur āpa kampam |  jarātra tat kālam uditya mṛtyuṃ<BR>
pratīkṣamāṇā kila vartate sma ||JGc_1,32.8||  yadāsya kaṇṭhaṃ rurudhe sa tad-bhujas<BR>
tadākhilāṅgāni vidīrṇataṃ yayuḥ |  tasyaiva śokād iva tāni yat paraṃ<BR>
tadāśrayāṇy eva bhavanti sarvaśaḥ ||JGc_1,32.9||  viśantaṃ keśinaḥ kaṇṭhaṃ kṛṣṇa-dor-daṇḍam eva kim |  jagat-prāṇāśanaṃ matvā tasya prāṇā vidudruvuḥ ||JGc_1,32_10|| ekaṃ dvāraṃ ruddham etad galākhyaṃ<BR>
man-niṣkrāntau tāni bhūyāṃsi kuryām |  itthaṃ kiṃ tat-prāṇa-vargaḥ samantāc<BR>
chidrāṇy ācaryātha tasmāt pratasthe ||JGc_1,32.11|| tasya prāṇe nirgate deha-gehāt<BR>
kārṣṇo bāhur nirgataḥ prāghuṇābhaḥ |  gehaṃ tac ca svāminaṃ taṃ vinābhūt<BR>
khaṇḍaṃ khaṇḍaṃ diṣṭataḥ kiṃ ca naṣṭam ||JGc_1,32.12||keśikaṇṭhā-vaṭāt tena nirakoṣi yadā bhujaḥ |  tadā svabhāvam evāptaḥ saṃhāre divya-bāṇavat ||JGc_1,32.13||<BR>
ante muktaṃ tena gūtham ity uktaṃ yuktam iṣyate |  tādṛśāṃ mukti-kṛt-kṛṣṇa-kṛpā yā sātiyuktikā ||JGc_1,32.14||  dvidhākṛtaṃ keśi-dehaṃ varṇayanti dvidhākṛtam |  jarāsandha-nibhaṃ kecit kecit karkaṭikā-nibham ||JGc_1,32_15||[22] tad evam aśva-daiteye vapuṣā labdha-dvaite svarūpeṇa tu labdhādvaite pramanasāṃ vikīrṇa-sumanasāṃ sumanasāṃ kṛṣṇābhiprāyam abhiprayatām uktir yathā-<BR>
 āsyaṃ vyādāḥ sapadi nikhilaṃ mad-vapus tvaṃ<BR>
garītuṃ tatrāhaṃ tat parikalayituṃ tad-gale bāhum ādhām |  tenaivāsīr yadi vigalita-prāṇakas tarhi tāvad<BR>
garvinn arvann ahaha sahasā sāhasaṃ kiṃ nv akārṣīḥ ||JGc_1,32.16|| iti |<BR>
<BR>
atha vrajaḥ kala-kala-śabdam abdavat<BR>
sṛjan muhur harim acalaṃ mudāvṛṇot |  sa vṛṣṭivat pramadajam asram asravaj<BR>
jhara-prabhaṃ sa ca tad asūta bhūtale ||JGc_1,32.17|| [23] atha sarve sa-tṛṣṇā madhyam adhyāsita-kṛṣṇāḥ prematāratamya-ramyatayā yathāsvam antar-antar-labdhāntarās tad-anta-vyantaritatve' pi tad-anantaraṃ-manyās te dhanyās tad-aparam apy āliṅganatas tam eva manvānā vikāra-vṛndam avindata |<BR>
 [23] tataś ca kṣaṇa-katipayāt pratigata-bahir-matitayā saha-kṛṣṇāḥ kṛṣṇāghaṭṭam aṭitvā sasnuḥ | yat khalv adyāpi keśi-tīrthatayā tīrtha-varyāḥ paryavayanti | yasya ca bhāsvat-putryāḥ pratiloma-gatiṃ prati kiṃcin nikaṭata eva kuṭha-kūṭa-ghaṭita-taṭa-ghaṭṭāntaram adhiṣṭhāya tat-pariśrama-śamanāya viśaśramuḥ | dvitīya-ghaṭṭaś cāyaṃ cenaghaṭṭa iti vṛddhaiś cīra-ghaṭṭa iti cādhunikair udghaṭyate | ceneti viśrama-sukhasya hi māthura-bhāṣā |   [25] atha viśramya ca kaṃsa-bhraṃśana-śaṃsanam idaṃ keśi-dhvaṃsanam iti ramya-sukhaṃ samyag avagamya dvi-guṇa-phullam ullasantas taṃ tanyamāna-kīrti-nartita-mukhair vandi-mukhair vanditam antar-vindamānaṃ śrī-govindam āvṛṇvantaḥ śrīmantaṃ vraja-devam anu vrajantas te vraja-janāḥ
prathamaṃ go-vrajam ayojayan |<BR>
hī-hī-jāte go-duhāṃ tatra jāte<BR>
kārṣṇaṃ tat tu prasphuṭaṃ paryacāyi |  āsārāṇāṃ nardite yadvad uccair<BR>
ambhodasya snigdha-gambhīra-śabdaḥ ||JGc_1,32.18|| [26] atha śakraṃ jitavantas te vraja-yuvarājādi-gomantaḥ pratisvaṃ go-vṛndam anvitavantaḥ paraṃ vraja-rājādaya eva vrajam āvrajitavantaḥ |<BR>
<BR>
[27] kaṃsas tu keśi-dhvaṃsanam api śṛṇvan vyagra-manā vigra iva gṛhān na niḥsasāra |   [28] atha samāpanam |<BR>
so' yaṃ tava vrajādhīśa sutaḥ sūtamanorathaḥ |<BR>
keśinaṃ cātra yaścakre yamasya prativeśinam ||<BR>
iti śrī-śrī-gopāla-campūm anu keśi-dhvaṃsana-śaṃsanaṃ nāma  dvātriṃśaṃ pūraṇam  ||32||<BR>
<BR>
*************************************************************<BR>
<BR>
(33)<BR>
<BR>
<BR>
atha trayastriṃśaṃ pūraṇam<BR>
<BR>
sarva-manoratha-pūraṇaṃ<BR>
<BR>
[1] atha niśīthinī-kathāyāṃ kuṇṭhaḥ samutkaṇṭhaś ca madhukaṇṭhaḥ sa-gadgadaṃ jagāda-[2] tad evaṃ rāmānujasya ramaṇinām apy amūṣāṃ dinaṃ dinam apy anuparamaṇaṃ ramaṇam atīva jīvana-samatām avāpa | [3] yatra samutkaṇṭhaāpy akuṇṭhā jātā | yataḥ-<BR>
<BR>
yadapi paraspara-milanaṃ hari-gopīnāṃ cirān na vicchinnam |<BR>
tadapi na tṛṣṇā śāntā svāpnika-pāne yathā pipāsūnām ||JGc_1,33.1||<BR>
[4] tatra tu ramaṇaṃ, yathā-<BR>
<BR>
anyo' nyaṃ rahasi prayāti milati śliṣyaty alaṃ cumbati<BR>
krīḍaty ullasati bravīti nidiśaty udbhūṣayaty anvaham |<BR>
gopī-kṛṣṇa-yugaṃ muhur bahuvidhaṃ kintu svayaṃ nohate<BR>
śaśvat kiṃ nu karomi kiṃ nv akaravaṃ kurvīya kiṃ vety api ||JGc_1,33.2||<BR>
[5] utkaṇṭhāyāṃ tu tad eva padyaṃ bahu-vidham ity anantaram evaṃ paṭhanīyam-<BR>
<BR>
gopī-kṛṣṇa-yugaṃ muhur bahu-vidhaṃ kintv etad evohate<BR>
tac caitanb na hi jāgarastham api tu svapnādi-citta-bhramaḥ ||2b||<BR>
<BR>
[6] kiṃ bahunā tad-anubhave ca tāsāṃ bhāvaneyam-<BR>
<BR>
utpattir akṣṇor abhito na sat-phalā<BR>
yābhyāṃ na tasyadbhuta-rūpam īkṣitam |<BR>
hā karṇayor apy alam arthadā na sā<BR>
yābhyāṃ śrutaṃ naiva hareḥ subhāṣitam ||JGc_1,33.3||<BR>
hā cakṣur-ādīni hareḥ samāgame<BR>
yady āgamiṣyan śravaṇādi karma ca |<BR>
tad āvrajiṣyan viṣayīṇi nāpy amūny<BR>
aṣūyayā dhig vyatidūyamānatām ||JGc_1,33.4|| iti |<BR>
<BR>
[7] kadācic ca-<BR>
<BR>
sāṅgāliṅgana-laṅgime' ṅga-valayā-saṅge' pi śārṅgī tadā<BR>
gopīnāṃ sphurati sma dūra-gatayā premāpagā-pūrataḥ |<BR>
yasmād utkalikā-kalāpa-valanā-vṛttiṃ bahir lumpatī<BR>
svapnābhāṃ diśatī śatīm api dṛśi sphūrtiṃ muhur lumpati ||JGc_1,33.5||[8] śrī-rādhāyāṃ tu sutarām anirvacanīyam eva sarvaṃ tat-prathamatayā mithas tan-mithunasyāpi | tathā hi-<BR>
<BR>
rādhā'jānād asaṅge danuja-vijayinaḥ saṅgam ārād asaṅgaṃ<BR>
saṅge caivaṃ samantād gṛha-samaya-sukha-svapna-śītādikāni |<BR>
etasyā vṛttir eṣājani sapadi yadānyad vicitraṃ tadāsīt<BR>
kāntākānta-svabhāvo' py ahaha yad anayor vaiparītyāya jajñe ||JGc_1,33.6||<BR>
[9] tad evam atibhūmitām ite bhāva-bhūmani tena ca sarvābhyarṇatām iva jāte vṛtta-jāte sva-sva-vadhū-nirodhāya niyukta-pura-janī-janeṣu ca guruṣu tad-uṭṭaṅkanataḥ kṛṣṇas tu tṛṣṇā-lajjābhyāṃ sajjan-manāḥ sva-mānasam anv evaṃ bhāvayāmāsa-[10] hanta kim idam antarā jātam ? kaulīnaṃ khalu kaulīnaṃ janaṃ kau līnam iva karotīti man-manaḥ kañcana vicāram ācāraṃ ca na sañcarati | lokaś ca śokaṃ prayāsyatīti nija-vargyam anu duḥkhaṃ pāṇi-sargyaṃ svayam evākaravam | tatḥ kiṃ karavāṇi ?<BR>
<BR>
[11] punaḥ sa-praṇidhānam idaṃ vivinakti sma-nedam anācāram iva pratibhāti | bhāti hi mama cittam anena | na tu mlāniṃ yāti |<BR>
<BR>
[12] punar api ca parāmamarśa-tāḥ punar mama parāṅganā evānubhūyante, na tu parāṅganāḥ | tasmād bhaved atra viśeṣaḥ sandarbha-viśeṣaḥ | yam eva khalv aham iva loko' py ayam anirṇīya nūnaṃ garga-durvarṇanayāsmad-apayānaṃ nirṇīya ca śīrṇībhavan śaṅkayā saṅka-sukatām urīcakre yena cāmūr api nūnaṃ svaṃ dhik-kurvanti | yathā-<BR>
<BR>
vraje jāter jātā vraja-jana-samāna-prakṛtitā<BR>
tataḥ kṛṣṇe premā tam anu sahasā taṃ prati gatiḥ |<BR>
tatas tatrāsaṅgas tam anu viparītaṃ kim api tat<BR>
tato vyaktaṃ tac ca praṇaya sakhi dhik kiṃ nu karavai ||JGc_1,33.7|| iti |<BR>
<BR>
[13] atha taṃ parāṅganā-pārāṅgana-vicāra-garbhaṃ sandarbhaṃ punar asmin nija-nijābhilaṣita-kallola-lola-mat-prema-kallolinī-vallabhe mad-aṅga-saṅgata-marul-lavenāpi velati vallavāvalaye na samyag anusandhātuṃ sandhāṃ labhamahe |<BR>
<BR>
[14] kiṃ ca yadi ca vāstavatayā na vidyate doṣas tathāpi tat-kathāpi prathayati mama saṅkocam iti vrajād vyavadhātum ivāvadadhāti me citta-vṛttiḥ | [15] tad etad vyavadhānam eva cāyatām āyati-śuddhiṃ vidhāsyati | [16] ṛṇa-vraṇa-kalaṅkānāṃ kāle lopo bhaviṣyatīti nyāyena mama samyag-anusandhānena teṣām lokānāṃ paścāt-tāpam anu sad-upadeśa-grahaṇena ca |<BR>
<BR>
[17] atha tad etad vibhāvya punaḥ sodvegaṃ vibhāvayāmbabhūva-<BR>
<BR>
hā goṣṭhaṃ vipinaṃ paśūn vraja-janaṃ dāsān sakhīn preyasīs<BR>
tātaṃ mātaram apy aho katham amūṃ hāsyāmi rādhām api |<BR>
māṃ yāny aṅga vinā kṣaṇaṃ katham api prāpsyanti nātma-sthitiṃ<BR>
yāny antar-jvalana-prabhāni vidadhat prāpsyāmi dāha-prathām ||JGc_1,33.8||<BR>
[18] punar vibhāvyātmānam uddiśyāha-<BR>
<BR>
antaḥpurīyasi vaneṣu sakhīyasi tvaṃ<BR>
vanyān mṛgān nija-tanūyasi gopa-rāmāḥ |<BR>
dṛṣṭaś cakora-nayanābhir amūbhir indu-<BR>
darśaṃ kathaṃ vahasi kṛṣṇa paratra tṛṣṇām ||JGc_1,33.9||<BR>
[19] punaḥ preyasīr anusandhāya-<BR>
<BR>
yasminn āropitā hārās tāsāṃ hanta mayā hṛdi |<BR>
sāmrājyaṃ hā kariṣyanti tasminn apy asra-bindavaḥ ||JGc_1,33.10||<BR>
[20] tatra ca śrī-rādhām anusandhāya hanta hanteti procya punar āha-<BR>
<BR>
hā candra-drava-yuta-candanena siktā<BR>
rādhāyāṃ tanu-latikā mayā sahārdam |<BR>
saiṣā mad-virahaja-locanodagāhā<BR>
mlāsyantī pratapati sampratīha māṃ ca ||JGc_1,33.11||<BR>
yā pūrvam upalabdhāsīn nava-candra-kalopamā |<BR>
vahneḥ śikheva sā jātā rādhā dandagdhi hṛn mama ||JGc_1,33.12||<BR>
rādhā prema-prādhvam atrāgato' haṃ<BR>
hā prādhvaḥ śyāmāśu so' haṃ kathaṃ vā |<BR>
tasmāt prādhvaṃ kṛtya dhī-vṛttayo' sminn<BR>
eva prādhvaṃ kutracin nāparatra ||JGc_1,33.13||<BR>
[21] iti kṣaṇaṃ bāṣpāyamāṇekṣaṇatayā tūṣṇīm āsīt | punaś ca tathā tathā bhāvana-vrāte jāte-hanta hanta katham aham aho klībamānaḥ punaḥ śoka-prapañcam añcāmi yataḥ samprati bhiduraṃ cittaṃ na vidūratāṃ vindeta iti vicintayati sma |<BR>
<BR>
[22] tad evaṃ sāvadhānaṃ sahasā rahas tad vimuñcan sahacara-sahacāritām āpannaḥ, kintu nātiprasannatayā etad anantaram udantas tu prātar eva prathayiṣyāmi iti sa-gadgadaṃ gaditvā snigdhakaṇṭhaḥ sa-madhukaṇṭhaḥ sva-vāsasā vadanaṃ vasānaḥ sa-śabdaṃ rudann alabdha-tad-avasānaś ciram āsīt | cirata eva tu tasmād viramya śrī-rādhā-mādhavādīn api sva-sādhāraṇān adhigamya tad idam avādīt-<BR>
<BR>
sukyākurvanta evādhvaṃ tad idaṃ sukham ātmanaḥ |<BR>
kathāgataṃ tu tad duḥkhaṃ kathakānena bādhatām ||JGc_1,33.14|| iti |<BR>
<BR>
[23] tad evaṃ tayoḥ sadanam āsannayoḥ śrī-rādhā-mādhavādayaś ca punaḥ svapna-labdham iva tad duḥkhaṃ sukha-paryavasānam upalabdhaṃ vidhāya yathāsvam āvāsam āsādayāmāsuḥ |<BR>
<BR>
[24] atha prātaḥkathāyāṃ snigdhakaṇṭha uvāca-tad evaṃ kaṃsa-gṛhyānanyānanyāya-bhājo nigṛhyārvaveśi-keśi-vadhāt pūrvam ahar-mukhe cālita-cakṣur-aravindaḥ śrīmān govindaś cetasi cintitavān-prāyaḥ sarva eva hiṃsitāḥ kaṃsa-pakṣīyāḥ keśī cādya śvo vā patiṣyati | kevalaṃ kuvalayāpīḍaḥ karī varīvarti |<BR>
<BR>
[25] anye labdhāntare tat-pradhānatāsv avyapekṣatayā na tatra mama gantavyam asti | yataḥ pitṛ-mukhāvṛtakaḥ khalv aham, na tu svatantra-mantraḥ | kintu yogyaṃ vyājantaraṃ mṛgyate | bhavatu, yathāprāptaṃ tat samāptavyam | tad alaṃ tac-cintanam anena |<BR>
<BR>
[27] tad etad vicārya ca-hanta hanta tatra prayāne ca jāte na jāne kiyān kārya-paryāyāvarodhaḥ syāt iti | kathaṃ vrajaṃ vinā samayaṃ gamayiṣyāmi iti | [28] punaḥ sāsraṃ cintayāñcakāra-<BR>
<BR>
vinā māṃ tātaḥ prāg na pibati jalaṃ sā ca jananī<BR>
vinā mām ucchvāsān visṛjati batāsūn iva muhuḥ |<BR>
yathā tau hā tadvad vrajam anugatā viśva-janatā<BR>
tad āstāṃ tiryañco' py ahaha hṛdi śalyaṃ vidadhati ||JGc_1,33.15||<BR>
[29] tad idaṃ cāgrajam api vedayitum utsahe | yataḥ-<BR>
<BR>
duḥkhāyate pumān kaścit kaścid vā yaḥ sukhāyate |<BR>
pūrvasmin na dayālutvaṃ parasmiṃs tu dayālutā ||JGc_1,33.16||<BR>
[30] tad evaṃ prātar vicāram ācārya tadaiva daivata āpatitaṃ keśinaṃ ca mṛtyuṃ prāpayya gocāraṇāya caraṇa-caryayā vanaṃ sañcarantaṃ śrīkāntaṃ kvacid ekanta-gatayā harṣitaḥ śrīmān devarṣiḥ sapadi sākṣād āsedivān | sa cāsannam āgaccantam accha-paricchadaṃ śrī-nāradaṃ dadarśa |<BR>
<BR>
[31] dṛṣṭvā ca gīrdevatā-deham ivākṣara-rūpatāṃ dharantaṃ<BR>
gaṅgā-pravāham iva viṣṇupadād avatarantam,<BR>
kailāsam iva vaiṣṇava-lakṣa-śiva-mūrtiṃ,<BR>
nija-yaśaḥ-stomam iva vividha-gāna-kṛta-karṇa-pūrtim,<BR>
kṣīra-nīra-nidhi-m ivāntarvāsita-nārāyaṇaādi-nāmānam,<BR>
amanda-kalā-sāndra-candramasam ivāntaraṅgatayā dhṛta-kṛṣṇa-dhāmānam,<BR>
śārada-nīrada-samudāyam iva śarma-netrāpy adhārā varṣantam,<BR>
bhakti-viśeṣāsakti-vyakta-nija-bhakta-prahāsam iva kṛta-harṣantaṃ parāmamarśa |<BR>
<BR>
[32] sa ca tam evaṃ dadarśa-sadācaraṇa-suṣṭhutāyāṃ sādhu-padmavat,<BR>
sadāśeṣa-sukhada-pada-pṛṣṭhatāyāṃ kṛta-tad-vidha-tanu-śrī-kamaṭhavat,<BR>
jaṅghāla-sat0kaṭaka-śobhitāyāṃ vijaya-dhvajavat,<BR>
sahajānūru-nāma-śastatāyāṃ garutmata-stambhavat,<BR>
kākudmatavitatatāyāṃ nija-vraja-taṭavat,<BR>
śubha-śobhāvalagna-prahlādakatāyāṃ narasiṃhavat,<BR>
bhuvana-kamala-ramaṇīya-nābhitāyāṃ sarovaravat, nārāyaṇavad vā,<BR>
vara-guṇa-rasanāpītāmbaratāyāṃ navya-ravy-aṃśuvat,<BR>
santatam udara-śvasana-calatāyāṃ pippala-dalavat,<BR>
hṛdayaṅgama-svarṇa-rekhā-śrī-kaṭāyāṃ nīlamaṇi-nikaṣa-paṭṭavat,<BR>
sad-guṇa-ratnālaya-hṛdayatāyāṃ ratnākaravat,<BR>
maryādā-paryāpaṇa-bhujatāyāṃ jiṣṇu-ratnārgalavat,<BR>
aṅgadādi-labdha-praveṣṭatāyāṃ kauśalyā-garbha-maṅgalavat,<BR>
rocamāna-mudrākaratāyāṃ kalpa-vallī-pallavavat,<BR>
samutkaṇṭha-svara-rūpatāyāṃ pāñcajanyavat,<BR>
dvijatārādhirāja-dāsyatāyāṃ dvija-rājavat,<BR>
nāsayā śuka-mukha-sakti-jetṛ-śobhitāyāṃ svayam eva yadvat,<BR>
nija-satya-vrata-bhakta-rocana-vilocanatāyāṃ navīna-divya-mīnavat,<BR>
candraka-śobha-keśa-nirmāṇatāyāṃ sanīradāgama-samaya-nīradavat,<BR>
makarāṅkālaṅkṛta-śravaṇatāyāṃ makaradhvajavat,<BR>
sarvadā sarvatrāmṛta-varṣi-śiti-mūrti-kṛta-pūrtitāyāṃ punar amṛta-raśmivat,<BR>
rohiṇī-yaśodā-nanda-nandanatāyāṃ rauhiṇeyavat,<BR>
narasiṃhatā-saṃhita-saṃhananatāyāṃ pnuar narasiṃhavat,<BR>
muhur apūrva-māna-rūpatāyāṃ punar mīna-mahīnavat,<BR>
paṭiṣṭhatā-vighaṭita-bali-gariṣṭha-bhāvatāyāṃ vāmana-devavat,<BR>
utpatha-vṛṣalāñchita-vṛṣa-nindakatāyāṃ jina-nandanavat,<BR>
payorāśi-nimajjad-uddhara-gotra-samuddharaṇa-dhūryatāyāṃ punaḥ śrī-kamaṭhavat,<BR>
dharaṇī-dhara-hāri-vihāritāyāṃ vārāhāvatāravat,<BR>
kṛtavīrya-jāta-durjana-kṣatra-kṣapaṇatāyāṃ bhārgava-rāmavat,<BR>
bhāvi-kālayavana-saṃyamanatāyāṃ viṣṇuyaśas-tanayavat,<BR>
lakṣmaṇa-carita-racita-pracura-sukhatāyāṃ punaḥ śrī-rāmacandravad iti |<BR>
<BR>
[33] tad evam aikarūpya-śleṣeṇa śabda-śleṣeṇa ca mithaś cintita-sad-upamānayor anayoḥ śrī-devarṣir amuṃ śrī-harṣi-śrī-nidhānaṃ veda-pārāyaṇataḥ stūyamānaṃ vidhāya vīkāśaṃ nivedayāmāsa-<BR>
<BR>
śamitaḥ śamito yena dānavo' sau sadānavaḥ |<BR>
sa paro' paratāṃ yātaḥ sodayo' nudayo bhavān ||JGc_1,33.17||avilambena ye ḍimbe hasatāhasata tvayā |<BR>
te sarve pūtanāpūrvāḥ pūnāḥ pūtāś ca sarvataḥ ||JGc_1,33.18||guṇair aguṇatāṃ yātas tvam asau nandanandana |<BR>
bibharṣi vasudhāṃ citraṃ sthitvāpi vasudhopari ||JGc_1,33.19||śaśadhara-mūrtiḥ śuklā gaṅgā-viśadā sarasvatī śyenī |<BR>
kīrtis tava tu bakāntaka śubhrā sarvaṃ karoti śubhrābham ||JGc_1,33.20||tvat-kīrtyā śvetitaḥ kaṃso' py etat kṛṣṇa mṛṣoditam |<BR>
tat-sparśas tasya nāsty eva kintu tad-bhīti-vaikṛtam ||JGc_1,33.21||<BR>
[34] tad evaṃ sthite tu kiñcin mama nivedanam asti, tathā hi-<BR>
<BR>
premā vaśayati sarvaṃ khalv iti na mṛṣā prasiddhir udbhāti |<BR>
kṛṣṇa tvam api sa yasmān na bhajasi pūrvāparānusandhānam ||JGc_1,33.22||tasmād vimana-sama-dhiyaṃs tvām aham āgacchamācchannam |<BR>
tāṃ smārayitum avaśyaṃ yā sambhavitā bhaval-līlā ||JGc_1,33.23||loke' smiṃs tava bhaktā bahavaḥ kramaśaś ca te pālyāḥ |<BR>
tasmād avaśyam udiyuḥ paurvāparyeṇa tā līlāḥ ||JGc_1,33.24||<BR>
keśinaṃ ditijam aśva-veśinaṃ<BR>
yo jaghāna sa bhavān athābhavān |<BR>
tān vidhātum aparān satāṃ parān<BR>
uccakaiḥ prabhavitākhilāvitā ||JGc_1,33.25||<BR>
tathā hi-<BR>
keli-mātreṇa te daityā yad-bhidelimatāṃ gatāḥ |<BR>
pacelimas tena tāpāt kaṃsaḥ pradhvaṃsam eṣyati ||JGc_1,33.26||krūraḥ sa netuṃ sadyas tvām akrūras tu prahāsyati |<BR>
tvaṃ ca mātrādikaṃ hitvā yātrāṃ taṃ hantum āpsyasi ||JGc_1,33.27||<BR>
[35] atha sa-vaivarṇyaṃ nirvarṇya tathāvasthitavati tasmin bhāvāntaram ṛṣir udbhāvayann uvāca-tataś ca sujana-roṣṭāraṃ kaṃsaṃ kroṣṭāram iva roṣitāsi, yataḥ-<BR>
<BR>
kūpa-maṇḍūkavat kaṃsaḥ kaṇḍūtiṃ khaṇḍayan nijām |<BR>
tvat-karkaśa-bhujābhogi-saṅgharṣaṃ labdhum icchati ||JGc_1,33.28||<BR>
[36] yaṃ khalu mātari-puruṣaṃ puruṣottarmas tvam iha jīva-grāhaṃ grhīṣyasi | samūla-ghātaṃ haniṣyasy akṛta-kāraṃ kariṣyasi, kara-grāhaṃ gṛhṇaṃś ca viśrānti-paryantam aśrānti-vikramatayā virkakṣyasi |<BR>
<BR>
harṣadbhiḥ pāṇi-karṣaṃ niṣkarṣaṃs tama anekapam |<BR>
drakṣyase puṇḍarīkākṣa tvaṃ vyaktaṃ haritāṃ gataḥ ||JGc_1,33.29||<BR>
[37] tatra saṅkṣepārtha-nikṣepaś cāyam-<BR>
<BR>
akrūraṃ dvāra-mātraṃ vidadhad atha bhavān vṛṣṇi-dhiṣṇyāni gatvā<BR>
bhuṅktvā traiyakṣa-cāpaṃ sapadi kuvalayāpīḍakaṃ pīḍayitvā |<BR>
mallān hatvā paraśvo danuja-jani-tanuṃ kaṃsakaṃ dhvaṃsayitvā<BR>
rājyaṃ dattvograsenaṃ prati nija-janakau mocayiṣyaty avaśyam ||JGc_1,33.30||<BR>
[38] atra paurāḥ paurāṇikīm iva gāthāṃ gātāraḥ-<BR>
<BR>
unmīlan nīla-śubhrāruṇa-kamala-jitī khañjana-dhvaṃsi-līlā-<BR>
cāñcalye siṃha-saṅgha-pramathana-madatā-vyañjinī yasya netre |<BR>
ceṣṭā durduṣṭa-vṛnda-praśama-paṭu-kalā-kalpinī majjayantī<BR>
pīyūṣe sajjanālīr nava-vayasi varā śyāmalaḥ kaḥ sameti ||JGc_1,33.31||<BR>
[39] kṛṣṇaḥ svagatam uvāca-ugrasenāya rājyaṃ dāsyāmīti yuktam eva khalūktam | yato mama vrajāgamanam eva ramaṇīyam | [40] prakāśaṃ cāha sma-tatas tataḥ ?<BR>
<BR>
[41] ṛṣir uvāca-<BR>
<BR>
grāmyāḥ paurā nṛpālāḥ sadasi nabhasi tu svarga-saṅgīta-vijñā<BR>
devā devādi-nāthā vidhi-śiva-vidhijās te vayaṃ ca stuvānāḥ |<BR>
rakta-tyag-danti-danta-cchavir avikara-bhāgaṃsakau lūna-mallau<BR>
drakṣyāmo bhrātarau vāṃ kavalita-balavat kaṃsakaṃ tvām apīha ||JGc_1,33.32||<BR>
[42] tatra malla-sabhā-gatānām idaṃ kolāhala-kutūhalaṃ bhavitā-<BR>
<BR>
kim idaṃ śyāmalaṃ rūpaṃ madhuraṃ raudram eva vā |<BR>
strī cāstrī ca na yad divyaṃ vastram astraṃ yathāyatham ||JGc_1,33.33||<BR>
[43] pāpa-kaṃse cāpavargam ite-<BR>
<BR>
vadhārhasyāpi kaṃsasya strīṇāṃ dṛg-vāri-bindavaḥ |<BR>
dharaṇyāṃ nipatiṣyanti drāvayiṣyanti hṛt tava ||JGc_1,33.34||<BR>
[44] kṛṣṇa uvāca-hanta tau mama nija-janakāv iti bhavatā kāv uktau ?<BR>
<BR>
[45] ṛṣiḥ sa-hāsam uvāca-<BR>
<BR>
prāg ayaṃ vasudevasya kvacij jātas tavātmajaḥ |<BR>
vāsudeva iti śrīmān abhijñāḥ sampracakṣate ||[BhP 10.8.14]<BR>
<BR>
[46] kṛṣṇaḥ sāścarya-smitam uvāca- tatas tataḥ ?<BR>
<BR>
[47] ṛṣir uvāca-vasudevādayas tu naṣṭaṃ cintāmaṇim iva spaṣṭaṃ vindamānās tvāṃ hātuṃ na hi sahiṣyante | [48] tava ca tad-anurodhāya yadūnām itas tataḥ palāyana-samavāya-dūnānām avarodhāya ca niścita-cittasya katicid vāsarāṇi bhaviṣyanti | [49] tvad-anuṣaṅgatas tatra saṅgatā tad-apekṣitī-kṛtya vraja-kṣiti-pati-prabhṛti-vraja-janatāpi śākaṭa-vāṭa-paṭa-nivāsam asatsyati |<BR>
<BR>
[50] tathāpi cirataḥ kaṃsa-prathita-vyathatayā prāpta-vitathatāyāyadu-rāja-rājadhānyāḥ sphurad-ugrasenenāpy ugrasenena duḥsamādhānaṃ samādhānam | svayaṃ bahu-praṇidhānata eva syād iti kṣaṇam api kṣaṇam alabhamāś cirāyamāṇe nija-vraja-prayāṇe vicārya rāmeṇa sama aikacarya-caryayā svajana-vraje vraje virājamānaṃ vrajeśam upavrajya svasya vrajāgamanam avaśya-kāryatayā nirdhārya vrajam eva vrājiṣyasi |<BR>
<BR>
[51] kṛṣṇa uvāca-hanta ! te kiṃ tyajanta eva mām āvrājiṣyanti ?<BR>
<BR>
[52] ṛṣir uvāca-<BR>
<BR>
nandādayas tava paraṃ mahatāgraheṇa<BR>
prāpsyanti goṣṭham atha tad-vapuṣātmanā na |<BR>
dṛśyaṃ bhaved vapur iti sphuṭam asya tasmin<BR>
saṅkocitā samucitā na tu tadvad ātmā ||JGc_1,33.35||<BR>
[53] kṛṣṇa uvāca-hanta kim ahaṃ vakṣyāmi ?<BR>
<BR>
[54] ṛṣir uvāca-tatrabhavatā tad idaṃ saṅgīrṇaṃ gīrṇam ācariṣyate-<BR>
<BR>
yāta yūyaṃ vrajaṃ tāta vayaṃ ca sneha-duḥkhitān |<BR>
jñātīn vo draṣṭum eṣyāmo vidhāya suhṛdāṃ sukham ||[BhP 10.45.23] iti |<BR>
<BR>
[55] tad idam eva bhavad-āśvāsanaṃ teṣāṃ viśvāsya śaśvāyamānatām ācariṣyati |<BR>
[56] kṛṣṇa uvāca-kadāham āgamiṣyāmi ?<BR>
<BR>
[57] ṛṣir uvāca-yadā suhṛdāṃ hṛdayaṅgamaṃ sukham utpatsyate |<BR>
<BR>
[58] kṛṣṇa uvāca-tac ca kadā ?<BR>
<BR>
[59] ṛṣir uvāca-teṣāṃ sukhasyotpattaye tu dūraṃ vyāptum unmukhaṃ bhavitā |<BR>
<BR>
[60] kṛṣṇa uvāca-aho bata ! viyatīva kiyatī vyāptis tatra ?<BR>
<BR>
[61] ṛṣir uvāca-tat-tat-kārya-jālataḥ kāla-kṣepaaṃ kṣepayaty api bhavati yāvat kaṃsa-pakṣa-lakṣa-vidhvaṃsanaṃ, yāvad-bhavat-putrādi-vicitra-sampad-gaṇaś ca sampatsyate |<BR>
<BR>
[62] kṛṣṇa uvāca-aho mahātman! mahad vyasanaṃ khalu mayi nyasanam āyāsyati | yatho dīrghasūtratā mama bandhanāya nirbandham āpatsyate |<BR>
<BR>
[63] ṛṣir uvāca-mā tāpam āpadyatha, bhavataḥ svabhāva evāyam, yat kadācid antraṅgāṇāṃ parivāra-saṅghānāṃ sukha-bhaṅgaṃ svāṅgānām iva viṣahya bahiraṅgāṇāṃ duḥkha-bhaṅgaṃ karomi |<BR>
<BR>
[64] kṛṣṇa uvāca-bhavatu, bhāvi-kathā prathyatām | tatra madīya-durvṛttatām ayaṃ vraja-duḥkha-vṛttaṃ tāvad āstām, pura-vṛttaṃ purastād anuvartyatām, yenāham uparaktas tatra niṣpratibhatāṃ vyaktam āpsyāmi |<BR>
<BR>
[65] ṛṣir uvāca-sāmprataṃ tava gāyatra-vratam eva sa-gargeṇa vasudevādi-yadu-vargeṇa prathayiṣyate | yatra ca vrajataḥ karṇī-rathārohiṇī rohiṇī ca tatra neṣyate, na tu vraja-janaḥ kaścit | kṣātra-vidhāna-pātratayā tan-nirmāṇe tasya nirmāṇa-duḥkhaṃ duḥkhanana-mūlaṃ bhavitā iti |<BR>
<BR>
[66] kṛṣṇaḥ svagatam idam adhigatavān-hanta prasaṅgatas tad-duḥkham evāsaṅgaṃ labhate | man-mātṛ-saṅginī hi sā rohiṇī kathaṃ tad-bhaṅginī bhaviṣyati iti |<BR>
<BR>
[67] tataḥ kathāntaraṃ pṛcchāma iti spaṣṭaṃ papraccha-tatas tad-vratācārānantaraṃ kintarām ācariṣyāmi ?<BR>
<BR>
[68] ṛṣir uvāca-tataḥ sāndīpani-sandīpita-vidyā-sabhām avantīm āsādyānavadya-vidyā-samudāyāya bhrātarau yuvām akātarau sa-brahmacāritayā gaurava-saṅkulatayā gauravaṃ kulam eṣyatha | yatra sakṛn-nigada-mātreṇa sarvāṃ vidyām adhīyantau dhārayantau ca sarvataś camatkāram arpayiṣyathaḥ | yatredaṃ sakhedam upaślokayan mahāṃl loka-saṅghaḥ parasparaṃ savismayam ālokayiṣyati | yathā-<BR>
<BR>
aṅgaṃ pallava-komalaṃ prabhavanaṃ lakṣmī-parārdhāśritaṃ<BR>
sevyatvaṃ sama-sevakāyuta-mano-rājyābham udbhrājate |<BR>
yasya śrī-ramaṇasya so' pi nitarāṃ vāgīśvarī-lobhano' py<BR>
ācāryāṇy upadiṣṭa-kāṣṭha-ghaṭanaṃ śarma-śriyā nirmame ||JGc_1,33.36||<BR>
[69] tad evaṃ catuḥṣaṣṭhi-mātraikr aho-rātraiḥ sarvāsv api kalāsvadhītinā bhavatā guru-patnī-bhikṣita-pañca-jana-bhakṣita-tat-putrānayana-maya-dakṣiṇā-nivedane cedaṃ lokā vyativedayiṣyante | yathā-<BR>
<BR>
vastv asti yat tad gurave pradīyatām<BR>
adurlabhaṃ ced athavā sudurlabham |<BR>
naṣṭaṃ vapur yad gurujasya tad vapuṣ-<BR>
mantaṃ yamāt paśyatam ānināya saḥ ||JGc_1,33.37||<BR>
tataś ca-<BR>
yamād api samānetā gurv-apatyaṃ tvayā yadā |<BR>
vivaderan mukhe tarhi miryeran narayo hṛdi ||JGc_1,33.38||<BR>
[70] kṛṣṇaḥ svagatam-na jāne, janena tad varṇyamānam ākarṇya niravalambatāṃ saṃvalamānānāṃ mayy anukampā-sampātavatām ambādīnāṃ kā daśā bhavatā yā samprati ca mama hṛt-kampāya sampadyate | [71] bhavatu, prastāvāntaraṃ vistārayāmaḥ iti spaṣṭam ācaṣṭa-bhagavan ! ko' sau pañcajanaḥ ?<BR>
<BR>
[72] ṛṣir uvāca-jaya-vijayavat kasmāccit kāraṇāc-chaṅkhāsuratāṃ prāpto' sau prasiddhaḥ śaṅkha-viśeṣa eva | tvaṃ ca tad-aṅgam ādāsyase | kintu-<BR>
<BR>
yadā yadā dhmāpayitā bhavān daraṃ<BR>
netre tad-ārdre iva te bhaviṣyataḥ |<BR>
labdhaṃ yaśodā-stana-pānajaṃ sukhaṃ<BR>
kṛpā-bhareṇa smaraṇa-prathāvataḥ ||JGc_1,33.39||<BR>
[73] kṛṣṇaḥ sodvegam uvāca-etad vastūddeśaṃ vinā kathāntaraṃ prastūyatām |<BR>
<BR>
[74] ṛṣir uvāca-kiñcid anyad alpaṃ śrūyatām | vitta-vidyas tvaṃ mathurāyām āgata-mātraḥ śrīmad-vrajāya kṛta-yātras tatratya-pitrādibhiḥ kṛta-saṅkocanas tad-ājñā-laṅghanaṃ nāyatyāṃ maṅgalam iti racita-vicāratayā carita-śocanaḥ svānukūlya-kaivalya-lasad-uddhavam ativinītam uddhavam evābhinītaṃ matvā vraja-janānām āvijamānatā-jananāya niyojayiṣyasi | teṣāṃ saṅkocata eva na ca vraja-janam ātmopahṛtam āhariṣyasi |<BR>
<BR>
[75] te hy evaṃ rahasyaṃ maṃsyante, kṛṣṇasya vraja-mātra-tṛṣṇasya vraja-deśe praveśe punar lambhanaṃ vipralambhataḥ stambhanam eva lapsyate | vraja-janasyātra praveśaś ca tathāveśa eveti | atha vraja-janaḥ sa ca svayam api nayāsyati | jñātīn vo draṣṭum eṣyāmaḥ [BhP 10.45.13] iti rahasya-tvad-vacanasya bhavadbhis tu nāgamyatām iti svārasya-bhaṅga-prasaṅgaḥ syād iti |<BR>
<BR>
[76] tathā svārasyam api tādṛśa-tan-mantraṇāyantraṇayā, na tu svatantratayā | kiṃ ca, tava cetasi yaḥ ko' py anyaḥ saṅkocaḥ samprati sampratītiṃ vinārocamānatāṃ pratipannavān asti | so' pi vraja-bhūmāv āvrajanādi-varjane sāhāyakaṃ muhur nirvāhayitā |<BR>
<BR>
[77] vraja-janaṃ prati tad idaṃ tu vedavad aparatantraṃ mantraṃ nivedayiṣyasi | samprati ca bhavatāṃ sambandhe jarāsandhādibhiḥ kṛtānusandhe tatrāpi nirb andhāt kaṭakena dhāṭī ghaṭayiṣyate iti |<BR>
<BR>
[78] tathāsminn uddhava-dvārā pitrādiṣu vācika-patrikā, yathā-<BR>
<BR>
sambandhād vaḥ samantād aham api sa tathā yāmi taṃ vṛṣṇi-vṛnde<BR>
yuṣmākaṃ prāṇa-yogya-praṇaya-bhuvi tathaivāvanaṃ saṃvidhitse |<BR>
kintv eṣā mūrtir atra svayam api tu bhavat-pārśva-vartī mamātmā<BR>
kiṃ vā mūrtiś ca tasmin bhavati hi bhavatāṃ sphūrtir eva pramāṇam ||JGc_1,33.40||<BR>
kiṃ ca-<BR>
āyāsyāmīti kiṃ jalped baddhaḥ praṇaya-rajjūbhiḥ |<BR>
yena baddhas tu tasyecchām anicchāṃ cānuyāti saḥ ||JGc_1,33.41||<BR>
[79] śrī-vasudevādīnāṃ deva-dviḍ-upadravasya vidravaḥ khalu bhavad-abhimata eveti tu mayā matam eva |<BR>
<BR>
[80] atha purastād uddhava-darśana-mātreṇa ca te parama-sukhaṃ prāpsyanti | yataḥ-<BR>
aparicaye' py avalokād bhaktaṃ bhaktaḥ piparti kṛṣṇasya |<BR>
svaramātrāt tad-gānārambhaḥ sujanaṃ pramodayati ||JGc_1,33.42||<BR>
[81] tataś ca tava viśleṣān nava-navārtās te tvad-vārtām eva vārtām anuvartamānāḥ śīghram iva viyanti kiyanti māsā vāsarāṇīva taṃ katicin māsān vāsayitvā paryavasāne tad-dvārā sambhāvanām evāpekṣya mudrita-mukhena svasti-mukhena sandekṣyanti, yathā-<BR>
<BR>
īśvaras tvam iti so' yam asmākaṃ<BR>
uddhavaḥ samupadiśya gacchati |<BR>
putra tat tu na vayaṃ sma man-mahe<BR>
śrīśa tā kim u sute na rocate ||JGc_1,33.43||<BR>
kiṃ ca-<BR>
yady aho suta bhavān adhīśvaras<BR>
tarhy api sphuratu te padābjayoḥ |<BR>
prītir atra ca paratra naḥ sadā<BR>
kṛṣṇatām anu yataḥ satṛṣṇatā ||JGc_1,33.44||<BR>
[82] kṛṣṇa uvāca-uddhavas tu kiṃ māṃ vakṣyate ?<BR>
<BR>
[83] ṛṣir uvāca-<BR>
vinā candraṃ śaral-lakṣmīr vinā puṣpaṃ madhūnnatiḥ |<BR>
vinā payodaṃ varṣā-śrīr vinā tvāṃ kā vraja-sthitiḥ ||iti |<BR>
<BR>
[84] kṛṣṇaḥ sāsram uvāca-yad vraje mama vilamba-saṃvalana-kāraṇaṃ viśeṣeṇa ca varṇaya |<BR>
<BR>
[85] ṛṣir uvāca-tatra bhaktaṃ bhajamānasya kavacaṃ bibhrāṇasya śatrūn nighnānasya tava vyāsaṅgāntaram api labdhāntaratām āpsyati |<BR>
<BR>
[86] kṛṣṇaḥ sodvegam uvāca-hanta kiṃ tat ?<BR>
<BR>
[87] ṛṣir uvāca-yat khalu vasudeva-svasrīyāṇāṃ yudhiṣṭhirādīnāṃ dhṛtarāṣṭreṇa duṣṭa-bhraṣṭa-rāṣṭrī-kṛtānāṃ pakṣasya puṣṭīkaraṇāya bhavitā | te ca tvām eva paramātiṣṭhamānā bhakta-vaśyatāṃ vāvaśyamānasya tava kaitava-rahita-bhakti-bhāja iti | yad-arthaṃ prathamatas tāvad abhijātam abhijātaṃ cākrūraṃ dūtatayā dūram āpayiṣyasi |<BR>
<BR>
[88] prakṛta-vyāsaṅgaḥ punar aṅgībhūtaḥ prabhūta eva | yataḥ kaṃsa-pakṣa-nirharaṇaṃ tadāpi tvayā kṛtākṛtam eva vartsyati |<BR>
<BR>
[89] tathā hi-varākeṣu kaṃsa-pakṣīyeṣu cānyeṣu tīrtha-kākatāṃ gateṣu yat khalv astiḥ prāptiś ceti tasya tatra kalatra-dvayam asti |<BR>
<BR>
[90] tat punar vaidhavyenāndhībhūtam iva sva-bandhu-jana-dattānusandhībhavat-pitṛtayā dhṛtāśvāsa-nirbandhaṃ jarāsandhaṃ gamiṣyati | yatra ca-<BR>
<BR>
||JGc_1,33.45|| MISSING!<BR>
<BR>
visrasta-keśaveśādyos tayoḥ kaṃsasya bhāryayoḥ |<BR>
drakṣyanti vihasiṣyanti cāṅgāni pathikā api ||JGc_1,33.46||<BR>
[91] tatas tat-preraṇayā jarāsandhaḥ prāpta-jarāsandha iva kāla-rūptāvantaḥ bhavantam eva trayoviṃśati-saṅkhyābhir akṣauhiṇībhir abhiyāsyati |<BR>
<BR>
     tādṛśatāṃ bhṛśam avidvān   kīṭaka iva kṛpīṭa-yonim |<BR>
     abhiyāya cābhiyā mathurāṃ    mathnann ivāvariṣyati ||JGc_1,33.47||tataś ca-<BR>
     indv-arka-dyota-keliṃ kutuka-kalanayā nirmimāṇāv adhṛṣyau<BR>
     jārāsandhaṃ tad-andhaṃ tama iva kaṭakaṃ troṭayantau bhavantau |<BR>
     ekaṃ taṃ māgadheśaṃ tama iva ghṛṇayā bāḍham utsṛjya parva-<BR>
     prāptaṃ sarvaṃ sva-bhaktaṃ sva-mahasi dadhatau bhāsyataḥ śaśvad eva ||JGc_1,33.48||<BR>
[92] evaṃ saptadaśa-svapyati-sampāteṣv apayāteṣu kūṭīkṛta-mleccha-koṭi-traya-prakaṭa-kaṭakaḥ samahāyavanaḥ kāla-yavanaḥ prātar evātidūrataḥ sāmudra-pūra ivālokiṣyate, yena nīvṛd eva nivṛto bhavitā |<BR>
<BR>
[93] kṛṣṇa uvāca-bhūri-dūratayā śātrava-pātratā-rahitaḥ sa kasmād asmākam ahitatām āpsyati ?<BR>
<BR>
[94] ṛṣir uvāca-yadu-varga-vādita-gārgyārādhita-bharga-vara-sphurad-upasarga-jani-sargata eva yādava-davaṃ prati bhaya-dava-visarga-nirargale tasmin jarāsandhānusandhānād eva | sa cātrāvaśya-maraṇa-vaśatyām āpsyatīti mat-preraṇāc ca ?<BR>
<BR>
[95] kṛṣṇa uvāca-kathaṃ tarhi tasya garhitasya maraṇaṃ bhavitā ?<BR>
<BR>
[96] ṛṣir uvāca-garhitatvam eva tattvataḥ khalv ahitaṃ kāraṇam | prakāraṃ cāmuṃ sahāsyam udgāsyanti-<BR>
<BR>
śītaṃ mahas tad anusṛtya mukunda-mūrter<BR>
mlecchādhirāḍ adhi tamaḥ-kaṭu-kīṭa-tulyaḥ |<BR>
eṣa jvalaj-jalanavan mucukunda-tejaḥ<BR>
saṅgād alaṃ valita-vismiti bhasmati sma ||JGc_1,33.49||<BR>
[97] atha kṛṣṇaḥ svagatam adhigatavān-na jāne yojana-śatakam ardati tasmin durdama-durjana-saṃmarde mat-pramada-satra-vraja-tulya-vrajaḥ parikṣiptatayā vikṣipta-cittaḥ kutra vā vrajiṣyati ?<BR>
<BR>
[98] ṛṣis tu tad-abhiprayan prathayati sma-kāmyakataḥ paścimāyāṃ diśi giri-taṭa-gata-gariṣṭhāṭavīm aṭiṣyati | kintu bhavatā yādavānām iva vraja-bhavanānām aritas taniṣyamāṇa-santāpa-santānābhāvāya tad idaṃ cintayiṣyate |<BR>
<BR>
[99] samprati śaraṇāgatatayā kṛta-mad-anusaraṇānāṃ yādavānām avanāya yuktatayā niyukta ivāsmi |<BR>
[100] tatas tatra gariṣṭhaṃ prakoṣṭhāntaraṃ vidheyam | tanta yadi govardhana-dharaṇataḥ-<BR>
<BR>
tasmān mac-charaṇaṃ goṣṭhaṃ man-nāthaṃ mat-parigraham |<BR>
gopāye svātma-yogena so æyaṃ me vrata āhitaḥ ||[BhP 10.25.18]<BR>
<BR>
ity anusṛtya kṛta-rakṣāṇāṃ mat-prāṇāvali-lakṣāṇām iva vrajādhyakṣāṇāṃ yady arayas te ca rayād vighna-nighnatāṃ kariṣyanti | tadā sarvam eva kharvaṃ syāt | teṣām aṭavīṣu go-koṭi-lakṣa-rakṣakāṇāṃ rakṣā ca prakoṣṭha-ghaṭanayā durghaṭā |<BR>
<BR>
[101] tathā-<BR>
<BR>
rahī-bhūta-marū-bhūtaṃ cakṣū-bhūtaṃ manī-kṛtam |<BR>
yasya yat tat kathaṃ tena tyajyatāṃ vyajyatām api ||<BR>
<BR>
iti nyāyena tatra samprati gamanam api tatrakīya-saṅkoca-viśeṣata eva viśeṣataḥ prasahya mahyaṃ na rocate | saṅkocāntaraṃ tu tasy anāntarīyakam eva manye | tataḥ samprati sākṣān mama tatra sthitim api na lakṣayāmi, tasmāt teṣu bahiḥ-śaśvad-udāsīnatā-vinyasanam eva mayi tad-upāsīnatāyāṃ pravīṇatām ācarati |<BR>
<BR>
[102] tata eva śatravas tatra mad-bahiraṅgatāyā jānānā gṛhṇīran iti |<BR>
<BR>
[103] tad evaṃ vrajata udāsīnāyamānasya tava tādṛśa-cintā-mātreṇācintya-śaktyā drāg eva dūrataḥ samudrāntaḥ-purī-viśeṣasya vyaktyā tatra ca yadūnāṃ jhaṭiti prasaktyā tam urīkariṣyasi | tad-anantaram eva kāla-yavane kālavad ācariṣyasi | mucukundaṃ ca prati mukundatvaṃ kunda-sundara-danta-kandalita-manda-hāsa-maya-samaya-racana-vacana-vilāsataḥ kṛpām ullāsayiṣyasi |<BR>
<BR>
[104] atha mathurām eva rāmeṇa saha sahacara-yadu-kumāra-vṛtaḥ pratigatya patyabhāvavataḥ puruṣā mleccatas tān mleccha-yodhān nidhanam eva rodhayamānas tad-amāna-dhanāni nija-rājadhānīti dvārakāṃ hārayann api mleccha-paricchadatayā manasi nācchatāṃ maṃsyase |<BR>
<BR>
[105] atha punaḥ punar jāta iva sa rājā jarā-jātaḥ pūrva-pūrvavad eva madhupurīm avaruddhānas tad-dhana-hartṝṇāṃ bhartṝn yuṣmān eva pratabhigamiṣyati |<BR>
<BR>
[106] tataś ca tad-dhanānām avarakṣaṇāya nija-janānāṃ rakṣaṇāya cākṣāma-śyāma-śubhra-vapuṣau parama-puruṣau kutuka-viśeṣād avyañjita-ruṣau śubhavantau bhavantau sa-dravam apadravantau tad-dharṣata iva vastutas tu tad-dharṣataḥ pravarṣaṇākhyaṃ girim ārokṣyathaḥ |<BR>
<BR>
[107] āruhya ca taṃ tu druhadbhiḥ prasahya dahyamānam ujjhantāv ekādaśa-yojana-samuttuṅga-śṛṅgād utplutya bhūri-dūraṃ yuvāṃ patiṣyathaḥ | patitvā ca dvārakā-patitām āgamiṣyathaḥ |<BR>
<BR>
[108] sa tu vāṃ pratāpam avidan nija-paścāt-tāpa-pāpa-pādapa-bījāyamānam abhiśāpaṃ hṛdi vāpaṃ vāpaṃ gṛham avāpsyati | gīrvāṇa-śreṇyākāśa-vāṇyā tu hasiṣyate-<BR>
<BR>
mṛdhe tu vijitaṃ purā tvam asi yad-dvayenāmunā<BR>
sa saptadaśa-bārakaṃ vijita eva kiṃ tad-girā |<BR>
aho sakutuka-drave prakaṭam adya cājī yathā<BR>
jarā-suta na yad-dhruvaṃ tam adasīyamānarcchitha ||JGc_1,33.50||<BR>
[109] kṛṣṇa uvāca-labdha-durgāṇāṃ yadu-vargāṇāṃ balaṃ vā teṣāṃ balam eva vāvalambanaṃ vidhāya tadāpi kiṃ vrajaṃ nāvrajiṣyāmi |<BR>
<BR>
[110] ṛṣir svagatam āha sma-aho tādṛśi saṅkoce' py etādṛg-asyotkaṇṭhā mādṛg-antabuddhiṃ kuṇṭhayati iti |<BR>
<BR>
[111] spaṣṭaṃ tu spaṣṭaṃ kāraṇam ācaṣṭa-ekasmin kaṃse dhvaṃsite bahavas tat-sambandhi-bāndhavā jarāsandhavat kaṃsāyiṣyante, katham āgamanaṃ syāt ?<BR>
<BR>
[112] kṛṣṇa uvāca-darśana-mātrārtham api na syāt |<BR>
<BR>
[113] ṛṣiḥ sarūkṣa-hāsam uvāca-nahi nahi |<BR>
<BR>
[114] kṛṣṇa uvāca-katham iva ?<BR>
<BR>
[115] ṛṣir uvāca-vasudevādy-anujñāṃ vineti vijñāpitam eva |<BR>
<BR>
[116] kṛṣṇa uvāca-tarhy āgamanam eva na bhavitā |<BR>
<BR>
[117] ṛṣir uvāca-bhavitā, kintu kāla-vilambitayā | bhavāṃs tu vrajāgamanaṃ manasi-kṛtya vivāha-kṛtya-vimukhatayā sthāsyati, kintu tad api vyabhicariṣyati |<BR>
<BR>
[118] kṛṣṇa uvāca-hanta kiṃ tatra kāraṇam ?<BR>
<BR>
[119] ṛṣir uvāca-raivata-nāmā kaścit prācīnaḥ surājā druhiṇa-vihitatayā rauhiṇeyāya yadā duhitaraṃ vitariṣyati, tadā vasudeva-devaky-ādibhir īḍitair vivāhāya bahudhā vihitāmreḍitaiḥ kṛtaḥ sa ca prayatnas tvayā sapatna iva nānumodiṣyate |<BR>
<BR>
[120] tad evam eva vāsara-śate gate kadācit kaścid udvijamāna iva dvijanmā vijane santaṃ bhavantam āvrajiṣyati | āvrajya ca sa dhanyātmā pitṛ-paravatyāś ca para-sātkṛti-maya-svabhayāvṛtatayāpāvṛtāyamānāyā bhīṣmaka-kanyāyāḥ sanyāyāṃ patrikāṃ sāpatrapam iva tvayy arpayiṣyati | tasyāḥ saṅkṣepatas tv ayam artha-vikṣepaḥ-<BR>
<BR>
     tava svabhāvenākṛṣṭā svasya vā tvayi keśava |<BR>
     kṛṣyeya ced balād anyenāsūn madhye jahāmy aham ||JGc_1,33.51|| iti |<BR>
<BR>
[121] tataś ca marma-spṛśā dharma-dṛśā vidharmād bhayaṃ bhāvayamānas tvam anyathā-manyamānatāṃ na lapsyase | kiṃ bahunā, vivāham api nirvāhayiṣyase |<BR>
<BR>
[122] yathā ca loke kathā prathām āpsyati |<BR>
<BR>
bhīṣmādri-sthita-rukmiṇī-maṇi-maya-śreṇī-viloka-spṛhāṃ<BR>
śārdūla-sthitim āśritā nṛpa-sutās tāvan madān nirmamuḥ |<BR>
yāvac-chaṅkha-nināda-garja-dalita-prāgalbhya-tat-tat-sabhā-<BR>
madhya-dhvaṃsi-nṛsiṃha-navya-taruṇaś cakre manāṅ nodyamam ||JGc_1,33.52||<BR>
[123] tad evaṃ paryayam āgatāyāṃ maryādāyāṃ tādṛśa-paryāyatāṃ kāścd anyāś ca dhanyāḥ kanyās tām ādhivinnāṃ praṇayan pariṇetāsi | tāś ca bhavantam antareṇa na śarīra-sthitim anusareyuḥ iti |<BR>
<BR>
[124] tatra satyabhāmāṃ tāvat-pāṇau praṇeṣyasi, yatra jāmbavatīm api saṃvalayiṣyasi, yatra ca jāmbavān kukuda-mudaṃ lapsyate | tathā hi samāsena kathayiṣyanti |<BR>
<BR>
prasene niḥsene nija-sahajanau divya-maṇi-bhāg-<BR>
gale siṃha-dhvaste racayad abhiśastaṃ harim asau |<BR>
yadā satrājit-tarhy anumṛtayamāṇo maṇim amuṃ<BR>
sa kanyāmṛkṣendrād alabhata sa tasmād api punaḥ ||JGc_1,33.53||<BR>
[125] maṇim anveṣṭuṃ cira-rātrāya kāntāraṃ gate tu tvayi parama-kānte punar nirdaratayā bhallūka-daraṃ praviṣṭe dvārakāyāṃ suṣṭhu kaṣṭam āpatiṣyati | yataḥ-<BR>
<BR>
yarhītir bhavataḥ kṛṣṇa tarhītir na tu durlabhā |<BR>
akṣṇo rītistu lokānāṃ rītir eva tadā matā ||JGc_1,33.54||<BR>
[126] prāptāyāṃ saratnāyāṃ satyabhāmāyāṃ ratnaṃ punaḥ svasminn arpite nāragītena satrā satrājitey eva pratyarpayiṣyasi |<BR>
<BR>
[127] yadā ca pāṇḍavānām uddaṇḍaṃ dāha-vṛttam atathyaṃ kathyamānam ākarṇya tūrṇam eva hastināpuraṃ prasthitau bhaviṣyathaḥ |<BR>
<BR>
[128] tadā garbhe suhitas tvad-ahitaḥ śatadhanvā tu vāṃ dūragau manvānaḥ prāpta-ratnaṃ satrājitaṃ sayatnaṃ sapatnavan nihatya ratnam apahṛtya tac ca karṇaṭiriṭirākāriṇam akrūraṃ pratyapahnutya jñāti-hatyā-bhītyā kuśasthalād avagatya vidroṣyati |<BR>
<BR>
[129] atha svapuram āgatya tad adhigatya tam evānupaditayānusṛtya nihatya ca maṇim asaṅgatya paścād akrūrāt pratipatya svam abhi durjanābhiśāpam ārjavān mārjayiṣyasi |<BR>
<BR>
[130] kṛṣṇaḥ svagatm uvāca-<BR>
<BR>
     saṅgaḥ kvāyaṃ vrajasthānāṃ mad-eka-prāṇatā-juṣām |<BR>
     kva vā yadūnāṃ satrājic-chatadhanvādi-śālinām ||JGc_1,33.55||<BR>
athavā-<BR>
<BR>
     bhaved yaḥ proṣya-pāpīyāṃs tasya kiṃ karma śarmadam |<BR>
     yad yat karoti tatraiva snātvā kālaka eva saḥ ||JGc_1,33.56||<BR>
[131] spaṣṭaṃ cācaṣṭa-kathāntaraṃ prathyatām | yad-anantaraṃ goṣṭhasthā mamānantarasthā bhaviṣyanti |<BR>
<BR>
[132] ṛṣir uvāca-tad apy āyāsyati śrūyatām | atha bhavatā tās tat-tad-upāyam upāyaṃsateti varṇyamānam ākarṇya mṛgayāyāṃ parītā ravi-duhitā ca tvāṃ varītā | etan nirvarṇya ca janā varṇayiṣyanti | yathā-<BR>
<BR>
     sūrye jīvati tat-kanyā tam anāpṛcchya paśyata |<BR>
     svayaṃ vṛtavatī kṛṣṇaṃ varākī kānyakanyakā ||JGc_1,33.57||<BR>
[133] atha rājādhidevyā nandinīṃ mitravindāṃ svayaṃvaraṇena bhavantam anuvindamānāṃ tatra bhrātṛbhyāṃ vindānuvindābhyāṃ nindyamānāṃ yuddhena vindamānaḥ pariṇetāsi |<BR>
<BR>
[134] kṛṣṇa uvāca-rājādhidevī khalv ānakadundubher bhāginīti bhaṇyate, satrājid api gotrajatayā tarhi katham idaṃ loka-garhitam arhiṣyati ?<BR>
<BR>
[135] ṛṣiḥ sa-hāsam uvāca-rājādhidevyā iva śrutakīrter api sutāṃ bhadrām upayaṃsyase |<BR>
<BR>
[136] kṛṣṇaḥ sasaṅkoca-locanam uvāca-tad api katham ?<BR>
[137] ṛṣir uvāca-yādava-prabhavāṇām ayam eva kula-krama-samācāraḥ |<BR>
[138] kṛṣṇaḥ svagatam uvāca-na khalv idaṃ jñāteyaṃ, kintu kāpeyam eva | tathāpi bhadram evedam æ yasmād anena sambandhena vraja-bandhavas tad idaṃ maṃsyante | nāsau teṣāṃ gotratayā stotra-viṣayatām ātmani manyate, kintu gotrānta-ramitānām asmākam eva iti |<BR>
<BR>
[139] ṛṣir uvāca-mitravindām anu cedaṃ vandiṣyante-<BR>
<BR>
     yathārtha-nāmnā sāmnātā mitravindā sva-bandhubhiḥ |<BR>
     sva-mitraṃ vindamānā yā tad-amitrān nirākarot ||JGc_1,33.58||<BR>
[140] bhadrām anu varṇayiṣyanti-<BR>
<BR>
śrutakīrtiḥ sutā-vyājāt kīrtim eva vyajāyata |<BR>
kṛṣṇa-sātkṛtitaḥ sā tu bhadrāpy ajani viśrutā ||JGc_1,33.59||<BR>
[141] atha nāgnajitīm apy udvakṣyasi | yatra saptānāṃ vṛṣabhāṇāṃ yugapad bandhaḥ khalu tat-pitrā paṇa-bandhatayā sthāpayiṣyate | tatra ca-<BR>
<BR>
yadā tvaṃ sapta-vṛṣabhān udditān ācariṣyasi |<BR>
tadā tvad-gopatāṃ smṛtvā bāṣpaṃ mokṣyāmahe vayam ||JGc_1,33.60||<BR>
[142] kṛṣṇa uvāca-hanta yuṣmabhyam api rocate khalv iyaṃ mal-līlā ?<BR>
<BR>
[143] ṛṣir uvāca-āstām asmad-vārtā | bāḍham asmat-pitre' pi | yathā prārthitaṃ tad bhūri-bhāgyam [BhP 10.14.34] ity ādinā | tatra ca yā kāpi tava preyasī līlā, sā tu parama-śreyasī | yat-sambandhena bhavan-mantra-dvayaṃ mantra-rājatayā pracāritam āvābhyām | tathā hi-<BR>
<BR>
     nṛpo na hari-sevitā vyaya-kṛtī na hary-arpakaḥ<BR>
     kavir na hari-varṇakaḥ śrita-gurur na hary-āśritaḥ |<BR>
     guṇī na hari-tatparaḥ sarasa-dhīr naḥ kṛṣṇāśrayaḥ<BR>
     sa na vraja-ramānugaḥ sva-hṛdi sapta śalyāni me ||JGc_1,33.61||<BR>
[144] kṛṣṇaḥ svagatam uvāca-sādhīyān mamānubhavaḥ | sa tu na savādhībhavitum arhati | yataś ca na svānubhava evāyam anubhāvaś ca | tan-mano nānyathā manyasva iti |<BR>
<BR>
[145] spaṣṭaṃ ca pṛṣṭavān-tatas tataḥ ?<BR>
<BR>
[146] ṛṣir uvāca-tad evaṃ kāvya-śreṇīr iva nānā-deśa-veśa-bhāṣā-rasair eṇīdṛśaḥ pāṇaukṛtya pūrva-pūrvavad rāginīṃ madrādhipater api kanyāṃ sanyāyatayā varyāṃ bhāryā-varyāṃ kariṣyasi | na kevalā sā, tāsām adharāḥ ṣoḍaśa-sahasra-parimāṇāś cāparāḥ |<BR>
<BR>
[147] tatra madra-kanyāyāḥ pariṇaya-nyāyaṃ bhadram evaṃ varṇayiṣyanti-<BR>
<BR>
atyuccair bandha -vedhyāprakaṭa-jhaṣa-tanoś chedam ākarṇya paṇyaṃ<BR>
kanyāyā madrapātuḥ kṣitipati-niyutāsādhyam ekas tu paścāt |<BR>
dūrād āgamya paścād api ca viluluve tāṃ harir yaḥ sa paścād<BR>
bhūtvā tān yuktam ārdad yudhi tad api matāgrīyatā tasya citrā ||JGc_1,33.62||<BR>
[148] kanyānāṃ ṣoḍaśa-sahasrāṇy uddiśya ca sahasra-vaktratām eva devatāḥ prāpsyanti |<BR>
<BR>
[149] tatra dig-darśanam, yathā-<BR>
<BR>
atha naraka-nikāyyaṃ nārakaṃ menire tās<BR>
tad-adhikam api taṃ tu śrī-harir manyate sma |<BR>
naraka-haraṇa-nāmāpy atra yatnātiyatnaṃ<BR>
yad akṛta yad ihāsīd vyagratā-biddha-buddhiḥ ||JGc_1,33.63||<BR>
[150] naraka-vadha-prakriyāṃ caivaṃ varṇayiṣyanti |<BR>
<BR>
bhittvā durgāṇi kṛṣṇaḥ sasuta-mura-yutaṃ bhaumam unmukhya rājye<BR>
tat-putraṃ sthāpayitvā sura-nara-duhitur bandhanād ujjahāra |<BR>
devāmbā-kuṇḍalādyo maṇi-giri-varuṇa-cchatram uddhṛtya tac ca<BR>
pratyarpya kṣudra-vṛṣṇaḥ saha maṇi-giriṇāpy agrahīt pārijātam ||JGc_1,33.64||<BR>
[151] tad evaṃ tava svargastha-vighna-hantṛtāṃ tatra ca vṛtraghnaḥ kṛtaghnatām avadhāya vayam evaṃ manyāmahe |<BR>
<BR>
tvām arcanti yadā svargyās tadā svargaḥ surālayaḥ |<BR>
tvāṃ nārcanti yadā svargyās tadā svargaḥ surālayaḥ ||JGc_1,33.65||<BR>
[152] yuktam eva tat-<BR>
<BR>
ajanāśam asau naṣṭo jīvanāśaṃ nanāśa ca |<BR>
ūrdhva-śoṣaṃ sa cāśuṣyat kṛṣṇa yas tvat-parāṅmukhaḥ ||JGc_1,33.66||<BR>
[153] kṛṣṇa uvāca-tatas tataḥ ?<BR>
<BR>
[154] ṛṣir uvāca-tad evaṃ tatra sarva-svāsthya-maya-gārhasthya-caye pratiśvastanaṃ sphurad-upacaye sati suta-sampattir api matim atītya pratyahaṃ pratoṣyate | kiṃ bahunā, bhavadvad-varṣa-ṣaṭkān anantaram eva yauvana-prapañcatas teṣām api prajātāḥ prajās tāvaty eva diṣṭe dṛṣṭa-yauvanā bhaviṣyanti | bhavān punar īdṛśatayā paraṃ nava-vayāḥ sthāsyati |<BR>
<BR>
[155] tathā ca paurāṇī vāṇī-nātidīrgheṇa kālena sa kārṣṇī rūḍha-yauvanaḥ [BhP 10.55.9] iti | tac ca kṛṣṇaṃ matvā striyo hrītāḥ [BhP 10.55.28]iti ca |<BR>
<BR>
[156] tatra ca kaimutyam idam avadhira-mātraāṇām anavadhikam avadhāna-nidhāna-pātrāyate | yathā-<BR>
<BR>
tatra pravayaso' py āsan yuvāno' tibalaujasaḥ |<BR>
pibanto' kṣair mukundasya mukhāmbhoja-sudhāṃ muhuḥ || [BhP 10.45.19] iti<BR>
<BR>
[157] etena śrīmad-vraje tu tad-atiśayāt sphuṭam eva tad-atiśayaḥ saṅgamitaḥ |<BR>
<BR>
[158] kṛṣṇa uvāca-aho mahātman ! mahān ayam atyayaḥ sampraty api duratyayaṃ duḥkham arpayati | yat tāvad vilambaṃ tatrāvalambitāsmi | bhavatu, prakṛtaṃ prakriyatām |<BR>
<BR>
[159] ṛṣir uvāca-śambareṇa janmata eva dyumnavat tava gṛhād apahṛtasya pradyumna-nāmnas tvat-putrasya samparāye sambandhaṃ tad-dhanana-caritraṃ vicitratayā gāsyanti, yathā-<BR>
<BR>
kṛṣṇe' pi dhṛṣṇag-bhavitātra kaḥ pumān<BR>
yas tu svayaṃ yoddhum amuṃ vrajiṣyati |<BR>
yad adya jātaṃ khalu tasya jātakaṃ<BR>
hṛtvā tato mṛtyum avāpa śambaraḥ ||JGc_1,33.67||<BR>
[160] atha prādyumnim anu cāmnāsyanti-<BR>
<BR>
ūṣāṃ bāṇasya kanyāṃ rahasi gatam ananāniruddhaṃ niruddhaṃ<BR>
yuddhe buddhā tam etaṃ drutam abhigatavān yudhyato' gryān nihatya |<BR>
brahmāṇḍa-dhvaṃsad-akṣa-jvalana-vaha-mahā-śūla-bhṛc-chūlapāṇiṃ<BR>
tat-pakṣaṃ nirjayaṃs tad-bhuja-balam alūnād yas tu tatrānyakaḥ kaḥ ||JGc_1,33.68||<BR>
[161] kṛṣṇa uvāca-vismayaḥ khalv ayam | yad vismariṣyāmy eva vraja-vārtām |<BR>
<BR>
[162] ṛṣir uvāca-na hi na hi | sā hi tavāhite manasi rāga-mayī jāgarūkatām eva parām āgamiṣyati |<BR>
<BR>
[163] hanta ! yat khalu nirantaram antargatam, tat katham antargatam iva jāyeta | kintu pūrva-nirdiṣṭaṃ gurv-anādiṣṭatā-paraṃ tasmin nirdiṣṭi-viśiṣṭim ācariṣyati |<BR>
<BR>
[164] tadā ca kadācana rāmeṇa saha rahasya-vārtā tava vartiṣyate | yatra sva-gamanam anālocya rāmaṃ śaśvad anuśocya vrajasthānāṃ smṛtitaḥ pracyavamāna-bāṣpas tvayā ca tathānuśocatā procyamānas tava sandeśaṃ praveśayan māthura-vraja-deśa-praveśaṃ gopa-veśam āveśya prāpsyati | prāpya ca sa yathā kathā-viṣayas tathā samasya varṇayiṣyati-<BR>
<BR>
vrajasthānāṃ rāmaḥ sva-sahaja-viyogārciṣi hareḥ<BR>
purā satyaṃ jajñe punar iha tu jātaḥ sukha-kṛtī |<BR>
yatas teṣāṃ jvālāṃ sphurad amṛta-vācā praśamayaṃs<BR>
tadīyāṃ sphūrtiṃ dṛg-viṣayam iva cakre sva-balataḥ ||JGc_1,33.69||<BR>
[165] kim anyad vā vinyasitavyam | tena tathā te nanditā yathā sarve' pi svayaṃ saparva-prāyatayā taṃ prārthayāmāsuḥ |<BR>
<BR>
[166] tad-upabhoga-tṛṣṇayā cira-pālita-sukumāra-kaumāra-kusumānāṃ sura-vallī-samatā-suṣamāṇām iva labdha-cara-tadīya-saṃśleṣāṇām ābhīra-kumārī-viśeṣāṇām aṅgīkārāya |<BR>
<BR>
[167] śrīmān baladevaś ca yathāvad eva tathā valayāmāsa | valayitvā ca vrajaṃ prati pravalitānujāgamana-viśvāsaḥ sva-preyasīr ihaiva vihāya dvārakām api niścinta iva caliṣyati | āgatya ca dvārakāṃ tvām api sāntvayiṣyati | yathā-kartavyāvaśeṣaṃ vidhāya vraja-śleṣam avāpsyati |<BR>
<BR>
[168] kṛṣṇa uvāca-kiyān avaśeṣas tāvāṃś ca viśeṣaḥ kathyatām |<BR>
<BR>
[169] ṛṣir uvāca-kramaśa eva prakaramaṇīyaḥ | tathā hi-vrajaṃ prati calitavati sakala-guṇa-tantre balabhadre puṇḍraka-maṇḍala-patiḥ kṛtrima-vāsudevatayā citrita-rūpas tvāṃ spardhayā vardhamāna-garvaṃ sādhu-krodha-samudbodhanam evaṃ sandekṣyati-<BR>
<BR>
vāsudevo' vatīrṇo' ham eka eva na cāparaḥ |<BR>
bhūtānām anukampārthaṃ tvaṃ tu mithyābhidhāṃ tyaja ||[BhP 10.66.5] iti |<BR>
<BR>
[170] pratisandekṣyanti tu taṃ yadavaḥ, yathā-<BR>
<BR>
puṇḍra-keśa sa bhavān abhūd dhariḥ<BR>
kāśi-rāḍ na kim ihābhavac chiraḥ |<BR>
mitratām aśivatāṃ tathāsajann<BR>
anyathā prathitavān sa tu tvayi ||JGc_1,33.70||<BR>
vṛttāntenāmunā tu tvad-vṛttāntaḥ so' yam īkṣate |<BR>
kṛtāntenācireṇa tvaṃ kṛtānta iva vartase ||JGc_1,33.71|| iti |<BR>
<BR>
[171] kṛṣṇa uvāca-tatas tataḥ ?<BR>
<BR>
[172] ṛṣir uvāca-tatas tad-vadhānantaraṃ tvaṃ tu taṃ tan-mitraṃ kāśīrājam api prāptanāśī-kariṣyasi | tayoḥ śivādya-pacitir apy apacitim eva kariṣyati | tataś ca-<BR>
<BR>
yadā satrāyitā tatra kāśīśa-tanayas tadā |<BR>
tasmāt kaṣṭāyamānaḥ sann aṣṭim ucciar aṭiṣyati ||JGc_1,33.72||<BR>
[173] atha rāmas tu dvividaṃ rāma-senāgrām agrāmaṇyaṃ vidann api haniṣyati | yathā ca kathayiṣyanti-<BR>
<BR>
āśritya rāmaṃ dvividaḥ svecchayā narakaṃ śritaḥ |<BR>
iti tan-niṣkṛtiṃ kurvan rāmo' nyas tam adaṇḍayat ||JGc_1,33.73||<BR>
[174] śrī-rāma uddiśya ca vandi-vṛndāni vandiṣyante-<BR>
<BR>
hālālohita-locane hala-bhṛti vyākoṣa-śoṇābja-yug-<BR>
gaṅgā-bhrānti-bharākarā madhukarāḥ koṭir gatāḥ kūṭatām |<BR>
kiṃ ca kṣauṇi-śaṭhā haṭād agharipos tejaḥ prasuptaṃ yaśasy<BR>
udbuddhaṃ kila vardhituṃ tad iti te vārdhiṃ gatiṃ saṅgatāḥ ||JGc_1,33.74||<BR>
[175] kṛṣṇa uvāca-hanta maharṣe ! bāṭa-ghaṭita-nyāyenāpi mama vraja-sambandhibhiḥ samaṃ samanvayaḥ kiṃ na bhavitā ?<BR>
<BR>
[176] ṛṣir uvāca-bhavitā | yatas tad eva vṛttaṃ kramataḥ kramate sma |<BR>
<BR>
[177] tathā hi-yadā rāmas tīrtha-yātrāṃ kariṣyati, yasyāś cānte bhīṣmādi-śāntatā-prānte duryodhana-vadhaḥ sampatsyate, tasyāḥ prāg yadā kadāpi sūryoparāgaḥ sāgaravat parva-garimāṇam āgantā | yaś caivaṃ varṇayiṣyate-<BR>
<BR>
grasta-sūryeṇa tamasā tamasā vyāpi tad dinam |<BR>
udite hari-vaktrendau smerājani kumudvatī ||JGc_1,33.75|| iti |<BR>
<BR>
tadā tu-<BR>
     kaṃsa-pratāpitāḥ sarve vayaṃ yātā diśaṃ diśam |<BR>
     etarhy eva punaḥ sthānaṃ daivenāsāditāḥ svasaḥ ||JGc_1,33.76|| iti | [BhP 10.82.21]<BR>
<BR>
[178] śrī-vasudeva-vacanāt kaṃsa-vadhān nātivyavadhāna-kāle kuru-bhuvi suvimala-jātīyā bhāratīyāḥ prajāḥ prāyaḥ prayāsyanti | yatra yudhiṣṭhirograsenādi-saṃsaktānāṃ bhavadīya-mahiṣṭha-bhaktānāṃ samāgamaḥ parameṣṭhi-goṣṭhīm api kaniṣṭhāṃ kariṣyati |<BR>
<BR>
[179] kiṃ bahunā, bhavān api tatra bhavitā | vraja-vāsi-tatir api vrajitā | yataḥ parimilanāya parasparam adhikam abhikatāṃ gatānāṃ lakṣya-mātraṃ tvad-ādikaṃ lakṣyate |<BR>
<BR>
[180] kṛṣṇaḥ sāsram uvāca-tatas tataḥ ?<BR>
<BR>
[181] ṛṣir uvāca-tataś ca-<BR>
yathārka-tapto jala-bindur indunā<BR>
nidāgha-dagdhaṃ vipinṃ payomucā |<BR>
viṣārditaṃ vārbhavatā vilokyate<BR>
saṅgāt tathā tvad-virahī tvayā vrajaḥ ||JGc_1,33.77||<BR>
[182] kṛṣṇaḥ sa-gadgadam uvāca-tatas tataḥ ?<BR>
<BR>
[183] ṛṣir uvāca-tataś ca-<BR>
mātā tātaḥ pitṛ-sahacarā bhrātaro bandhu-vargā<BR>
dāsā hṛdyās tava nija-janāḥ kecid anye ca tatra |<BR>
prāpsyanti tvāṃ bhavati ca bhaviṣyanti te' nanya-cittās<BR>
teṣv āveśād bahuṣu bhavitā naika-cetā bhavāṃs tu ||JGc_1,33.78||<BR>
tataś ca-<BR>
tvaṃ vrajeti nija-prema gopayann iva vatsyasi |<BR>
vrajas tu sva-guṇais tatra sarva-preyān bhaviṣyati ||JGc_1,33.79||<BR>
tatra ca-<BR>
     yadā yadā drakṣyati tāṃ bhavāṃs tadā<BR>
     pūrṇaṃ samūrṇo lavitā dṛśor jalam |<BR>
     bhavantam apy evam amī yathāmunā<BR>
     kaṇṭhāntam antar hṛdayaṃ nirotsyate ||JGc_1,33.80||<BR>
[184] tad evaṃ vaiśākham ārabhya varṣā yāvad atiharṣāt tvāṃ nirṇimeṣam eva nirvarṇayantas te vraja-vāsinaḥ saṃvatsyanti | tad-ante sad-anūkaṭayā labdha-mūka-sthitiṣu śrīman-nandādiṣu teṣām ānakadundubhi-prabhṛtīnāṃ parama-snigdhāntaḥ-karaṇatāṃ vilocya jāta-putra-pautrāvalokanena kṣiti-vipakṣa-pakṣa-prāyatāvakalanena ca svasminn aviśvasti-srastitaḥ samāśvastim api vilokya sarva-ślokya-caritaḥ sahāyīkṛta-balarāmoddhava-rohiṇīkatayā taiḥ saha nija-vṛndāvana-vraja-darśanam ekānte mantraṇā-pūrvakaṃ vicintya niścintya ca śrīman-nandādīn sa-sāntvaṃ māthurān eva prasthāpayiṣyasi |<BR>
<BR>
[185] idam eva bādarāyaṇir apy āha tataḥ kāmaiḥ pūryamāṇaḥ sa-vrajaḥ saha-bāndhavaḥ [BhP 10.84.67] ity ādinā kṛṣṇe kamala-patrākṣe saṃnyastākhila-rādhasaḥ [BhP 10.65.6] iti pūrvoktes tvad-āgamana-tātparyā eva teṣāṃ kāmā iti | prasthāpana-samayatas teṣāṃ viśeṣāvasthā-varṇanaṃ tu tat tad asmākaṃ buddhim āstṛṇotīty alam ativistareṇa |<BR>
<BR>
[186] kṛṣṇa uvāca-asmad-avasthāṃ tu varṇaya |<BR>
<BR>
[187] ṛṣir uvāca-kuru-sthalāt kuśasthalam āgatya sthitaḥ sa bhavān pāṇḍava-rājena rājasūya-mantraṇāyāsmad-dvārā nimantritaṃ sann indraprasthaṃ prasthāsyate |<BR>
<BR>
[188] tataś ca satvaraṃ gatvā bhīa-prabhṛtaye dik-sīma-vijaya-yaśāṃsi dattvā bhīma-dvārā jarāsandhaṃ hatvā tat-kṛta-bandhāni nṛpa-vṛndāni mocayitvā vijitena rāja-vrajena yudhiṣṭhiraṃ rocayitvā rājasūyena yājayiṣyasi | tatra jarāsandha-ghātanaṃ, yathā-<BR>
<BR>
bandhaṃ bandhaṃ yam anu mumuce taṃ jarāsandham enaṃ<BR>
hanyām addhā svayam atha yadi śravyam etan na tarhi |<BR>
itthaṃ kṛṣṇa tvam iha kalayan bhīmasenena yuddhād<BR>
dharyād daitya-prakṛtim amukaṃ ghātayiṣyasy asy upetya ||JGc_1,33.81||<BR>
[189] milad-artana-giri-garta-vartamāna-nṛpāṇāṃ kṛpayā mocanam, yathā-<BR>
kārāgārāndha-tāmisra-bandhād andhāyitān nṛpān |<BR>
svarūpa-dṛṣṭibhiḥ sṛṣṭa-dṛṣṭīn parikariṣyati ||JGc_1,33.82||<BR>
[190] rājasūyam, yathā-<BR>
<BR>
nirjitya kṣitipati-maṇḍalāni pāṇḍoḥ<BR>
putrais tāny anugamitāni saṅghaṭayya |<BR>
cedīśaṃ sadasi nihatya tad-viruddhaṃ<BR>
teṣāṃ tad-viracayitāsi rājasūyam ||JGc_1,33.83||<BR>
yajñe tasmin nṛloko nṛpati-tad-adhipā vipra-viprarṣi-varyāḥ<BR>
svargasthāḥ svarga-pālās tridaśa-munivarāḥ kiṃ ca vedhāḥ śivāś ca |<BR>
dṛṣṭyā śrutyāpi tat tad bahuvidha-bhagavad-rūpa-vṛndasya vijñāḥ<BR>
paśyanto rūpam etat tava kim api muhur vismariṣyanti sarvam ||JGc_1,33.84||<BR>
[191] tad evaṃ rājasūyaṃ santānya kuntyāḥ santānān sammānya yadā dvārakāyāṃ gantāsi, tadā sādhūnāṃ śalyaṃ śālvaṃ lohamaya-vyoma-cāri-pūryā parāg eva tām āvārya dṛṣṭvā pūryamāṇa-pāñcajanyaḥ sannāti-prayatnatas taṃ deva-sapatnaṃ haniṣyasi |<BR>
<BR>
tataś ca-<BR>
krudhyan krudhyat-saubha-puraṃ vyomādhva dvārakārudham |<BR>
dhvaṃsayiṣyasi tad yadvat tripuraṃ tripurāntakṛt ||JGc_1,33.85||<BR>
[192] atra ca gāyanti-<BR>
ūḍumbare kṛmis tāvan nijāḍambara-garvitaḥ |<BR>
yāvan na danti-dantānām antaḥ patati tat-phalam ||JGc_1,33.86||<BR>
[193] kṛṣṇa uvāca-adyāpi kati-vilambā vraja-bhū-gatiḥ ?<BR>
<BR>
[194] ṛṣir uvāca-āyatāv evāyātā śrūyatām |<BR>
<BR>
[195] tad etat procya  maharṣiṇā manasi procyate sma-eṣā ca kalilokair viralair evāvakalayiṣyate | asyā hi bahirmukhān pratavaguṇṭhayitum antarmukhāṃs tūtkaṇṭhayituṃ maharṣibhiḥ parokṣa-prāyī-kṛtāyāḥ khalv asmad-ādi-saṃvādamayyāḥ śrī-bhāgavata-bhārata-pādmādīnām eka-vākyatā-karaṇata eva śakyā pratītir iti | tad idaṃ ca kiñcana mad-upadeśa-nidigdhaṃ madhukaṇṭha-snigdhakaṇṭhābhyāṃ prāpta-kṛṣṇopakaṇṭhābhyāṃ kṣīra-kaṇṭhābhyām api sva-kaṇṭhād eva campū-dvayam apūrva-racanayā sampūrṇaṃ kurvadbhyām uttara-campūttara-bhāgam añcadbhyāṃ tat-tac-chāstra-mata-vistāraṇayā prastoṣyate, tad eva samasya vicāryate |<BR>
<BR>
[196] yadā śālva-yuddham udbuddham, tadā pāṇḍavānāṃ durodara-daṇḍa iti vana-parva-kathā | śālvasya tu prāṇān daṇḍayitvā madhu-pura-dvāri vakratā-caṇḍaṃ savidūratha-dantavakraḥ khaṇḍa-khaṇḍaśaḥ khaṇḍitaś ca, tenānena bhaviteti pādmottara-khaṇḍa-prathā | tad-anantaraṃ ca punar vrajāgamanam asya mahādeva-devyāḥ saṃvāda-rahasya-maye tatraiva spaṣṭaṃ niṣṭaṅkyate | yat khalu satya-saṅkalpatayānalpa-samajñā-vijñātānāṃ āyāsye iti dyotakaiḥ [BhP 10.41.17], āgamiṣyaty atidīrgheṇa [BhP 10.46.34] ity ādi-bahutarād bhagavad-bhāgavatānāṃ pratijñānusārāt śrīmad-bhāgavatenāpy udbhāvitam | na kevalaṃ pratijñā-mātraṃ tatra pratīti-pātrīkṛtam, kintu tad-āgatir apy adhigatīkṛtam |<BR>
<BR>
[197] tathā hi prathame dvārakā-prajā-vacane-yarhy ambujākṣāpasasāra bho bhavān kurūn madhūn vātha suhṛd-didṛkṣayā [BhP 1.11.9] iti pratyakṣaṃ lakṣyate | na ca tat tu kālāntara-gatam | kurukṣetra-yātrāyāṃ hi sphuṭam asya vacanaṃ tasya tat-kālatām eva racayati | tathā hi-<BR>
api smaratha naḥ sakhyaḥ svānām artha-cikīrṣayā |<BR>
gatāṃś cirāyitāñ chatru-pakṣa-kṣapaṇa-cetasaḥ ||[BhP 10.82.41] iti |<BR>
<BR>
[198] vidūrathāntaśatruvadham evāvavadhim atra karoti nānyad iti  | tad evaṃ sthite tad-anantaraṃ ca labdhāntaratayā tenānena teṣāṃ prakṛti-jāgocara-prakṛti-svapadāvirbhāvanaṃ ca tatra pādma evodbhāvaitam | tad api brahma-hrada-majjana-tad-unmajjanād anantaraṃ tad-darśitavata etasya caitadīyānāṃ cābhiprāyeṇa śrīmad-bhāgavatenābhipretam | api naḥ svagatiṃ sūkṣmām [BhP 10.28.12] iti, na veda svāṃ gatiṃ bhraman [BhP 10.28.14] iti, gopānāṃ svaṃ lokaṃ [BhP 10.28.15] iti, kṛṣṇaṃ ca tatra chandobhiḥ stūyamānam [BhP 10.28.18] ity anena | ataeva skānde-<BR>
<BR>
vatsair vatsatarībhiś ca sarāmo bālakair vṛtaḥ |<BR>
vṛndāvanāntaragataḥ sadā krīḍati mādhavaḥ ||<BR>
<BR>
sadā sthiti-prayogaś cātra vaikuṇṭha-nāthasya dhruva-gajendrādy-artham anyatra gamanena vaikuṇṭha iva śrī-vrajendra-nandanasya mathurādi-gamanena sadā vṛndāvana-ramaṇam api na bādhyate |<BR>
<BR>
[199] atredaṃ vicārayāmaḥ-<BR>
jananī-veśa-sambandhābhāsāt pūtanikāpi sā |<BR>
janaī-gatim avrājīd iti kaimutya-yogataḥ ||JGc_1,33.87||upakṛṣṇaṃ kṛṣṇa-ghoṣaḥ sugo-gopaṃ tad āpsyati |<BR>
atiduḥkhaṃ duṣpratīpaṃ tad golokaṃ sa-śarma ca ||JGc_1,33.88||<BR>
kiṃ ca-<BR>
sāṅgaṃ yāvad vaibhavaṃ ca vrajaḥ kṛṣṇaṃ vrajiṣyati |<BR>
sa-kṛṣṇam anukṛṣṇaṃ yo dhāsyate ca sa-rāmakam ||JGc_1,33.89||sadvādaśa-skandham evaṃ śrī-bhāgavatam īkṣate |<BR>
yathā-śakti-budho' nyasya śakti-prati na vidyate ||JGc_1,33.90||<BR>
[200] tad evaṃ vimṛṣya tu śrī-devarṣiḥ spaṣṭam ācaṣṭa- [201] yadā tvaṃ rājasūyataḥ sukhaṃ sambhūya svālaya-calanārambhaṃ sambhāvayiṣyasi, tadā vakrabhāva-cakrataḥ śakram api jigīṣur dantavakras tvāṃ kevalaṃ sarva-caṅkramaṇa-cakravalaṃ vitarkayan balena balena ca vinābhūtena tvayā kevalena gadāyuddham adhvany anivicchan madhupurīm āgantum urīkariṣyati | tām āgatya ca gatyantaraṃ cintayan man-mukhatas tava dvārakā-saṃmukha-prasthānaṃ śālva-saṃsthāpanaṃ cāsthāya sadyas tvāṃ praty eva duḥsthātmatayā prasthāsyate |<BR>
<BR>
[202] tadaiva ca mano-juti-vibhūti-mayena mayā kathanayā nija-vraja-gamanāya tad evāspadam āspadaṃ kurval-labdha-manorathas tādṛśa-divya-rathaś ca tvaṃ tat-kṣaṇam eva mathurā-pura-dvāri prāpta-gati-prathas taṃ gadāvantaṃ niṣkrāmantaṃ drakṣyasi, srakṣyasi ca tvāṃ prati krāmantaṃ taṃ prati gadāṃ srakṣyante ca, pratyastrāṇīva tvad-ābhimukhyena karūṣa-mukhyena tena caidyenaiva sātma-jyotiṣkā niṣkāsya prāṇāḥ |<BR>
<BR>
[203] tatra ca ślokaḥ khalv ayam-<BR>
bhīmasyāhaṃ tulya-saṃvid-gadāyā<BR>
dvandvāghāte mādhavaṃ māgadhābham |<BR>
jitvā rājyaṃ māthuraṃ sādhayiṣyāmy<BR>
evaṃ naṅkṣaty eṣa ko dantavakraḥ ||JGc_1,33.91||<BR>
tataś ca-<BR>
dantavakra-citā-vahni-prāye krodhe tava svayam |<BR>
vidūrathaś ca bhavitā dūrataḥ krūra-kīṭavat ||JGc_1,33.92||[204] tad evaṃ dantavakraṃ vidūratham api vidūratas tadā gadā-cakra-ghātaṃ ghātayitvā sva-vacana-satyaṅkāraḥ svajana-hṛd-rujām agadaṅkāraḥ svīya-mukhānām astuṅkāraḥ śrīmad-vraja-virājamāna-rāja-kumāraḥ svaka-vraja-kulam eva bhavān mathurā-bhavān anuyokṣyate | tat tu sarvaṃ pragāḍha-bhāvam avagāḍhaṃ kurukṣetrād āgater arvāg-bhavad-āgamana-maryādābhyantarīṇa-kālaṃ kālam iva cālayituṃ punar api sudināyamānatāṃ pratipālayituṃ samprati yamunā-pārīṇaṃ jātam ity avakalayyānukāmīnena nija-divya-vimānena samuttīrya diviṣadbhiḥ kusumair avakīryamāṇaḥ sahasā tad-vāsaṃ cāsat tu mud yokṣyate |<BR>
<BR>
[205] uttīrṇe ca tvayi sarvataḥ kīrṇena ninitāśeṣeṇa ratha-ghargharita-viśeṣeṇa tvad-āgamanam eva manvānās tvat-parimala-valanena tu niścinvānāḥ sarva-vidhā eva tvad-ekādhvānataḥ pradhāvanam eva tanvānāḥ śrīman-nandādy-abhidhānāḥ sannidhānaṃ vināpi śikhaṇḍi-maṇḍalavad amī mārtaṇḍa-maṇḍala-stha-megha-khaṇḍam iva divya-rathārūḍhaṃ tvām agūḍhaṃ niśāmya samya-gūḍha-pramada-bahala-kolāhalaṃ kalayiṣyanti |<BR>
<BR>
[206] kalayantaś ca stambha-sveda-romodbheda-svara-bheda-rodana-vibheda-pralaya-mayatayā spandanam apy avindamānāḥ syandanād dūratas tad-avasthā eva sthāsyanti |<BR>
<BR>
[207] tvaṃ punaḥ sahasā rathād avatīrya teṣāṃ pathā yathā-vīryaṃ dhāvan sakala-gīrvāṇa-vikīryamāṇa-kusumādi-vāditrādi-kṛtamānaḥ sarvathāpy asambhāvita-samānaḥ param āsaktyā sarvān api tān anarvācīna-śaktyā ca pṛthak pṛthag eva ca yugapad eva ca saṅgacchan samāliṅgaṃs tat tad aṅga-saṅgataṃ svāṅgam apii na tato bhinnam aṅgīkariṣyasi |<BR>
<BR>
[208] te ca tathā śokāpanudaṃ datta-mudaṃ tvāṃ labhamānāḥ sarve janyavas tvad-ananyaṃ-manyā bhaviṣyati | [209] tathā ca gāsyate-<BR>
<BR>
yadā yātaḥ kṛṣṇaḥ punar api yadūnāṃ nagaratas<BR>
tadā gopāḥ so' pi prati-nijam adhur moda-nivaham |<BR>
vyatiśliṣṭā yarhi pratijanam idaṃ nājani manāg<BR>
ayaṃ kṛṣṇaḥ kṛṣṇaḥ kim aham iti tarhi sphuṭataram ||JGc_1,33.93||<BR>
yataḥ-<BR>
yadvat kalyantimānāṃ sukṛta-virahiṇāṃ satya-dharmāvatāraḥ<BR>
pṛthvī-sthānāṃ mahāvagraha-hata-vapuṣāṃ varṣukābda-pracāraḥ |<BR>
ākūpāra-hradānāṃ muni-hṛta-payasāṃ navya-gaṅgā-prasāras<BR>
tadvad goṣṭha-sthitānāṃ tava viraha-rujāṃ hanta te saṅga-sāraḥ ||JGc_1,33.94||<BR>
[210] atha cirāya pratimāvat labdha-tvat-pariṣvaktiṣu vraja-jana-vyaktiṣu pūrvam avyaktībhāvam āpannā madhumaṅgala-pūrṇābhyarṇā paurṇamāsī sa-vṛndā vṛndā ca samam apracchannatāṃ gacchantī tu sukha-saṃmūrcchanān mūrcchām iva gatābhyas tābhyaḥ sābhyasūyam iva kramād bahir vṛttiṃ yacchantī tad-vanikāyāṃ tan-nikāyam upaveśayiṣyati |<BR>
<BR>
[211] tathā ca kathayiṣyanti-<BR>
<BR>
kṛṣṇaṃ madhya-gataṃ vidhāya pitarau tad-bhrātaraḥ strī-gaṇās<BR>
tan-mitrāṇi kuṭumba-saṃvalanayā cānye cirāt prāptitaḥ |<BR>
muñcantaḥ sphuṭam aśru tasya sukhadaṃ cārūpa-cāraṃ ciraṃ<BR>
vismṛtya sthagita-kriyāḥ samabhavan mūkāś ca vaisvaryataḥ ||JGc_1,33.95||<BR>
[212] tvaṃ tu tatra strī-kumāraṃ putra-pautraṃ kubja-vāmanaṃ dāsī-dāsam api sarvaṃ yathāyathaṃ toṣayiṣyasi | [213] dārukas tu dāruvad eva dūrasthitas tat-prema-vaśyatayā kautukam iva drakṣyati |<BR>
<BR>
[214] tataś ca tatrāsīnā paurṇamāsī kupitevālapiṣyati-ahaha kim idam avidanta iva kurvantaḥ stha ? pathi pariśrāntam imaṃ katham iva na viśrāntaṃ kurutha |<BR>
<BR>
[215] tad evaṃ jāta-camatkārābhyāṃ tat-pariśrama-kātarābhyāṃ mātgara-pitarābhyām ubhayataḥ sva-sva-bhajanākṛtāliṅganamaya-praṇaya-ceṣṭitaḥ sarvair eva ca parito veṣṭitaḥ sva-goṣṭha-prakoṣṭha-madhyaga-śakaṭa-ghaṭā-ghaṭita-vāṭam avāpsyasi |<BR>
<BR>
[216] tataś ca te sarve bhavat-paricaryā-maya-parisaryākṛtaḥ sambharamam evācariṣyanti, na tu kārya-kramam | tathā hi-<BR>
<BR>
||JGc_1,33.96|| MISSING!<BR>
<BR>
yarhy āgantāsy aghahara cirād dvārakātas tadā te<BR>
sarve' py ete vraja-jani-janā śreṣṭha-madhyastha-nighnāḥ |<BR>
dhāvanto' pi pratidiśam aho tat-tad-ekaika-kāryaṃ<BR>
kurvanto' pi sthagita-kṛtitām eva yāsyanti hanta ||JGc_1,33.97||<BR>
yadyapi gopāḥ samyak paricarituṃ tvāṃ na tarhi śakṣyanti |<BR>
tad api na tat-pramadāmṛta-bhogās tvāmī sadaiva pokṣyanti ||JGc_1,33.98||<BR>
[217] tad ārabhya ca-<BR>
<BR>
kiṃ bhoktavyaṃ kvāsitavyaṃ svapanīyaṃ kva vāmunā |<BR>
iti mātrādi-dhī-yātrā nātrāyāsyati tṛptatām ||98||<BR>
sakhāyante sukhādhīnā vismariṣyanti sarvakam |<BR>
smariṣyanti tu tāṃ tvat-kāṃ punaḥ saṃśleṣa-navyatām ||JGc_1,33.99||dāsāś ca tava dāśārha punar āśāṃ sva-mūrtiṣu |<BR>
dhāsyanti sevā-sudhayā vidhāsyanti yad āplavam ||JGc_1,33.100||gāvaḥ prāgvad bhavat-sphūrti-prabhāva-sthita-tad-daśāḥ |<BR>
tadvad eva sadaivāmūr dhāsyanti pramadaṃ tvayi ||JGc_1,33.101||śiśavaḥ paśavaś caiva vayāṃsi ca payāṃsi ca |<BR>
ye' nye hṛdyā janā hṛdyās tava teṣāṃ tu kā kathā ||JGc_1,33.102||<BR>
[218] kūrmasyeva smaraṇānubhāvena tava tena tvadīyāḥ pūrvavad eva hi te sthātāraḥ | tathaiva vrajād baladevaḥ kuśasthalīm āsādya tvayi nivedayiṣyati | yathā śrī-hari-vaṃśe-<BR>
<BR>
tathaivādhvaga-veśena sopaśliṣṭe janārdanam |<BR>
pratyagra-vana-mālena vakṣasābhivirājatā ||<BR>
upaviṣṭaṃ tadā rāmaṃ papraccha kuśalaṃ vraje |<BR>
bāndhaveṣu ca sarveṣu goṣu caiva janārdanaḥ ||<BR>
pratyuvāca tadā rāmo bhrātaraṃ sādhu-bhāṣitam |<BR>
sarveṣāṃ kuśalaṃ kṛṣṇa yeṣāṃ kuśalam icchasi ||[HV 83.53,55-6] iti |<BR>
<BR>
[219] tad evaṃ sthite' pi tadā tava sadā vrajāvasthiti-pratītis tu teṣāṃ nātijaniṣyate | syandanaṃ tad atra tad-avastham eva sthāpitam astīty anāsthā-bhāvanayā |<BR>
<BR>
[220] kiṃ ca, tava savayasaḥ pravayasaḥ pratīdaṃ pratīpam āvedayiṣyanti | priya-vayasyasya nātiasaumanasyaṃ manasy abhyasyate | yato janitānurāga-janatāsu tāsu prāg iva nānurāgaṃ jāgaram āgamayati | tāś ca tathā dṛṣṭvā lagita-duḥkha-sthagitatayā śuṣkā iva tiṣṭhanti |<BR>
<BR>
[221] tad etad ākarṇayantaḥ prāpta-kadanāntaratayā vivarṇavadanānte tvan-mātara-pitarādayaḥ kātaratām avāpsyanti |<BR>
[222] tvaṃ tu jantu-mātra-citta-jñas tad vijñāya svayam eva tān vijñāpayiṣyasi-kathaṃ bhavanto nādyāpy ānandād udbhavanto dṛśyante | [223] sarve tu sagadgadaṃ gadiṣyanti-asmākam ānanda-kāraṇaṃ tvad-avadhāraṇa-padavīṃ vindata eva |<BR>
<BR>
[224] atha tvaṃ vakṣyasi-bāḍhaṃ kintu yena bhavadbhiḥ sandihyate, so' yaṃ śatāṅgaḥ sāṅga-bhavat-kārya-saṅgamanāya saṅge rakṣitatayā lakṣyate | yathā vānyathā jñāpayatha, tathā prathayiṣyāmi | etad eva prāg eva niveditaṃ mayā-<BR>
<BR>
yāta yūyaṃ vrajaṃ tāta vayaṃ ca sneha-duḥkhitān |<BR>
jñātīn vo draṣṭum eṣyāmo vidhāya suhṛdāṃ sukham ||[BhP 10.45.23] iti |<BR>
<BR>
[225] jñātīn iti yuṣman-madhyata evāsau vāsaḥ sambhaviṣyati, draṣṭum iti tatra ca yuṣmad-darśanam evāsmākaṃ puruṣārtha ity arthaḥ | yad vā draṣṭum iti darśana-viṣayī-bhavitum ity arthaḥ | athāpi bhūman mahimā guṇasya te viboddhum arhaty amalāntarātmabhiḥ [BhP 10.14.6] ity atra bodha-viṣayī-bhavitum itivad etad uddhavena ca bhavatsu samudbuddhaṃ cakre-<BR>
<BR>
āgamiṣyaty adīrgheṇa kālena vrajam acyutaḥ |<BR>
priyaṃ vidhāsyate pitror bhagavān sātvatāṃ patiḥ ||<BR>
hatvā kaṃsaṃ raṅga-madhye pratīpaṃ sarva-sātvatām |<BR>
yad āha vaḥ samāgatya kṛṣṇaḥ satyaṃ karoti tat ||[BhP 10.46.34-5] iti |<BR>
<BR>
[226] sātvatāṃ patir api pūrṇa-ṣaḍaiśvarya-sampattir api pitror yuvayor vrajeśitroḥ parama-sukha-śriyaṃ sadā svalālanā-rūpaṃ priyaṃ vidhāsyate | tatrāpy acyuta evāvasthāsyate, yatas tat tato hetor adyāpi satyaṃ śapathaṃ karoti, kurvann eva vartata ity arthaḥ | tad anenaiva nayena bhavatāṃ praṇayarṇaṃ vinayeya, na tu manāg api gamanāgastvena | tathā hi-<BR>
<BR>
pitrādi-pratirūpa-rūpa-vasudevādi-pratīghātajād-<BR>
duḥkhāt kaṃsa-vināśanārtham agamaṃ śīghrāṃ nivṛttiṃ vidan |<BR>
tatrāsīt suhṛdāṃ manoratha-tatir yuddhāyatir durhṛdāṃ<BR>
caivaṃ tad-vyasanaṃ samāpya yadi ca prāgāṃ kva vā yāmy aham ||JGc_1,33.103|| iti |<BR>
<BR>
[227] tataḥ śrī-vrajeśvarānumatyā pratyāsannāḥ sarve' pi prārthayiṣyante | evaṃ ced iha ca tava dvārakā-vad eva bahala-gṛha-bṛṃhaṇāya spṛhayāmaḥ | anyathā-karaṇaṃ tu yad asmākam adhanyatāṃ vahatīti |<BR>
<BR>
[228] tad etad ākarṇya bhūmiṃ nirvarṇya tvaṃ tu tasminn asantuṣṭa iva cetasi cintayitāsi-gṛha-śabdaḥ khalv ebhir gṛhiṇī-paryāyatayā paryavasāyitaḥ | tatra ca hanta mama svāntaṃ kīdṛśaṃ vāmī vidhāsyantīti |<BR>
<BR>
[229] atha punar vibhāvayitāsi-bhavatu, pūrṇa-jñāna-tūrṇa-vidhānā ca paurṇamāsy atra sarvaṃ śarma nirmāsyati, na tv anyathākarmatāṃ dhāsyatīti | vaktavyaṃ tu vakṣyasi | tarhi rohiṇī-mātā rauhiṇeya-bhrātā ca dvārakāgārād ākāraṇīyau | tāv eva sarvam arvāg-bhāvyaṃ nivedayiṣyataḥ |<BR>
<BR>
[230] atha punar dāruka-sārathiṃ prati prathayiṣyasi-bho sārathe ! sarathaḥ prathamānayātyantīnatayā bhavān yadu-bhavanam āsādya sadyaḥ śrīmad-bhrātaraṃ tan-mātaraṃ ca prāpayeti | punar vicārya vakṣyasi-hanta ! tam uddhavam apy ānayeti |<BR>
<BR>
[231] tatas tad-vandanāruke dāruke pavanam anuharamāṇena yānena muhūrta-mātrārdhatais taiḥ sārdham āgate tasmin vismita-manasaḥ śrīman-nandādayaḥ paramānandāśayatayā sahasā bhavad-āgamanavad eva sahasā mahasā todyamānātodya-vrajaṃ tan-nijālayam āneṣyanti |<BR>
[232] gateṣu ca dineṣu tri-catureṣu rāmādayas te vrajasthābhir ucitam eva tubhyaṃ rocayiṣyanti-<BR>
<BR>
yeṣāṃ prema-guṇair yas tvaṃ baddhaḥ suṣṭhutayā hariḥ |<BR>
tasya tair viniruddhā ye kuryus te katham anyathā ||JGc_1,33.104||<BR>
[233] sarve ca militvā nirṇeṣyanti mānyāḥ kanyā-vicāram | kātyāyanyārādhikās tāḥ kanyā dhanyādayaḥ sanyāyatām arhantīti |<BR>
<BR>
[234] rāmoddhavau tu parama-niṣṇātau kṛṣṇavaj jñātvā tūṣṇīm evāvasthāsyataḥ |<BR>
<BR>
[235] tatas tad-artham ārambhe labdha-sambhede vraja-pati-jampatī pūrṇa-mano-gatī pūrṇimābhyarṇam āsādya sadyas tasyāṃ varivasyā-pūrvakaṃ sarvaṃ nivedayiṣyataḥ |<BR>
<BR>
[236] sāpi vakṣyati-tad api bhadram eva, kintu varyāḥ parama-varyā rādhādayaḥ kathaṃ vā na svīkāryāḥ ?<BR>
<BR>
[237] tau tu sa-vailakṣyaṃ vakṣyataḥ-kāḥ khalu rādhikādy-abhidhāḥ ?<BR>
<BR>
sā vakṣyati-dhanyānāṃ vṛṣabhānv-ādīnāṃ kanyā eva |<BR>
<BR>
punas tau vakṣyataḥ-sudhy-ādi-guro ! na budhyāmahe | niḥśodhyaṃ tu bodhyatām |<BR>
<BR>
sā tu sa-hāsaṃ vakṣyati-yathā kātyāyany-ārādhikānāṃ kanyātvam evam anyāsāṃ rādhikādikānām api |<BR>
<BR>
tau punar utphulla-nayanaṃ vakṣyataḥ-vispaṣṭaṃ kathyatām | yadi viṣaya-maye' py asmādṛśi kṛpā-viṣayatācaryate |<BR>
<BR>
sā vakṣyati-bhavantaḥ khalv idaṃ nānubhavanta iva santi | yat punar adyāpi kanyā eva tā dhanyāḥ | māyā-kalpita-cchāyā-prāyā evānyatra pariṇāyitāḥ | tac ca svapnavad eva | yasmān maryādālaṅghana-paryāyatayā tā eva ca śayyādau paryavasāyante iti | kiṃ tad idaṃ kiñcana bhavantāv anu sa-vedanaṃ nivedayāmi | tās tad ekānuraktā mādṛśa-sāntvanayā param adyāvadhi dhairya-sampṛktāḥ | samprati tu tyakta-mātrātirikta-prāṇa-gātrā bhaviṣyanti | tāsāṃ tad idaṃ na kevalam aham eva vidaty asmi, kintu sarvāpi vraja-janatā | tac ca pūrvam api kiñcit kiñcid viśeṣtas tu kṛṣṇa-kṛta-vṛṣṇi-sthāna-prasthāna-gata-tad-anavasthāvasthāyām | yata idaṃ munayo' pi varṇayiṣyanti |<BR>
<BR>
[238] tatra pūrvaṃ yathā-kuja-gatiṃ gamitā na vidāmaḥ; kaśmalena kavaraṃ vasanaṃ vā [BhP 10.35.17] ity ādinā | uttaraṃ tu, nivārayāmaḥ samupetya mādhavaṃ; kiṃ no ækariṣyan kula-vṛddha-bāndhavāḥ [BhP 10.39.28] ity uktvā, visṛjya lajjāṃ ruruduḥ sma su-svaraṃ; govinda dāmodara mādhaveti [BhP 10.39.31] ity ādinā, kṛṣṇa-dūte samāyāte uddhave tyakta-laukikāḥ [BhP 10.47.9] ity ādinā, gata-hriyaḥ [BhP 10.47.10] ity ādinā,<BR>
<BR>
mātaraṃ pitaraṃ bhrātṝn patīn putrān svasṝn api |<BR>
yad-arthe jahima dāśārha dustyajān sva-janān prabho ||[BhP 10.65.11] ity ādinā,<BR>
<BR>
yā dustyajaṃ svajanam ārya-pathaṃ ca hitvā ity ādinā ca |<BR>
<BR>
[239] atra patīn putrān iti yad uktaṃ, tat khalu gauṇīm eva vṛttim anukramya, na tu mukhyām iti bhavat-praśnānukrameṇa prakhyāsāmi | tatra yady anyathā manyadhve, tary evam ācakṣmahe-narakādānīta-guru-kumāratayā jita-dharmarāja-dhāmā rājad-aghajin-nāmā so' yam etad anurakta-jano' py adharmasya kalayāpi spraṣṭuṃ draṣṭuṃ ca na śakyata eva | kintu lajjā-mātraṃ tasya tasya ca maryādā-paryāpakam iti vastutas tu na kevalaṃ rāgata eva tās tādṛśīṃ gati-mārgatāḥ kintv anādi-siddha-svabhāvatayā tad-vadhū-bhāvataś ceti mantra-draṣṭāro' pi niṣṭaṅkayanti | tad etad balarāmoddhavau ca suṣṭhu jānīta iti tāv api praṣṭavyau, anyathā tāsu tat-sandeśa-haratā tayor na deśa-rūpatām āsīdet |<BR>
<BR>
[240] punas tau vakṣyataḥ-vatsaḥ kim idam anusandadhāti ?<BR>
<BR>
sā vakṣyati-sa ca pūrvaṃ kiñcid anusaṃhitavān āsīt | uttaraṃ tu samyag vidann evāste | kintu samprati lajjayā nāvadhānaṃ sajjayati |<BR>
<BR>
tau vakṣyataḥ-tāsāṃ tad-artha-prāṇa-jihāsāṃ kim asau jānāti?<BR>
<BR>
sā vakṣyati-uktam eva samyag vidann āsta iti |<BR>
<BR>
[241] yataḥ pūrvam apy uddhave tathā samudbuddhaṃ kṛtavān, yathā ca tad-vacanaṃ satya-vacasaś ca gāsyanti-<BR>
<BR>
gacchoddhava vrajaṃ saumya pitror nau prītim āvaha |<BR>
gopīnāṃ mad-viyogādhiṃ mat-sandeśair vimocaya ||<BR>
tā man-manaskā mat-prāṇā mad-arthe tyakta-daihikāḥ |<BR>
mām eva dayitaṃ preṣṭham ātmānaṃ manasā gatāḥ |<BR>
ye tyakta-loka-dharmāś ca mad-arthe tān bibharmy aham ||<BR>
mayi tāḥ preyasāṃ preṣṭhe dūra-sthe gokula-striyaḥ |<BR>
smarantyo æṅga vimuhyanti virahautkaṇṭhya-vihvalāḥ ||<BR>
dhārayanty ati-kṛcchreṇa prāyaḥ prāṇān kathañcana |<BR>
pratyāgamana-sandeśair ballavyo me mad-ātmikāḥ ||[BhP 10.46.3-6]<BR>
<BR>
[242] atra mat-sandeśaiḥ iti mayy āveśya manaḥ kṛṣṇe vimuktāśeṣa-vṛtti yat anusmarantyo māṃ nityam acirān mām upaiṣyatha [BhP 10.47.36] iti paryavasānair ity arthaḥ | mām eva dayitam iti, me vallavyaḥ ity atra tu viśeṣo' py asti, tasmāt tad eka-vrata-jīvana-vratānāṃ tad-bhāryāṇāṃ nānyā gatir nyāyyā |<BR>
<BR>
[243] kṛṣṇa uvāca-tatas tataḥ?<BR>
<BR>
[244] ṛṣir uvāca-tatas tau bhāvayiṣyataḥ | satyam asmākaṃ prakaṭatare' pi loka-dharma-ghaṭanānarha-pratikāre' pi tāsāṃ vighaṭana-duḥkhe yad adyāpi snuṣākaraṇa-spṛhā nāpayāti, pratyuta sātatyata eva tāsu snuṣābhānaṃ vibhāti | dharmānyathā-bhāve lakṣyate | yad avaśyam āyatyāṃ vidita-rahasyatām āyātīti | tad api prāpta-kālatāṃ kalayati sma |<BR>
<BR>
[245] atha tau spaṣṭaṃ vakṣyataḥ-rahasyam idaṃ lokāḥ kathaṃ maṃsyante |<BR>
<BR>
sā vakṣyati-māyāyāḥ svabhāva-vyāpitir iyam avyabhicāritayā lakṣyate, yad avaśyam āyatyāṃ vidita-rahasyatām āyātīti | tad api prāpta-kālatāṃ kalayati sma |<BR>
<BR>
[246] yataḥ sarveṣām api sat-saṅkalpānām upari prabhavator bhavator nigūḍhā yā tad-artham utkaṇṭhā, sā hy adhunā parāṃ koṭim ārūḍhā jhaṭiti rūḍha-kāryā bhaved eva | tau vakṣyataḥ-svīyām ananya-sambandhitāṃ tāḥ kathaṃ vidanti |<BR>
<BR>
[247] sā vakṣyati-pūrvaṃ sa vo hi svāmī bhavati iti durvāsaso vacanenāpi samyaṅ nāviduḥ kintu paścād viduḥ |<BR>
[248] tau vakṣyataḥ-katham iva?<BR>
<BR>
[249] sā vakṣyati- uddhavena śrī-kṛṣṇābhiprāyam anuvyaktīkaraṇāt | ataevoktam-api bata madhu-puryām ārya-putro ædhunāste [BhP 10.47.21] iti |<BR>
<BR>
[250] tau vakṣyataḥ-tāsāṃ śvaśuraṃ-manyādīnāṃ ye' nugatās te prāyeṇānutāpaṃ prāpsyanti |<BR>
<BR>
[251] atha sā tu puruṣam iva vakṣyati-tat kim āsāṃ parama-sādhvīnāṃ mādhvīkavan madhura-snigdhatāvalitānāṃ duṣkara-taraṇa-duḥkha-bhāskara-puṣkalatāpa-śuṣkatā soḍhavyā | tathā sarva-dhurīṇatā-pravīṇasya nija-kula-dhurandharasya govardhana-dharasya durdhara-lajjā-bhāra-sajjanam anumodanīyam | vastutas tu teṣām api na sukha-bhaṅga-prasaṅgaḥ yad-dhāmārtha-suhṛt-priyātma-tanaya-prāṇāśayās tvat-kṛte [BhP 10.14.35] iti śrī-śuka-vacanād api | tathā ca na vacana-marmābhir ācaraṇīyam, yathā sarva-sukha-sacanam eva syāt |<BR>
<BR>
[252] tad etan nirūpya sā punaḥ sahāsaṃ vakṣyati-sāmprataṃ pratataṃ kutukāntaraṃ bhavadvyāṃ kila nāvakalitam | yat khalu yuṣman-nandana ānanda-dyūte tāsāṃ patiṃmanyāṃst tat-pitrādi-paryantaṃ sarvaṃ jitavān | lajjām eva sajjan na tad-gṛham ānītavān iti |<BR>
<BR>
[253] tad idaṃ guptam api kṛtam ādi-varāha-nāmā bhagavān api sva-purāṇe sākṣitayā lakṣayatīti sarvathātra nānyathā mantavyam | yathā-<BR>
<BR>
dyūta-krīḍā bhagavatā kṛtā gopa-janaiḥ saha |<BR>
paṇāvahāra-rūpeṇa jitā gopyo dhanāni ca |<BR>
gopair ānīya tatraiva kṛṣṇāya viniveditāḥ ||iti |<BR>
<BR>
[254] tau vakṣyataḥ-tat-pitrādīnāṃ tan-mitrādīnāṃ vā ko vyavasāyaḥ ?<BR>
<BR>
[255] sā vakṣyati-te' pi mayopadiṣṭaṃ tattvīkṛtya pṛṣṭa-kṛtyās tad idam uddiṣṭavantaḥ-<BR>
aho para-sparśa-subhīru yad vapur<BR>
yat kṛṣṇasāra-praṇayaika-śarma ca |<BR>
tāsāṃ mṛgīṇām iva tat-paraṃ prati<BR>
praditsavo vyādha-manāṃsi bibhrati ||JGc_1,33.105||<BR>
[256] tau vakṣyataḥ- rādhikādy-ārādhikānāṃ kā vārtā ?<BR>
<BR>
[257] sā vakṣyati-mat-pṛṣṭābhis tābhir apy evam ādiṣṭam-<BR>
<BR>
yathā sītā-devyā daśa-mukha-kṛtārtir vipad abhūd<BR>
yathā vā rukmiṇyā vivahana-vidhiś cedipa-kṛte |<BR>
tathā rādhādīnāṃ para-gṛha-gatir yā bata vipat<BR>
kathaṃ tasyā nityā sthitir abhimatā hanta suhṛdām ||JGc_1,33.106|| [*9]<BR>
[*9] This verse is repeated in Uttara-campū, 31.43.<BR>
<BR>
<BR>
[258] tau vakṣyataḥ-atha rādhikādīnām ārtānāṃ kā vārtā ?<BR>
<BR>
[259] sā vakṣyati-<BR>
deyam adhīnaṃ kārtsnyenābhivyāptyā ca tatra kṛṣṇe svam |<BR>
tad-rūpaṃ racayitvā sātipratyaya-padāni tā dadhire ||JGc_1,33.107||<BR>
[260] tau vakṣyataḥ-tāḥ kiṃ sākṣād anuyuktāḥ ?<BR>
<BR>
[261] sā vakṣyati-atha kim ? yatas tāsāṃ marma-prakaṭana-karmaṭhatayā mayā pṛṣṭam-bho vipaścitaḥ kāścid evaṃ vadanti | tāḥ khalu kṛṣṇe prema-mātrākharva-sarvasvāḥ | premā ca balavad virodhi-sad-bhāva-milad-bhaya-prayāsa-pracchādana-paricchadatayā yathā vardhate, na tathānyathā |<BR>
<BR>
[262] tarhi kathaṃ tāsām apy anyāsām iva patitayā tat-sampatti-kāmanā-nikāmam antaranuvartata iti ?<BR>
<BR>
[263] tad etad ākarṇya pāṭala-paṭala-savarṇa-varṇinyas tā vara-varṇinyas tad idam avarṇayanta |<BR>
<BR>
[264] hanta ! tāsām eva savirodhas tad-avarodhaḥ sambhavatā-dṛtīyamānā dvitīya-pati-bhāvanā ca, na punar anyasyāḥ kasyāścid api | yā khalu tad-avarodha-virodha-vāñchā | sā vā kathaṃ prema-prathana-mayī syād iti na budhyāmahe |<BR>
<BR>
[265] asmākam yadyapy asau pārśva-gato raho-gatas tathāpi tasyāṅghri-yugaṃ navaṃ navam [BhP 1.11.34] ity eva bodha-viṣayo bhavati | kintu-<BR>
<BR>
budhitāḥ paitṛka-janatā<BR>
buddhāḥ śvaśurābhimānino lokāḥ |<BR>
mānitāḥ sarve' py asmābhir<BR>
na mato dharmas tu kenāpi ||JGc_1,33.108||<BR>
[266] yad asmākaṃ bālyād eva tasmin nija-rmaṇatā-bhāvanāṃ dūrīkartum āgraham urīkurvanti, tasmād asmān mā sneha-peṣaṃ piṇḍhi, kintu svābhīṣṭam eva viśaṇḍhi |<BR>
<BR>
[267] atha tau vakṣyataḥ-bhavatyā kim udbhāvitam ?<BR>
<BR>
[268] sā vakṣyati-tato mayā hasitvā śavasitvā ca tābhyaḥ pratyāśā-mātraṃ pratyāsāditam asti | yadi bhavator icchā samṛcchate, tās tu daivatas tāvan-nija-prāṇa-valalbhasya valalbhatvneālābhāl labdha-mahā-duḥkhās tatra ca svasyānya-hasta-patitatayā jugupsitaṃ-manyatā śuṣkās tatra ca priyāpriya-viprakarṣa-sannikarṣataḥ prāpta-mano-dharṣās tatra ca nirantaraṃ śaṅkamānaiḥ patiṃ-manyādibhir maṅkṣu maṅkṣu-kṛta-nivāraṇa-bhartsanādi-nikarṣās tatas tata eva ca duḥsaha-preṣṭha-viraha-tīvra-tāpa [BhP 10.29.10] ity ādy-uktatādṛg-avasthābhyo' pi mahānurāgataḥ pīḍanād bahula-dahanākāra-kārāgāra-vasatiṃ-manyatayā nigīrṇa-sarva-kṣaṇaṃ kṣaṇam api kalpaṃ manvānāḥ samprati tadīya-mahā-viraha-vaha-samayam atītya cātmānaṃ tad-upekṣyatām
apy utprekṣya lajjā-mātra-paryavasānam āsajya ca dhik-kṛtaṃ-manyā daśamīm api daśāṃ tanvānāḥ | kiṃ bahunā, bahir-antaḥ-sukumāratāyām api kaumārata eva vyādhānubiddha-snigdha-kānana-pratyāsatty-aparityāgi-mṛgīvat prakhara-darāpāra-para-pāravaśya-labdha-vicitra-durgati-samplutatayā paśyatāṃ śṛṇvatām api hṛdayaṃ dhunvānā raso' yam iti manyamānena niṣkaruṇa-kautukena kenacid evopekṣituṃ śakyante, na punar anyena |<BR>
<BR>
[269] tau sāsraṃ vakṣyataḥ-samprati tāḥ kāṃ gatiṃ matiṃ cāsādayanti ?<BR>
<BR>
[270] sā vakṣyati-<BR>
<BR>
kurvanti maunaṃ krandaṃ vā śūnyaṃ paśyati vartma vā |<BR>
kṛṣṇaṃ vāñchanti mṛtyuṃ vā tāsām evaṃvidhā gatiḥ ||JGc_1,33.109||<BR>
[271] punas tau sāsraṃ vakṣyataḥ-samprati tāḥ prati vatsasya kā vidhitsā ?<BR>
[272] sā vakṣyati-tad etat paścād api niścīyatām | yat khalu preyasāṃ premākṣemaṃ tad-bhāvanāmaya-premānurūpam eva sva-sthemānaṃ labhate | na tu svāgraha-grahilatām iti |<BR>
<BR>
[273] tau vakṣyataḥ-manyāmahe tathāpy asmattaḥ saṅkocaṃ rocayiṣyati |<BR>
<BR>
[274] sā vakṣyati-bhavatāṃ hṛdi sadā vidyotamānaḥ so' yaṃ tad api vetti, tasmān nitāntaṃ nānyathā kariṣyati | kiṃ bahunā, bhavad-āśravam anu sarveṣām eva saṃśravaḥ pratibhāti | kim uta tasya ?<BR>
[275] tau vakṣyataḥ-tarhi garga-niṣedha-vedhasya kā cikitsā ?<BR>
<BR>
[276] sā sa-hāsaṃ vakṣyati-sa khalu līlā-naiyatyam eva tatratya-doṣatayādhyastavān | sva-yajamāna-hita-samīhita-sahitatayā, na tu parama-śubha-niveśa-veśa-rūpāṇām āsāṃ kleśa-leśa-praveśadā sadeśatā sambhavati |<BR>
<BR>
[277] tau vakṣyataḥ-sampraty asmābhiḥ kim iva sopānam upeyam ?<BR>
<BR>
[278] sā vakṣyati-sopānaṃ mayā copeyam, bhavadbhis tu sarva eva vraja-janā bhojanāya praṇayena nimantrya nimantryantām | tarhy antaḥ-paṭī-kṣepān naṭīnām ākāra iva tat prakaṭībhaviṣyati |<BR>
<BR>
[279] tau vakṣyataḥ-yathājñāpayanti vijñānācārya-varyāḥ |<BR>
<BR>
[280] kṛṣṇa uvāca- tatas tataḥ ?<BR>
<BR>
[281] ṛṣir uvāca- tataḥ sā pratyakṣata eva tāv abhi bahulam abhivadantī gṛhāya prahāpayiṣyati |<BR>
<BR>
[282] atha kathakasya manaḥ-kathā-tataś ca pūrṇimā manasi viviveca-śrī-kṛṣṇa-līlāyām anādi-siddhaṃ śrīmad-bhāgavatam eva mukhyaṃ pramāṇam |<BR>
<BR>
[283] tatra yā khalu rāsa-yoge yoga-māyām upāśritaḥ [BhP 10.29.1] ity anena nitya-vyakti-svarūpa-śakti-vṛtti-viśeṣakā yā yogamāyā tan-nirvāhakatayā bādarāyaṇinā samudīritā, sā punar aham eva | tatra tena rāsaṃ prakāśaṃ parīkṣit-pariṣadi varṇayitvā tatra prāptam avarṇa-tritayaṃ nirasya rasyatayā samāhitam | tathā samprati vraje' pi tat-prasaktam iti jñātvā mayāpi samādheyam | tatra tejīyasāṃ na doṣāya [BhP 10.33.29] itivad atrāpi yadyapi narakād ānītā ity ādinā tal-lepa-sambhāvanāpayāpitaiva |<BR>
<BR>
[284] atha para-dāra-vāra-samāhāra-kāraṇān ācāraś ca yathā gopīnāṃ tat-patīnāṃ ca [BhP 10.33.25] ity anena yaṃ parihāram āpitas tathātrāpi tāś ca na kevalaṃ rāgata eva tādṛśīṃ gatim āgatāḥ ity ādinā tāsu tadīya-nityāṅganā-bhāva-vyaṅgataḥ sa ca sāṅgī-kṛtaḥ |<BR>
<BR>
[285] tathāpi nāsūyan khalu kṛṣṇāya [BhP 10.33.37] itivad asūyābhāsavattayā sambhāvitās tat-patiṃ-manyāḥ samādhātavyāḥ | tac ca tad-rahasyaṃ pūrvaṃ guptam āsīd iti māyā-dvārā yathā-guptaṃ samāhitam | sāmprataṃ tu vyaktam abhūd iti tathā tad-dvārā vyaktam eva samādheyam | yena ca sarveṣām api sarva-samādhānam ādheyaṃ bhavitā, anyathā tat-tat-karaṇaṃ vṛthā-paraṃ syāt iti |<BR>
<BR>
[286] atha spaṣṭam ācaṣṭa--[287] ṛṣir uvāca-dināntare tu sarva-nimantraṇāyāṃ yathā-vṛttānte vartite sarvāḥ sādhāraṇa-mahodayāḥ śrī-rādhādayaś ca tatrāgamiṣyanti | kintu pūrvata eva jana-saṅgīta-vrajeśa-nirmitānaṅgīkāratām ātmano duḥkha-bhaṅgī-saṅgitāṃ maṃsyanta eva | tava ca rūkṣatā-vīkṣaṇena tāḥ sūkṣmāṅgatāṃ gamiṣyanti | tatra sāmpratam anyāsāṃ svasamāna-kanyānām aṅgīkāreṇa hṛt-kamale' pi bhaṅgitām āpatsyante |<BR>
<BR>
[288] tathā ca bhāvī ślokaḥ-<BR>
<BR>
dāva-trastā mṛga-duhitaraś candrahīnāś cakoryaḥ<BR>
srastā vṛkṣān nava-kalatikā nīra-riktāḥ śapharyaḥ |<BR>
ūrja-prāntād bahir apagatā hanta navyābja-nālyo<BR>
yadvad dṛṣṭā hari-virahitā rādhikādyāś ca tadvat ||JGc_1,33.110||<BR>
[289] tad evaṃ tāsāṃ kṛcchrāyamāṇānām amitābhyamita-tādṛśvarī śrī-vrajeśvarī tu bāṣpa-pūrṇa-nayanā paurṇamāsīṃ nirvarṇayiṣyati | sā tu vadiṣyati-sarve sarvato' py anvicchantu | yathādyatana-nimantraṇataḥ kaścid api na paścimatām añcati |<BR>
<BR>
[290] kṛṣṇa uvāca- tatas tataḥ ?<BR>
<BR>
[291] ṛṣir uvāca-tatas tad-ākarṇana-mātrataḥ sarve sarvato nirvarṇanāya saṅgatya satvaram eva cāgatya yathāvat kathayiṣyanti | teṣu kāścin mahilās tu kiñcid apy aprastutya śrī-rādhikādikāḥ pratyapūrvatāpūrvaṃ drakṣyanti | tataḥ paurṇamāsī vakṣyati-kim iva paśyatha ? kim iva ca kiñcin na kathayatha ?<BR>
<BR>
[292] tā vakṣyanti-kim iva vakṣyāmaḥ, yataḥ sarvair āhataṃ manyeta |<BR>
<BR>
[293] paurṇamāsī vakṣyati-tathyaṃ cet kathyatām, mayi kṛṣṇa-mātari ca |<BR>
<BR>
tās tu nīcair vakṣyanti-tatrāpy etāsāṃ rādhikādikānāṃ dhṛta-tulyatā-pūrtiīr apaśyāmaḥ |<BR>
<BR>
paurṇamāsī spaṣṭaṃ vakṣyati-anyāś ca punar acchaṃ gacchantu |<BR>
<BR>
[294] kṛṣṇa uvāca- tatas tataḥ ?<BR>
<BR>
[295] ṛṣir uvāca-tato bahala-kutūhala-vahā bahulā mahilās tatra tatra gatvā jñāta-tādṛśa-tattvāḥ punaḥ paurṇamāsy-ante labdha-sattvās tadvad evāvartayiṣyanti | vārtā caiṣā vraja-rāja-sabhā-paryantaṃ paryavasiṣyati | vraja-rājaś ca paurṇamāsīm anu tūrṇam āsādya prasādya ca vakṣyati-bhagavati parama-vismāpanam idam asmān bodhaya |<BR>
<BR>
[296] paurṇamāsī vakṣyati-bhavat-kanyā-bhāvābhimāninyām āryāyām idam āścaryaṃ paryavasyati | bhavāṃs tu sarva-vrajasthaṃ strī-puṃsa-vrajam eka-sabhānugataṃ karotu |<BR>
<BR>
[297] śrī-kṛṣṇa uvāca- tatas tataḥ ?<BR>
<BR>
[298] ṛṣir uvāca-tad etad avadhārya jñāta-kārya-gatinā vraja-bhūpatinā tad-abhihite tathā-vihite tava hitavatī paurṇamāsī mahitāyāṃ tasyām eva sabhāyām āhita-brahmāsanam āsīnā kim api praṇihitavatī bhavitā | tad-avyavahitam eva ca siṃha-pṛṣṭhāhitam ahita-vigrahā mahāyudhāṣṭaka-veṣṭitā devī-gaṇa-sevitā devī nabhasaḥ sarabhasam avatariṣyati | avatīrṇa-mātrā ca paurṇamāsyā vrajeśvarayoḥ kṛṣṇa-kṛṣṇāgrajayor anyeṣām api bhūmi-spṛśām abhūmi-spṛg-māninī yathā-nyāyam abhivādanādikam ākāśata eva prakāśayiṣyati |<BR>
<BR>
[299] tataḥ sāścaryaṃ paryavolokamāneṣu teṣu devī vakṣyati-kathaṃ veha sandehaḥ kriyate ? pūrvata eva tāvad ubhaya-vidhā etā nāpūrvatayā mantavyāḥ | pūrvāsāṃ sajātīyā dvitīyā hi yogamāyājñayā garga-vighnaṃ nighnatyā māyayā mayā nirmitāḥ | saṃjñāyāś chāyā-vat ratyās tan-māyā-kalpitāvac ca |<BR>
<BR>
[300] tāś cemā gṛha-gṛhāt saṃgṛhṇāmi iti tathāhnāya sāpahnavaṃ kula-vadhū-madhye vidhāya punar vakṣyati-lakṣyatāṃ kula-pālikābhir ubhaya-vilakṣaṇatā | yat parama-lakṣmī-lakṣmāṇi prāg-āgatānām eva lakṣyante nārvāg-āgatānām | tathā maṇi-tattva-dṛśām iva tādṛśāṃ dṛṣṭibhir eva netrānandaka-saundarya-viśeṣa-vṛṣṭis tābhya eva labhyā, na tv anyāsāṃ, na ca punar ābhyaś cākcikya-cikvaṇa-kāca-tulyābhyaḥ |<BR>
<BR>
[301] kṛṣṇa uvāca- tatas tataḥ ?<BR>
<BR>
[302] ṛṣir uvāca-atha sarvābhis tathā tad āścaryaṃ sākṣātkāryamāṇam avadhārya tad-āryāṇāṃ samajyāyāṃ nivedayiṣyate-hanta yathāvad eva devī vadatīti | tataḥ śrī-vraja-rāja-vacanaṃ-tarhy adhunā kiṃ vidheyam ?<BR>
<BR>
[303] devī vakṣyati-bhojane nirvṛtte man-nirvartitāḥ sva-sva-pati-gṛham anuvartantām | parās tu kṛṣṇa-mātra-pati-sammati-parāyaṇāḥ sva-sva-pitṛ-gṛham | mayā tu yamunā-taṭeṣṭa-praśastālaye sthāsyate, yathā yadā mātṛ-caraṇair ājñāpyate, tathā tadā vyavahartavyam |<BR>
<BR>
[304] kṛṣṇa uvāca- tatas tataḥ ?<BR>
<BR>
[305] ṛṣir uvāca-tad evam āpracchana-pūrvakam āpṛcchya pracchannāyāṃ devyāṃ sarveṣu ballava-valayeṣu pracchanneṣu varṇānāṃ vara-varṇinībhir varṇyamānaṃ tad ākarṇya bhavata-pativratās tu tat-kṣaṇād eva jūrit-parityakta-mūrtikā vyakta-nija-kānti-sphūrtikāś ca bhaviṣyanti | tathā hi-<BR>
<BR>
rāhu-grāsād iva śaśi-kalā vāridād ṛkṣa-mālā<BR>
varṣādharṣāt pulina-rucayaḥ sparśanād dīpa-lakṣmyāḥ |<BR>
niṣkramyāmūḥ para-paribhavāt tat-kṣaṇaṃ vindamānāḥ<BR>
kāntiṃ svīyāṃ nayana-kadanaṃ mocayeyur janānām ||JGc_1,33.111||<BR>
tatra ca-<BR>
tārāsu candra-valayasya kalāḥ kalāsu<BR>
tasyāticāru dadhate sphuraṇaṃ yathā śrīḥ |<BR>
gopāṅganāhvaya-ramāsu viśākhikādi-<BR>
sakhyaḥ sakhīṣu ca tathā vṛṣabhānu-putrīḥ ||JGc_1,33.112||<BR>
[306] kṛṣṇa uvāca- tatas tataḥ ?<BR>
<BR>
[307] ṛṣir uvāca-tato devyādeśa-veśa-vaśā yathāyathaṃ te vihitavanta eva | tathāpi vidhiṃ vinā na saṅgrāhyās tā itii śrī-vraja-rājādibhir vihite ca tasmin vivāha-vicāre bhavāṃs tv agrajasya vivāhārtham āgṛhya taṃ tad-artha-rakṣita-kaumārā dvārakāta āgatya kadācit tena prasādī-kṛta-sva-vihārāḥ | kāścin nitya-kiśorikā vidhinā ca vivāhya nairapekṣyam ivāvagāhya vigata-pūrvāśaṅkaḥ parama-lalita-mādhava-samayam ālambyālaṅkṛta-pūrṇa-manorathāṅkaḥ śrī-vraja-rāja-gṛhiṇī-muhur āgraha-gṛhītatayā śanair eva sva-vivāham aṅgīkāra-saṅginaṃ kariṣyati |<BR>
<BR>
[308] tatra bahu-mahasā śrī-rāma-vivahane jāte taṃ jātaṃ samāsataḥ samāsāṃ samam eva tvat-kṛta-vivāham eva varṇayiṣyanti-<BR>
<BR>
go-dhuṅnyarbuda-geha-geha-balavad-vādyānavadya-dhvani-<BR>
prollāsita-vraja-maṇḍale diviṣadāṃ vāditra-citre mahe |<BR>
ādāna-pratidāna-dāna-vacanodāraiḥ sadārair narair<BR>
nirvyūḍhā murajid-vivāha-paṭalī jñātā na tat-tad-bhidā ||JGc_1,33.113||<BR>
[309] tad evam aṅgīkāreṇa ca-ye yathā māṃ prapadyante tāṃs tathaiva bhajāmy aham [Gītā 4.11] iti bhavataḥ samādhiḥ samādhīyeta |<BR>
<BR>
[310] atra ye yathā iti ye yad-icchayetety evam eva vivikṣitam | yataś ca sādhāraṇa-janam anvanurāga-laṅghita-loka-dharma-maryādā-saṅghānām aṅganāntarāṇām apy antar-vṛttis tat-tad-gṛhiṇī-pada-spṛhiṇī dṛśyate | kim uta bhavantam anu santata-priyāṇāṃ māyā-mayātyayād eva labdhānyathā-bhāva-prāyāṇām ? [BhP 10.21.9] iti tad-vākya-vyakta-tādṛśābhiprāyāṇāṃ svatas tādṛśābhiprāyatve saty api bhramara-gītāyām api bata madhu-puryām ārya-putro ædhunāste [BhP 10.47.21] ity ādau, bhujam aguru-sugandhaṃ mūrdhnyadhāsyat kadā nu ity anena tadīyaṃ prakaṭaṃ tathā svīkāraṃ prārthayamānānāṃ bhavad-gṛhiṇī-bhāva-spṛhā-bṛṃhaṇam iti sthite tathaiva tad yojayituṃ śakyata iti | sarveṣām asmākaṃ dhairya-paryāpaṇam evam eva bhavatācariṣyate
| yataḥ-<BR>
<BR>
gatānām utpattyā tvayi ratim api tvad-vivahanān<BR>
nirastānāṃ tvat-prāpty-abhilaṣita-saṃnyasta-jagatām |<BR>
amūṣām utkaṇṭhā yadi hata-phalā tarhi valatāṃ<BR>
kathaṃ vā viśvāsas tvayi muraharāsmākam abhitaḥ ||JGc_1,33.114||<BR>
[311] tad etad avadhāya madhukaṇṭhenāmukta-kaṇṭham anusandhīyate sma-aho ! tad etat-paryantaṃ phalam āgatāyā bhagaval-līlatāyā mādhurya-prasavitā | tathā hi-<BR>
<BR>
prāg-dūra-priyatā tato guru-jana-dhvasta-prayatnātmatā<BR>
tat paścāc chruti-loka-laṅghi-rabhasād guptā priyāṅgīkṛtiḥ |<BR>
tasmād dūra-mahā-viyoga-ciratā tat-prāntam udvāhataḥ<BR>
prāptaṃ cen mithunaṃ mitho hari-ramā-rūpaṃ sukhaṃ kiṃ param ||JGc_1,33.115|| iti |<BR>
<BR>
[312] atha prakṛta-tat-kartṛka-kathā |<BR>
<BR>
[313] kṛṣṇa uvāca-tatas tataḥ ?<BR>
<BR>
[314] ṛṣir uvāca-tataś ca sarveṣāṃ gataye duhituḥ pataye tubhyaṃ kautukāvahāni bahūni yautukāni parama-dhanyāṃ nija-nija-kanyāṃ ca prasthāpyate | gopāḥ sopādhyāyāḥ sadā tadā dhyāyaṃ dhyāyaṃ divas-pṛthivyāv api svānanda-samudra-mudrite kariṣyanti |<BR>
<BR>
[315] kṛṣṇa uvāca- tatas tataḥ ?<BR>
<BR>
[316] ṛṣir uvāca-tatra ca kavi-lokānāṃ ślokāv etāv udeṣyataḥ-<BR>
<BR>
yarhy āyātā vraja-nṛpa-gṛhaṃ rādhikādyās tadāsāṃ<BR>
sva-jyotsnābhis tad alam abhavad dhema-dhāma-prakāram |<BR>
golokākhyaṃ padam udayitā yat tu tasya prakāśas<BR>
tāsāṃ śrīṇām anugata iti dyotanaṃ yatra jātam ||JGc_1,33.116||<BR>
asaṅkhya-gaṇana-snuṣā-gaṇa-nivāsam ākasmikaṃ<BR>
kathaṃ vraja-patī tadā viadadhatus tathā tac chṛṇu |<BR>
gṛhī iva taruṇa-vrajā yad iha bhānti yāvat-spṛhaṃ<BR>
vanāny upavana-prabhāṇy ati-sahasra-saṃsthāny api ||JGc_1,33.117||<BR>
[317] tad etad avadhāya madhukaṇṭhenāmukta-kaṇṭhaṃ punar anusandhīyate sma-<BR>
<BR>
[318] bāḍhaṃvivāhādibhir asaṅkoce virocamāna eva gopa-jātibhir nārībhiḥ saha gopajāti-yogya-veśa-dhāriṇas tasya līlā-nairantaryam api tadocitatayā paryālocitaṃ pādmottara-khaṇḍe dantavakra-vadhānantara-tad-vrajāgamane yathā-<BR>
<BR>
kālindyāḥ puline ramye puṇya-vṛkṣa-samāvṛte |<BR>
gopa-nārībhir aniśaṃ krīḍayāmāsa keśavaḥ ||<BR>
ramya-keli-sukhenaiva gopa-veṣa-dharo hariḥ |<BR>
baddha-prema-rasenātra māsa-dvayam uvāsa ha ||[PadmaP 6.252.19-27]<BR>
<BR>
kiṃ ca-<BR>
<BR>
yaḥ kaumāra-haraḥ sa eva hi varas tā eva caitra-kṣapāḥ<BR>
ity ādy apy adhiyan kayācid uditaṃ gopālikā-gīr iti |<BR>
bhāvonmādaja-gāna-nṛtya-vivaśaḥ śrī-guṇḍicā-parvasu<BR>
śrī-caitanya-tanur mataṃ sa bhagavān aṅgīkariṣaty adaḥ ||JGc_1,33.118||<BR>
[319] tad īdṛg eva bhāvini vidagdha-mādhava-lalita-mādhavāhvaye pūrvottara-nāṭaka-dvaye sarva-racanāyāḥ parama-phalatayā sarvānte prakārāntareṇāvakalpate-<BR>
<BR>
tavātra parimṛgyatā kim api lakṣma sākṣād iyaṃ<BR>
mayā tvam upasāditā nikhila-loka-lakṣmīr asi |<BR>
yathā jagati cañcatā caṇaka-muṣṭi-sampattaye<BR>
janena patitā puraḥ kanaka-vṛṣṭir āsādyate ||[LalM 10.10]<BR>
<BR>
iti śrī-kṛṣṇa-vākyādinā,<BR>
<BR>
sakhyas tā militā nisarga-madhura-premābhirāmīkṛtā<BR>
yāmī me samagaṃs tu saṃstavavatī śvaśrūś ca goṣṭheśvarī |<BR>
vṛndāraṇya-nikuñja-dhāmni bhavatā saṅgo' yaṃ raṅgavān<BR>
saṃvṛttaḥ kim ataḥ paraṃ priyataraṃ kartavyam atrāsmi me ||[LalM 10.36]<BR>
<BR>
iti pūrṇa-manorathāṅka-pūraka-śrī-rādhā-vākya-paryantena granthena |<BR>
<BR>
[320] tad idam eva śrīmad-bhagavad-bhakti-rasāmṛta-sindhu-nidhi-rūpa-śrīmad-ujjvala-nīlamaṇāv api sarva-rasa-paripāṭī-pūrti-sāra-mūrti-samṛddhimad-ākhya-sambhogatayā darśitam |<BR>
<BR>
[321] teṣām upāsanā-vāsanā cedṛśy eva tadīya-ślokenāvalokyate-<BR>
<BR>
gopeśau pitarau tavācala-dhara śrī-rādhikā preyasī<BR>
śrīdāmā subalādayaś ca suhṛdo nīlāmbaraḥ pūrvajaḥ |<BR>
veṇur vādyam alaṅkṛtiḥ śikhidalaṃ nandīśvaro mandiraṃ<BR>
vṛndāṭavy api niṣkuṭaḥ param ato jānāmi nānyat prabho ||iti |<BR>
<BR>
[322] atha punaḥ śrī-kṛṣṇa-nārada-saṃvādaṃ madhukaṇṭhaḥ kaṇṭhataḥ prakaṭayāmāsa-<BR>
<BR>
[323] ṛṣir uvāca-tad evaṃ māsa-dvitaye sarveṣām eva paramānandena labdha-vyatyaye datta-vrajoddhavaḥ kadācid bhavān rāmoddhavābhyāṃ samaṃ saṃmantrya śrī-vrajamahendrādīn parama-gauravād āmantrya nivedayiṣyati-adhunā yady ājñā rājñām ājñāyeta | tadā syandano' yaṃ sadāruko dvārakāṃ vindeta |<BR>
<BR>
[324] atha parama-hṛdayālutāmaya-dayālur asau śrī-vraja-rājas tu vakṣyati-yathā tatra śrīmad-bhrātṛ-prabhṛtīnāṃ bhṛti-bhuk-paryantānāṃ duḥkhaṃ na syāt tathā ca prathanīyam |<BR>
<BR>
[325] bhavān vakṣyati-sarvathā sarveṣām ādṛtyās tatra-bhavatāṃ bhṛtyās tatra pradyumnādayaḥ pradyotanta eva | tathāpi bhavatām apūrtiś cet tadā bhavad-ārādhana-śatayāsman-mūrti-vyūham api tatra nārāyaṇaḥ pārayiṣyati |<BR>
<BR>
[326] punar vraja-rājo vakṣyati-rohiṇī-rāmavad ayam uddhavaś cāsmad-eka-sampad-uddhavas tasmād ayam api tathācaraṇīyaḥ |<BR>
<BR>
[327] bhavān vakṣyati-yatra bhavad-icchā, tad vā kiṃ na setsyati ? kintv ājñāntaraṃ jñāpaya |<BR>
<BR>
[328] vrajarājo vakṣyati-jaivātṛka ! bhavatām akrūrādi-racitenāticiraṃ bhavatā viraheṇa cirāya tarv-antimaḥ sarva eva jīvaḥ suṣṭhu durjīvanam avāpi | tato na kim api pratyeti | tatas tvad-viraha-parihārāya nānya-jana-locana-gocaraḥ syām iti prārthayate | tato niḥśalākam ālaya-viśeṣaṃ saṃśleṣaya |<BR>
<BR>
[329] bhavān vakṣyati-hanta ! vṛndāvana eva tādṛśaṃ prakāśa-vṛndaṃ vartate | yat khalu brahma-hrade nimajjya punas tasmād unmajjya ca bhavadbhiḥ pūrvam apy apūrvaṃ dṛṣṭam asti | śatāṅgasyāsya kāmaṅgāmitayā tat-praveśitāpi prativeśīyate | tato yathājñāpyate prājñānāṃ rājñā |<BR>
<BR>
[330] vraja-rājo vakṣyati-vatsa! tad eva pracchannaṃ vanaṃ gacchāmaḥ |<BR>
<BR>
[331] tataḥ sa-pratiśrava-śravaṇaṃ bhavān vakṣyati-yathā mahecchānām icchā tathaiva setsyati | punaś ca tiryag avekṣya pārśva-lakṣyaṃ dārukam ādekṣyasi-sārathe ! tathā rathaṃ prathaya, yathā sarva eva vrajas tatrāntar-bhavaṃs tad-dhāma praviśaṃś ca dhāma-grāmataḥ svar-vāsinām api dṛg-ārāmatāṃ nāsīdati |<BR>
<BR>
[332] atha tena sūtena tu tathākṛta-prathe rathe sarva eva vraja-prāṇi-vrajaḥ svairaṃ nivśamānas taṃ deśaṃ praviveśa |<BR>
<BR>
[333] tad evaṃ sati-<BR>
<BR>
utsarpaj-jyotir-ālī-vibhava-vaśatayā taṃ rathaṃ tūrdhva-bhājaṃ<BR>
carmākṣā menire tarhy uparigatatayā tat-padopāsakāś ca |<BR>
kṛṣṭvā brahma-hradāt prāg api murajayinā lambhitā gomino yā<BR>
tāṃ vṛndāraṇya-madhye gatim iha sugatās tadvidaś cārv apaśyan ||JGc_1,33.119||<BR>
tatra parjanya-varyāś ca ye gatāḥ prāg-adṛśyatām |<BR>
drakṣyante te' pi tatraiva tad āścaryaṃ bhaviṣyati ||JGc_1,33.120||<BR>
tataś ca-<BR>
<BR>
vṛndāraṇye sa-kalpa-druma-vividha-latā-mañju-kuñjādi-dhanye<BR>
ghoṣe cintāmaṇīndra-prathita-nilayatā-citta-vṛtti-pramoṣe |<BR>
rāmādyaiḥ kāma-dhug-gavy-anugati-kutukī lakṣa-lakṣmī-prakāra-<BR>
śrī-gopī-prāṇa-sāraḥ sa jayati nitarāṃ gopa-goptuḥ kumāraḥ ||JGc_1,33.121||<BR>
[334] atha snigdhakaṇṭha uvāca-tatas tataḥ ?<BR>
<BR>
[335] madhukaṇṭha uvāca-tad evam anyaṃ ca vṛttāntaṃ varṇitavān | śrīmān vraja-sukha-varṣī devarṣiś ca parasparaṃ harṣitāṃ prapannaḥ sa-bāṣpa-romaharṣādhibhiḥ sampannaḥ snigdha-saṃvāda-vicchedataḥ parikhidya śanair eva ca vicchidya sva-sva-varmānuvartate sma | śrīmad-vrajendra-nandanas tu tat-kathā-paryantānandena paryāptaḥ sarvaṃ tad-duḥkha-jātam ācchannatām āpannam eva cakāra | tatra bhagavantaḥ śrī-devarṣi-caraṇā yad-yad-bhāvitayā samudbhāvitavantas tat sarvam abhūd eva |<BR>
<BR>
[336] tad-anantaram api yathā vrajasya rājñānujñāpitam | tathā vāsudeva-prasādād vasudeva-pravīṇānāṃ tad-vartma-vīkṣādīnānāṃ dāruka-kathita-tat-tad-vṛttābhoga-bhoga-pīnānāṃ svalpa-kālatām āpakam āyādhīnānāṃ tad-āgamanāśayā bahir evāsīnānāṃ tad-iṣṭa-siddhir indhāmbabhūveti |<BR>
<BR>
[337] tad evam ākarṇya sarve' pi sabhāsadaḥ procuḥ- tatas tataḥ ?<BR>
<BR>
[338] madhukaṇṭha uvāca-tataś ca sarva-sukhārāmābhyāṃ śrī-rohiṇīm ābhyāṃ gopocita-veṣādy-abhiniveśa-labdha-sakhi-gaṇa-praveśoddhavenoddhavena ca sārdham asminn eva goloka-nāmake parama-duravaloke loke parama-vibhavavatāṃ bhavatāṃ madhye vibhavann eva so' yaṃ virājate |<BR>
<BR>
[339] punaḥ sarve' py ūcuḥ- tatas tataḥ ?<BR>
<BR>
[340] madhukaṇṭha uvāca-tataś ca sarvataḥ prasarad-amanda-bhavad-ānanda-kallola-lolan-manastayā vayam apy āgamya bhavad-bhavadīya-kṛpā-mātra-gamyaṃ ramyaṃ vāsa-varyam ajarya-saṅgamam āsādayāma |<BR>
<BR>
[341] śrī-vrajarāja uvāca-kathaṃ katham iti kathyatām |<BR>
<BR>
[342] madhukaṇṭha uvāca-pūrvaṃ tāvad asmadīyānāṃ duṣprārabdha-vaśād adya śvaś cicaliṣa-yātrāsu yātrāyāṃ vilambanam āsīt | tatra ca sati śrīmad-vraja-prāṇasya yaduṣu saṅkramaṇam avakarṇya prāṇa-viyojanam ivāsīt | cirāya tu vraje tat-prati-saṅkramaṇaṃ cākarṇya sadyaś calitum udyame kṛta-prakrame tad-anugata-vraja-janasya tasya martya-loka-pathād antardhānam avadhārya vāridhi-praveśam udyacchatāṃ dayā-varṣi-devarṣi-caraṇācarita-nideśam upaniṣat-kṛtya jīvikākṛtya ca śrī-vṛndāvanāgamanaṃ jātam | jāte cāgamane tat-tat-padaṃ kṛṣṇa-rūpya-krīḍāspadatayā nirūpya mūrcchānantaraṃ jāgaram ṛcchatām asmākam akasmād atrānupraveśaḥ kathaṃ jāta iti na yathātathyaṃ prathayituṃ śakyate sma |<BR>
<BR>
[343] sarve sāścaryam ūcuḥ- tatas tataḥ ?<BR>
<BR>
[344] madhukaṇṭha uvāca-tato bhagavac-caraṇa-rājīva-lokanataḥ punar-jīvana-lābhopakrameṇa krameṇa ca bhavad-upasevanāya śrī-gopāla-pūrva-campūṃ sampūrṇayantas tad idaṃ sudināham āsīdāmeti kiṃvānyat kathanīyam ?<BR>
<BR>
[345] tad etad uktvā samāpanam idaṃ padyaṃ nigadya paṇāyati sma-<BR>
<BR>
so' yaṃ gopendra putras tava mahita-mahīyaḥsu śaśvan-mahīyyas<BR>
tvan-nānā-bandhutānām api vividhatayā bandhutā-baddha-buddhiḥ |<BR>
yasmāl labdhā bhavantaḥ śiva-kamala-bhavādyantara-dhyeya-vargād<BR>
dūraṃ dhāma prabhāvaṃ vibhavam api mahā-prema-mādhuryam atra ||JGc_1,33.122||<BR>
[346] tad etad uktvā bhrātaraṃ praty uvāca-<BR>
<BR>
     gopāla-yaśasā spṛṣṭaṃ yan mṛṣṭaṃ sūta-janma ca |<BR>
tat tu sparśa-maṇer jātaṃ jāta-rūpa-mayo' pi naḥ ||JGc_1,33.123||<BR>
tathā hi-<BR>
     atra śrī-vraja-rāja-rājita-sabhā-madhye krama-dhyeyatā-<BR>
     sādhye śrī-harir eṣa rāma-sahitaḥ pratyakṣatām āgataḥ |<BR>
     tatrāpi sva-kathā-prathāṃ kathayituṃ naḥ samyag ādiṣṭavān<BR>
     kāruṇyaṃ kim athāsya varṇyam asakṛt puṇyaṃ ca kiṃ naḥ sakhe ||JGc_1,33.124||<BR>
[347] tad evaṃ śrī-vrajadeva-kumāra-sukumāra-mukham abhipaśyann aṅkuravat-pulaka-kula-saṅkula-kalevaratā-balena punar arjunatām arjayann iva tataś ca stambha-sambha-janam atigambhīra-kampa-sampat-sampatana-sāmpratatayā lumpan patann iva punaś ca nirnimiṣatā-nirmita-suparvatām ātmani parvan pūrvāvasthām avasthāpayann iva samanantaraṃ ca labdha-prapañca-nava-nava-dala-valaya-valita-valgu-puṭa-śobhālobhākara-kara-sampuṭam anūna-bāṣpa-navya-divya-prasūna-pūrṇaṃa kurvann upasaṃharann iva sa-snigdhakaṇṭhaḥ sa madhukaṇṭhaḥ pūrvavad eva pūrva-deva-mātrā-ruci-karaṃvaraṃ varayāmāsa-<BR>
<BR>
vāṇī kaṃsaripo tavānukathanaṃ karṇau kathā-karṇanaṃ<BR>
hastau santata-sevanaṃ hṛdayam apy utkaṇṭhayā dhāraṇam |<BR>
śīrṣaṃ gokula-vastu-mātra-namanaṃ dṛṣṭī samasta-vraja-<BR>
preṣṭhānāṃ sthiti-vīkṣaṇaṃ ca bhajatāṃ nau naiva tat-tad-bahiḥ ||JGc_1,33.125||<BR>
[348] tad evaṃ labdha-bhakti-prapañcaṃ taṃ ca taṃ ca kuñcan-manasaṃ bhūyo bhūya āhūya pramada-vraja-virājamānaḥ śrīmān vrajarājaḥ sabhājana-bhājanatayā nija-samīpam āpayāmāsa, samupaveśayāmāsa ca | tena ca sarvam api samājaṃ śarmaṇā bhrājayāmāsa |<BR>
tataś ca-<BR>
     puṇḍraṃ pūrvāṅga-carcā nija-maṇi-valitālaṅkṛtir divyatāmbū-<BR>
     lāgryaṃ prāgya-sva-vastra-vratatir iti bahu svātmanaivopayujya |<BR>
     gantryo vāhāḥ samantāt parijana-janatāḥ spṛhya-gṛhyādivastūny<BR>
     etāny anyaiḥ samarpya dvayam abhihitavān śrīla-goloka-rājaḥ ||JGc_1,33.126||<BR>
adyārabhyānupālyeta lālyena bhavator dvayam |<BR>
asya mātrā tathā mātā tadvat pitrā mayā pitā ||JGc_1,33.127||<BR>
jaya-dhvani-yutās tadā vavṛṣur uddhatāḥ sad-dhanaṃ<BR>
yathā bata sadaḥ-sadastad avagāhya bāhyaṃ gṛham |<BR>
tathāntara-gatā yataś capalam eva tat-pūritaṃ<BR>
sthalaṃ kila kṛta-kriyaṃ vyasṛjad ātma-labdhān janān ||JGc_1,33.128||<BR>
[349] tad evaṃ kathā-sātau datta-sātau madhukaṇṭha-snigdhakaṇṭhau sadaiva labdha-kṛṣṇopakaṇṭhau ca tad-vilāsa-vilokanotkaṇṭhau pratikṣaṇam amanda-paramānandam anuvindamānāv eva virājete |<BR>
<BR>
[350] atra pūrvam āpātataḥ sudurbodhatāśaṅkayā yadyapi na varṇitās tathāpy asyāṃ śrī-goloka-kṛta-prabhāyāṃ sabhāyāṃ śānta-veśatayā purodhasāṃ madhya-sambadhyamānāsanaḥ sukhākṛta-sarva-svajanaḥ sarveṣām agraṇyaḥ śrīmān parjanyaḥ parjanya iva sarva-sukhaṃ varṣann āsīt | varīyasī varīyasī cāntaḥ-sabhāyāṃ tathā labdha-prabhā samavartata | śrīmān uddhavaś ca sarveṣām uddhava evājanīti sarva-janīnaṃ sukhaṃ kiyad varṇanīyam ?<BR>
<BR>
[351] rahasyaṃ punar idaṃ rasyamānaṃ vidhīyatām-<BR>
<BR>
vṛndāraṇyābhidhāne sarasi sarasija-śreṇi-lakṣmīṣu gopīṣv<BR>
ekā rādhābhidhā sā vibhavati satataḥ divya-saugandhika-śrīḥ |<BR>
bhrāmyan yām eva labdhuṃ vrajapati-tanayaś cāvarmūr vartama-vṛttīḥ<BR>
sarvā nirmāya yasyām alir iva kalayā kelim uccais tanoti ||JGc_1,33.129||<BR>
--o)0(o--<BR>
<BR>
śrī-kṛṣṇa kṛṣṇa-caitanya sa-sanātana-rūpaka |<BR>
gopāla raghunāthāpta-vraja-vallabha pāhi mām ||1||<BR>
<BR>
saṃvat-pañcaka-veda-ṣoḍaśa-yutaṃ śākaṃ daśeṣv eka-bhāg-<BR>
jātaṃ yarhi tadākhilaṃ vilikhitā gopāla-campūr iyam |<BR>
vṛndā-kānanam āśritena laghunā jīvena kenāpi tad<BR>
vṛndā-kānanam eva sambhṛti-kalāṃ dhattāṃ samantād iha ||2||<BR>
<BR>
prāyaḥ sarvā harer līlāḥ kramaśaḥ sūcitā mayā |<BR>
yathā-svaṃ labdha-rucibhir upāsyantāṃ mahātmabhiḥ ||3||<BR>
<BR>
iti śrī-śrī-gopāla-campūm anu<BR>
sarva-manoratha-pūraṇaṃ nāma<BR>
trayastriṃśaṃ pūraṇam<BR>
||33||<BR>
<BR>
kaiśora-vilāsaḥ sampūrṇaḥ |<BR>
<BR>
sampūritā ceyaṃ śrī-śrī-gopāla-pūrva-campūr iti |<BR>
<BR>
<BR>
<BR>
<BR>
<BR>
</body></html>
