<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title> Jnanasrimitra: Vrttamalastuti, plain text version </title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Jnanasrimitra: Vrttamalastuti<BR>
Based on M. Hahn: "The Sanskrit Text of Jñānaśrīmitra's Vṛttamālāstuti",<BR>
in: Bauddhasāhityastabakāvalī : Essays and Studies on Buddhist Sanskrit Literature Dedicated to Claus Vogel by Colleagues, Students, and Friends,<BR>
ed. by Dragomir Dimitrov, Michael Hahn and Roland Steiner.<BR>
Marburg 2008 (Indica et Tibetica 36), pp. 93-170.<BR>
<BR>
<BR>
Input by Michael Hahn<BR>
<BR>
<BR>
<BR>
PLAIN TEXT VERSION<BR>
<BR>
<BR>
ITALIC for names of metres/technical terms<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>




<BR>
<BR>
|| Vṛttamālāstutiḥ ||<BR>
vṛttaṃ samam ardhasamaṃ viṣamaṃ cety āmananti vāgīśaḥ  /<BR>
trividhaṃ parārthavidhaye samāsato vyāsato 'nantam  // JVms_1 //<BR>
<BR>
pratiniyatākṛtirūḍhaṃ varamunibhir yatra nāma saṃgītam  /<BR>
chandaḥ padaṃ ca paramaṃ sphurati yathāvividhavinyāsaiḥ  // JVms_2 //<BR>
<BR>
pratirūpadarśanād api śakyāḥ sakalakrameṇa gurulaghavaḥ  /<BR>
vigaṇayituṃ dhīmadbhiḥ kim aparam atrānuyogena  // JVms_3 //<BR>
<BR>
prabhavatu vibhramahataye vicintyamānaṃ tad ādarād bhavatām  /<BR>
sukṛtimukhābhijanānāṃ vācāṃ nijam ekam ābharaṇam  // JVms_4 //<BR>
<BR>
|| prastāvanā ||<BR>
dhī-gī[ḥ]- /<BR>
<i>śrī-</i>ṇām  // JVms_5 //<BR>
<BR>
nijai-kabhūḥ  /<BR>
vibhā-ti yā  // JVms_6 //<BR>
<BR>
tadguṇā-śaṃsibhiḥ  /<BR>
sevyate cāniśam  // JVms_7 //<BR>
<BR>
samāśraya-skhalanmalaiḥ  /<BR>
surāsurā-diṣūdgataiḥ  // JVms_8 //<BR>
<BR>
naikabhavīyā-bhyāsavivṛddham  /<BR>
bodhaviśeṣaṃ sādhu dadhānaiḥ  // JVms_9 //<BR>
<BR>
gītā <i>gāyatrī</i>va cchandaḥsv ādyā sadbhiḥ  /<BR>
vṛttaṃ bhāvi śreyo yasyāṃ sad vā <i>vaiśvam</i>  // JVms_10 //<BR>
<BR>
nīlotpalapāṇer līlānilayasya  /<BR>
śāstur jayatīyaṃ mūrtis <i>tanumadhyā</i>  // JVms_11 //<BR>
<BR>
prasīda bhagavan vilokaya manāk  /<BR>
jaḍaṃ janam imaṃ tvadeka<i>śaraṇam</i>  // JVms_12 //<BR>
<BR>
jājvalīti śāsanaṃ tvāṃ sametya saugatam  /<BR>
sūryadhāma duḥsahaṃ <i>sātirekam</i> <i>uṣṇi</i> hi  // JVms_13 //<BR>
<BR>
dadhaty api nikāmaṃ kumāralalitāni  /<BR>
tanus tava jinānāṃ <i>kumāra lalitai</i>va  // JVms_14 //<BR>
<BR>
jāyate janarāśer yām anusmarato 'pi  /<BR>
nirdhutādharabhāvam <i>ūrdhvagāmi</i> ca rūpam  // JVms_15 //<BR>
<BR>
yadguṇastutivistarād astasaṅgam <i>anuṣṭubhi</i>  /<BR>
dhīram ekam udīrayanty <i>uttamaṃ</i> padam <i>udgatāḥ</i>  // JVms_16 //<BR>
<BR>
ghoramohatāmasāva-ruddhabuddhilocanasya  /<BR>
ratnayaṣṭidīpikeva yā <i>samāny</i> abhūj janasya  // JVms_17 //<BR>
<BR>
jagattrayātiśāyinīṃ munīndrasaṃpadaṃ prati  /<BR>
sphuranty aśeṣanāyaka <i>pramāṇikā</i>pi saiva naḥ  // JVms_18 //<BR>
<BR>
tīvrakleśaploṣadhvaṃsa-prauḍhe vaṃśe saṃbuddhānām  /<BR>
dhatte bhūṣāṃ bhātīyaṃ te 'mbhode yadvad <i>vidyunmālā</i>  // JVms_19 //<BR>
<BR>
ketanadaṇḍaṃ dadhato 'dhyāpayituṃ nītim iva  /<BR>
sadgurulīlā bhavato bhāti jagan<i>māṇavakam</i>  // JVms_20 //<BR>
<BR>
trijagato nijagatiṃ prathayataḥ pṛthudhiyaḥ  /<BR>
karatalaṃ tava calat-<i>kisalayaṃ tulayati</i>  // JVms_21 //<BR>
<BR>
sādhigamaṃ samakālaṃ tattvaraseṣu vidhatte  /<BR>
viśvam adhīśvara citraṃ <i>citrapadā</i> tava vāṇī  // JVms_22 //<BR>
<BR>
<i>bṛhatyāṃ</i> vibhūtyāṃ ta eke padanyāsam āsādayanti  /<BR>
kṣaṇaṃ yatra te labdhalakṣyaḥ <i>kaṭakṣo</i> 'pi viśrāntim eti  // JVms_23 //<BR>
<BR>
tvaddṛśaiva parimalanād bhavyatām iyam upagatā  /<BR>
bhāti bhūmir iva janatā saṃtatāhita<i>halamukhī</i>  // JVms_24 //<BR>
<BR>
varada sā hi saṃjanyate pariṇatis tayāsyāṃ yataḥ  /<BR>
vacanabījam uptaṃ tvayā phalati śānti<i>rūpaṃ</i> phalam  // JVms_25 //<BR>
<BR>
kalayitum iha kaḥ śaktas tava khalu caritānīśa  /<BR>
satamasi samaye toye <i>bhujagaśiśusṛtā</i>nīva  // JVms_26 //<BR>
<BR>
kintūdasyati dhairyadhvasrī tvatkīrtiśrutijanmānandaḥ  /<BR>
svaprauḍhipratipattinyastāṃ lokasyānana<i>mudrā</i>m īśa  // JVms_27 //<BR>
<BR>
śrīniketa līlācaturaṃ te prāptapāra vidyācaraṇānām  /<BR>
bhāti varṣma buddhātmaja<i>paṅktau</i> yadvad ambujanmasv <i>aravindam</i>  // JVms_28 //<BR>
<BR>
tvām udgītakulodayaśailaṃ prajñālokam upāyarathastham  /<BR>
vande jāḍyavikhaṇḍanaśauṇḍaṃ trailokī<i>nalinī</i>savitāram  // JVms_29 //<BR>
<BR>
buddhasutānām abhyudayorvī bhāti bhṛśaṃ bhūtyā tava nātha  /<BR>
śailaviśeṣasyeva śikhābhū <i>rukmavatī</i> ratnāṅkurakāntyā  // JVms_30 //<BR>
<BR>
niḥśeṣas tava vijayadhvānaṃ tanvan bhrāmyati bhuvanoddyota  /<BR>
sānandaḥ kṛtinivahaḥ svāmin viṣvag ghoṣaṇa<i>paṇavo</i> yadvat  // JVms_31 //<BR>
<BR>
vādivrātapravaraśiro'bja śrīdhāmnas te guṇamadhuyogāt  /<BR>
dhīman dhīrān api mādayantī trailokī vāg vilasati <i>mattā</i>  // JVms_32 //<BR>
<BR>
viśvacakravartināṃ jinānāṃ vaṃśabhūṣaṇe tvayi sphuṭaiva  /<BR>
mlāyatīva sā kumāratākhyā yā <i>mayūrasāriṇī</i>ṣyate tu  // JVms_33 //<BR>
<BR>
nānāratnamarīcimālinī pronmīlannijakāntisaṃpadā  /<BR>
pratyaṅgaṃ tava bhūṣaṇāvalī nītā <i>śuddhavirāṭ</i> parābhavam  // JVms_34 //<BR>
<BR>
pātu jagat tava tattvanayā-khyānavidhau karavalgitakam  /<BR>
vādipate vyatighaṭṭanato valguninādacalad<i>valayam</i>  // JVms_35 //<BR>
<BR>
rūpaṃ te guṇagaṇam atha kīrtiṃ saṃvīkṣyākhilam idam atiśāyi  /<BR>
bibhrāṇaṃ nijaviṣayaviśrāmaṃ mandaṃ <i>triṣṭubhi</i> jagad <i>upajātam</i>  // JVms_36 //<BR>
<BR>
tanur atanudayādravopama-sphuradanupamakāntisaṃtatiḥ  /<BR>
janayati bhavato na kasya vā mudam adhipa samanta<i>bhadrikā</i>  // JVms_37 //<BR>
<BR>
śaradamṛtakarakaraśreṇī-samahimagatamalagaurīyam  /<BR>
guṇasamuditir iva muktālī vilasati hṛdi bhavato <i>vṛttā</i>  // JVms_38 //<BR>
<BR>
gīyamānasumanaḥsumanasvaj-jātikīrtivijayeva taveyam  /<BR>
bhāti dūratatasaurabhalobha-<i>svāgatā</i>lipaṭalakvaṇitena  // JVms_39 //<BR>
<BR>
sphārāmodā madhunidhir adhikaṃ cūrṇaṃ cātuḥsamaṃ iva dadhatī  /<BR>
nīlābjaśrīr dalasukhaśayanā-saṃparyāpta<i>bhramaravilasitā</i>  // JVms_40 //<BR>
<BR>
rūparasāyanabhāvanayā te vāsava eva paraṃ bahumānyaḥ  /<BR>
yena cirāya nirastanimeṣaṃ labdham a<i>dodhakam</i> ambakajātam  // JVms_41 //<BR>
<BR>
haktyānataratnakirīṭacakrair ābaddhakarāñjalibhiḥ prahṛṣṭaiḥ  /<BR>
dhanyaiḥ suciraṃ caraṇadvayī te vītānyavidheyam <i>upasthite</i>yam  // JVms_42 //<BR>
<BR>
kim indravibhavair brahmaśriyā vā tato 'py atiśayinyā saṃpadā kim  /<BR>
prasidhyati dhiyo 'dhīśa prakāmaṃ tvadaṅghrikamalasy<i>opasthitaṃ</i> cet  // JVms_43 //<BR>
<BR>
tvatsaṃsevāvimukhaṃ janmadurge karmakleśau vivaśaṃ nāśam asmin  /<BR>
saṃbhūyālaṃ nayato 'vaśyam ugrau <i>vātormī</i> potam ivāmbhodhimadhye  // JVms_44 //<BR>
<BR>
dūradarśimanasām anāgasāṃ kāpi visphurati cittasaṃtatiḥ  /<BR>
nirvirāmatamam ābhavaṃ bhavat-paryupāsanamano<i>rathoddhatā</i>  // JVms_45 //<BR>
<BR>
<i>chede hṛdyā</i> vibhramāṇāṃ <i>caturṇāṃ</i> tūrṇaprāptāv āryasatyāmṛtānām  /<BR>
puṇyāvasthā tvatkaṭākṣekṣane 'pi prauḍhaprajñā<i>śālinī</i> kāpy udeti  // JVms_46 //<BR>
<BR>
kīrtir artikarttaras tava stava-stomasadmano 'tisadmanohṛtaḥ  /<BR>
sāndracandracandrikārdracandana-<i>śyeny</i> alaṅkaroty alaṃ diśo daśa  // JVms_47 //<BR>
<BR>
abhyudgatānekaśikhābhir uccais tvatsaṃśrayād dustyajasattvadṛṣṭiḥ  /<BR>
pradhvasram anvañcati śailamūrtis tīvr<i>endravajrā</i>hatidāriteva  // JVms_48 //<BR>
<BR>
virūḍhadharmādhipabhāvabhavya-pratuṅgasiṃhāsanasaṃniṣaṇṇam  /<BR>
upāsate kāntiśivāḥ śivāpaty-<i>upendravajrā</i>yudhavedhasas tvām  // JVms_49 //<BR>
<BR>
anantarodbhāvitalakṣaṇāḍhyau pādau bhavetām api gocarau te  /<BR>
yāsāṃ dṛśaḥ śravyayatiprapañcau dhanyāḥ surāṇām <i>upajātayas</i> tāḥ  // JVms_50 //<BR>
<BR>
asaṃśayaṃ tvām apareṣu satsv api prakāmasarvātmaguṇānuhāriṣu  /<BR>
ananyasādhāraṇayā dhiyādhipā uśanti <i>vaṃśastham</i> anaṅgajiṣṇavaḥ  // JVms_51 //<BR>
<BR>
bālākṛtiṃ kāntavicitrabhūṣaṇaṃ hemābham akṣobhyasanāthaśekharam  /<BR>
vāgīśvaraṃ vāgmatimūrtibhir name maun<i>īndravaṃśā</i>bharānodayaśriyam  // JVms_52 //<BR>
<BR>
ativistarair api girāṃ sugiro guṇapāram īyur adhinātha na te  /<BR>
nijamodamātrajananīti nutiḥ <i>pramitākṣarā</i>pi subhagaiva mama  // JVms_53 //<BR>
<BR>
dīpyamānākhilālaṅkṛtiślāghinī puṇyabhājāṃ mukhāmbhojalabdhodayā  /<BR>
bhāratī bhāratīśa svabhāvojjvalā tvām upaiti svayaṃ sadguṇa<i>sragviṇī</i>  // JVms_54 //<BR>
<BR>
bhaṅgaṃ nītās te pañcabāṇasya bāṇāḥ śānto dveṣāgnir mohajāḍyaṃ nirastam  /<BR>
nātha trailokyānugrahavyagramūrte saṃpat saṃprāptā <i>vaiśvadevī</i> tvayaiva  // JVms_55 //<BR>
<BR>
saṃpūrṇo 'ntar guṇagaṇaratnaiś citrair ambhorāśer yatim atidhairyād dhatse  /<BR>
saṃkleśāgnipraśamanasaddharmāmbho-dhārāsārair <i>jaladharamālā</i>līlām  // JVms_56 //<BR>
<BR>
tava puraḥ paramottama saṃmatāḥ pratibhayā vikalāḥ prativādinah  /<BR>
sulabhamūkadaśā bahu manyante <i>drutavilambitam</i> apy uditaṃ vacaḥ  // JVms_57 //<BR>
<BR>
tritayam api pavitrayantī jagat tuhinakarakarāvadātadyutiḥ  /<BR>
prabhavati bhavataś ca kīrtiś ciraṃ suragiriśirasaś ca <i>mandākinī</i>  // JVms_58 //<BR>
<BR>
harati nitāntam iyaṃ tava kīrtiḥ kṛtihṛdayāni dayānijavāsa  /<BR>
prasavacayena citeva samantād diśi diśi <i>kundalatā</i> dalatālam  // JVms_59 //<BR>
<BR>
dalayaty upāttaśobhāsamavāyo jagatām aghāni ko 'py eṣa kṛpābdhiḥ  /<BR>
bahubuddhakoṭinirmāṇapaṭīyān dhṛtadharmadhātu<i>vāgīśvaralīlaḥ</i>  // JVms_60 //<BR>
<BR>
pravikiratīva viyattaraṅgiṇī-taralataraṅgaruco rucāṃ cayān  /<BR>
vilasati śaśvad asir daśāntare tava <i>yamunā</i>jalavīcimecakaḥ  // JVms_61 //<BR>
<BR>
*manohārihārāvalīramyarūpaṃ kva nāthedṛśaṃ te surūpādhirāja  /<BR>
kva tac cātidurdāntasattvapraśāntyai sphuradbhīmabhūṣā<i>bhujaṅgaprayātam</i>*  // JVms_62 //<BR>
<BR>
aviralamauktikaprakarabhūṣā harati na kasya cittam iyam īśa  /<BR>
suruciramallikāsamayasevya-prati<i>navamālinī</i>va tava mūrtiḥ  // JVms_63 //<BR>
<BR>
tava nātha paraṃ yadi kāntisudhā-jaladhau śramam ujjhati jhātkṛtini  /<BR>
śubharūpanirūpaṇalampaṭakaṃ pari<i>to</i> <i>'ṭakam</i> aṅga jagannayanam  // JVms_64 //<BR>
<BR>
varada viratibhāñji vyaktam aṅgāny atibhava bhavitā no 'vaśyam eva  /<BR>
tava vacanasudhāyāḥ pānapātraṃ śravaṇayuga<i>puṭo</i> 'yaṃ prītihetuḥ  // JVms_65 //<BR>
<BR>
vṛṇe varam imaṃ tvad ekam atula-prabhāva bhavatān na mādṛśajanaḥ  /<BR>
bhavantam api yah śrayañ chamasudhā-<i>raseṣu viratir</i> <i>jaḍoddhatagatiḥ</i>  // JVms_66 //<BR>
<BR>
tvatprasādasamudīrṇaśubhavaśād <i>aṣṭabhedi</i> sukham eva kṛtijanaḥ  /<BR>
locanotsavavidhāsu tanubhṛtāṃ <i>candra</i> <i>vartma</i> samupaiti bhavabhidām  // JVms_67 //<BR>
<BR>
sukhaduḥkhātiśayādihetujātair aviluptasmṛtayo bhavanti bhavyāḥ  /<BR>
tava pādāśrayalabdhabuddhisārāḥ sa<i>kalā</i>yām api vādirā<i>ja gatyām</i>  // JVms_68 //<BR>
<BR>
tava caraṇaparicaraṇarucīnāṃ kim api sukham udayati kṛtirūpam  /<BR>
nikhilamalapaṭalavigamadīpraṃ prathitaguṇa<i>mahitamati jagatyām</i>  // JVms_69 //<BR>
<BR>
kaladhautakāntavapur uttamalīlaḥ paṭubhāratīvaraṭayā varivasyaḥ  /<BR>
iha mañjughoṣa iti vaḥ prathito vyāj jinamānasaikanalinī<i>kalahaṃsaḥ</i>  // JVms_70 //<BR>
<BR>
<i>vicchedas triṣu</i> yadi duḥsaheṣv amīṣu kleśeṣu sphuṭam aṇuśo 'pi duṣkaraḥ syāt  /<BR>
prāpyeta kva nu khalu nātha mūrtir īdṛk trailokīnayanamanaḥ<i>praharṣiṇī</i>ha  // JVms_71 //<BR>
<BR>
<i>payonidhau viratim</i> apāṃ <i>vidhāya</i> ca sphuranmahākiraṇakalāparatnadhau  /<BR>
bhavādṛśāṃ vapuṣi ca kāntisaṃtatiḥ samīkṣyate yadi <i>rucire</i>yam īdṛśī  // JVms_72 //<BR>
<BR>
mandradhvānair yāmṛtadhārās tvayi ramyā muñcaty uccair visphurati prīṇitabhavye  /<BR>
nāthānveti vyaktatayātyantamanojñaṃ varṣāmbhodaṃ <i>saiva yatir</i> <i>mattamayūram</i>  // JVms_73 //<BR>
<BR>
jayatīyam utpalataror anuttara-trijagatpramodajanane madhāv iva  /<BR>
tvayi netrakānta<i>kusumodgatā</i> latā madhumattabhṛṅgarava<i>mañjubhāṣiṇī</i>  // JVms_74 //<BR>
<BR>
sarvātiśāyiguṇanirbharalabdhamodair vidvanmadhuvratakulair upagīyamānam  /<BR>
manyāmahe jinanayābharaṇaṃ tavaiva vṛttaṃ <i>vasantatilakaṃ</i> navacūtam eva  // JVms_75 //<BR>
<BR>
saṃmukhavalanmukhamṛgādhipatipṛṣṭhā-rūḍham atigāḍhadayam abhyudayakandam  /<BR>
sundarimabandhuritahemahimapādaṃ vādikula<i>daivatam</i> amandam abhivande  // JVms_76 //<BR>
<BR>
praśamitasakalaprapañcanirāvṛti-prasaradamaladhīsamādhisudhājuṣaḥ  /<BR>
damayati bhavato hatāhitavikramā <i>muniyatir</i> <i>aparājitā</i> bhuvanatrayam  // JVms_77 //<BR>
<BR>
pratibhayavapuṣām akaruṇacarita-praśamanavidhaye kva cid api kṛpayā  /<BR>
tava bhujaparighāvalir ativiṣamā vilasati vividha<i>praharaṇakalikā</i>  // JVms_78 //<BR>
<BR>
śreyaḥsaṃbhogaṃ <i>viṣayaviratim</i> avyagrāṃ mārapradhvaṃsaṃ tribhuvanahitasaṃpattim  /<BR>
duṣprāpāhāryaṃ padam <i>abhilaṣatāṃ</i> tac ca tvadbhakter anyā varada na dig <i>asaṃbādhā</i>  // JVms_79 //<BR>
<BR>
bhavataḥ kalāṃ kim api <i>saṃyatair indriyaiḥ</i> kva cid ādarastimitadhīr yadi dhyāyati  /<BR>
acirāt svayaṃ varayatīyam enaṃ janaṃ <i>vasudhā</i> dhruvaṃ jaladhiśakvarībhūṣaṇā  // JVms_80 //<BR>
<BR>
svedapūravilasatpulakocchvasitais truṭat-kañcukaṃ dadhati nirdhutam apy amarastriyaḥ  /<BR>
kāntikamram iva te samitāv <i>atiśakvarī</i>-bandhasāram urukampam <i>anaṅgavijṛmbhitam</i>  // JVms_81 //<BR>
<BR>
anupamaramaṇīyā <i>bhaṅgir aṅgeṣu</i> yasyā harati ratim udārāśeṣarūpāntareṣu  /<BR>
jayati tanur akhaṇḍākhaṇḍaleṣvāsalakṣmī-vijayaparamadhāmavyāmarug<i>mālinī</i>yam  // JVms_82 //<BR>
<BR>
avikalatālaśālikalakākalīkala-vyatikaravallakīvalitacārupañcamā  /<BR>
bhaṇati mudā pratīṣṭajinabhāra bhāratī svamahima<i>kāminī</i> tava sabhāsu <i>madrakam</i>  // JVms_83 //<BR>
<BR>
jayati nātha jagajjayakuñjaraniścalī-karaṇaśṛṅkhalajālanibhāṅgadabhūṣitaḥ  /<BR>
bhujatarus tava durgatimārgamahārgalaḥ pramadamanmathanirmathanaḥ <i>sugatapriyaḥ</i>  // JVms_84 //<BR>
<BR>
bhavaśirasi mahitaguṇamahimabhuvaṃ vyapagatasakalamalaśucim adhipate  /<BR>
tava varavijayasamupacitayaśasaḥ śriyam anuharati hi śaradi <i>śaśikalā</i>  // JVms_85 //<BR>
<BR>
paṭuparimalamilitamadhukarayuva-bhramasahaśitisugatasamucitasukhā  /<BR>
vilasati tava śirasi <i>rasalayavatī</i> <i>srag</i> iyam amarapatiyuvativiracitā  // JVms_86 //<BR>
<BR>
na <i>yatipadam ayasi</i> yad atidayadhiyaḥ prathayasi jagati ca parahitakṛtinaḥ  /<BR>
janayati himacayarucir iti bhavato viyad upahatanija<i>maṇi guṇanikaraḥ</i>  // JVms_87 //<BR>
<BR>
atiratikarakatha katham iva samiyād aviratanavanavanava tava paramaiḥ  /<BR>
guṇagaṇaparimitim <i>udadhiṣu yatibhiḥ</i> suyatibhir agaṇita<i>guṇa maṇinikaraḥ</i>  // JVms_88 //<BR>
<BR>
jayati tava tanur iyam urutarakaruṇa nikhilajagaducitaparibhugavanir iva  /<BR>
śiśumatikalitasakalajanabahuvidha-vimatilaḍitavidhibhir <i>acaladhrtir </i>iha  // JVms_89 //<BR>
<BR>
prati <i>jaḍadhiyam i</i>ha samadhikagurudaya mṛdumatir api tava śubhamayasamudaya  /<BR>
karatalavinihitakuvalaya kalayati jinakula<i>kuvalayam</i> aviṣamabharam iti  // JVms_90 //<BR>
<BR>
vyomavikīrṇakirtimadaparimalakalanā-bhaṅguratuṅgavādimadakalakarinikaraṃ  /<BR>
viśvavanodare 'tra <i>ravayati</i>jitajaladaṃ nātha dadhāsy udāram <i>ṛṣabhagajavilasitam</i>  // JVms_91 //<BR>
<BR>
kas tvayi baddhavarmaṇi jagaddhitadhānadhiyā nirvihatapratijña paritāpakaṇaḥ kva cana  /<BR>
māravadhūjanasya kamanīyakapolatale yan nava<i>pattrabhaṅgaracanā</i>lasa eva karaḥ  // JVms_92 //<BR>
<BR>
nirupamaramyarūpa jinajātadṛśvano <i>'ṣṭau</i> madayati te 'dhikaṃ vidhutaśoka lokapālān  /<BR>
sadupadhipuṇḍarīkanakharājirājiteyaṃ viracitapañcacīrarucirā <i>kumāralīlā</i>  // JVms_93 //<BR>
<BR>
guṇānām <i>atyaṣṭiḥ</i> katham iha mamevāstu jagatām iti <i>cchandaḥ</i> svairaṃ <i>pariṇatim avāpat</i> tava <i>tathā</i>  /<BR>
<i>yathā</i> tvayy evāsmin parama<i>rasabhedapraṇayanī</i> <i>samudbhūtā</i> bhūtir nikhilasukhaśākhā<i>śikhariṇī</i>  // JVms_94 //<BR>
<BR>
jayaty amaramandiropalaviśālarakṣaḥsthalaḥ sthalīkamalakānanapratimapādakandaprabhaḥ  /<BR>
prabhākaraśatādhikaprakaṭatejasālaṅkṛtaḥ kṛtānta<i>madamardanas</i> tribhavanātha<i>pṛthvī</i>dharaḥ  // JVms_95 //<BR>
<BR>
vimohabahalāndhakārapaṭalāvanaddhair mudhā rasātalaguhātiśāyibhavasaṃkaṭeṣu sthitam  /<BR>
tvadaṅghrikamalāśrayotsavasukhaṃ na ced ādṛtaṃ cirasya jinavaṃśabhāskara kumā<i>ra mā</i>rair jitam  // JVms_96 //<BR>
<BR>
kalpaśatopapāditamahāphalam iva vihitaṃ cañcalam etad āyur adhipa tvadavanatiparaiḥ  /<BR>
bhūṣaṇabhavyabhāvagamitaṃ śritagurukaruṇā-<i>digyativaṃśa</i> <i>pattrapatitaṃ</i> kam iva jalaruhaḥ  // JVms_97 //<BR>
<BR>
tava guṇavistarapraṇayapūtavacovibhavaṃ varada sa eka eva sumukho mukham āvahati  /<BR>
madhumayasāmadhāma yajuṣā sajuṣānugataṃ śravaṇasudhābhimānabhava<i>narkkuṭakaṃ</i> ca vidhiḥ  // JVms_98 //<BR>
<BR>
tribhuvanasaṃmadapradajinavyavasāyamadhau sphuṭasahakāratāmahitam īhitam eti tava  /<BR>
pravacanamañjarīsrutaśamāmṛtapānamudā-bhṛta <i>yatiṣaṭpadaṃ</i> kalakaṇatkṛti<i>kokilakam</i>  // JVms_99 //<BR>
<BR>
kva cid api bhavadbhītyā bhūripravādimadadvipod-dalana sugatasvāntakṣmābhṛdgabhīraguhāgṛha  /<BR>
tribhavanavanādhīśa krīḍā<i>rasārṇavasaṃyatā</i> dravati <i>hariṇī</i>vāraṃ mārapracaṇḍamahācamūḥ  // JVms_100 //<BR>
<BR>
durdāntānāṃ damanavidhaye kvāpi kāruṇyavegāt dhatse mūrtiṃ caraṇaśikhayā khyātavikrānta yasyāḥ  /<BR>
trailokīyaṃ <i>śrutarasabhid</i>ākrandanādaikavṛttir <i>mandākrantā</i> vrajati vilayaṃ nātha na svāsthyam āśu  // JVms_101 //<BR>
<BR>
<i>śobhāsaṃpattiḥ śirasi guruṇaikena saivopajātā</i> yā syāt kalpadroḥ śubhaphalanibhaṃ bibhrato bhadrakumbham  /<BR>
[vyā]khyānapreṅkhatkarakararuhodbhāsinī bhāti bhartur dorvallī ceyaṃ <i>kusumitalatā vellite</i>vānilena  // JVms_102 //<BR>
<BR>
vṛttam etad aśeṣabuddhakulākalankakalānidher āhitaṃ hṛdi cen mahājaḍahārahāritavān asi  /<BR>
jihvayā praṇayīti ced ghanasārasāramadena kiṃ <i>karṇapūram</i> akāri cet [khalu] khaṇḍitaṃ maṇikuṇḍalam  // JVms_103 //<BR>
<BR>
upacitapuṇyasaṃcaya śacīkaratalasukhadaiḥ paricaraṇair atṛptigam iva svam asamamahima[n]  /<BR>
maṇimayapādapīṭhaphalakaṃ <i>sphuṭayati bhavataḥ</i> kalita<i>tamālapattram</i> alikān namati śata<i>dhṛtau</i>  // JVms_104 //<BR>
<BR>
parārthe sthāsnūnām <i>atidhṛtimatām</i> īśa viśvānukampā-mukhonmīlannānā<i>rasarasapad</i> ākarṇayāvedayāmi  /<BR>
daśāṃ tām ādhehi kṣaṇam api guro pāvanīṃ pāvanānāṃ samantadhvāntāni praharasi yayā <i>me 'ghavisphūrjitā</i>m  // JVms_105 //<BR>
<BR>
pāyād vo varabuddhavaṃśajaladher vṛddhau sudhādīdhitir mañjuśrīḥ paribhūtamanmathakathaḥ prajñāṅganāsaṃgame  /<BR>
bhīmabhrāntivibhāvarīparibhave <i>bibhrad yatiṃ bhāsvato</i> viśvakleśakuraṅgasaṅgaravidhau <i>śārdūlavikrīḍitam</i>  // JVms_106 //<BR>
<BR>
antastrāsāṅkurābhotpalitatanuruhais trailokyavijayā-vasthāṃ te vīkṣya <i>bhagnaṃ</i> sura<i>munivisarair</i> ugragrahanudaḥ  /<BR>
kāruṇyād udyatasyāpy amalataraśarajjyotsnāparikarād indor bimbād anarghasmitava<i>suvadanā</i>śeṣapriya<i>kṛtau</i>  // JVms_107 //<BR>
<BR>
bhayabhagnair atidūrato virahiṇāṃ pattraiḥ śrayāyāyatām amarāṇāṃ gurubhaktinirbharamanovyaktau sahāyopamam  /<BR>
gaganāmeyarayaṃ yugāntajaladadhvānādhikakṣveditaṃ paritaḥ <i>khaṇḍitamāram</i> astu jagatas tvat<i>siṃhavikrīḍitam</i>  // JVms_108 //<BR>
<BR>
vyāptaviśvayā śarannabhastalātiśuddhayā dhiyādhiyāta-duḥsahārtiviklavāprameyasattvadhātvadhīnasatkṛpāḍhya  /<BR>
saṃsṛtau ca nirvṛtau ca śaśvadapratiṣṭhavādināṃ variṣṭha <i>vṛttam</i> īdṛśaṃ tu nāmato 'pi nāparasya siddhim abhyupeti  // JVms_109 //<BR>
<BR>
tīvratāpavidrutāyasacchaṭāsadṛkkaṭākṣasaṃyamakṣaṇā-dhīnaviśvasaṃcayaiś caturdigīśvaraiḥ <i>prakṛty</i>udañcitātmabhiḥ  /<BR>
sphāravibhramaprapañcapañcapañcabāṇajiṣṇubhir daśātmanā <i>sundarī</i>janena cātanoṣi kām api prakāmavismayāṃ śriyam  // JVms_110 //<BR>
<BR>
utkīrṇonnidrakundaprakaram iva dṛśāṃ <i>cārubhaṅgais tribhāgaiḥ</i> svedasrastāṅgarāgasnapitam iva muhuḥ kāntakānticchaṭābhiḥ  /<BR>
vyāptaṃ vyoma tvadarcārucibhir abhihatāvidya vidyādharībhiḥ saurabhyākṛṣṭahṛṣṭakvaṇadalipaṭalollāsita<i>sragdharā</i>bhiḥ  // JVms_111 //<BR>
<BR>
<i>ākṛti</i>janmavṛttavibhavakramātiśayasaṃpadaḥ sukham iyād īśa <i>digantagītam</i> amalaṃ yaśaś ca śaradindusundarataram  /<BR>
gāyati yas tavāhvayamayaṃ sadaiva bhagavan bhavādhvagajano nūnam agamyagaurava girāṃ guro guṇasamudra <i>madrakam</i> idam  // JVms_112 //<BR>
<BR>
madhvāsārasnātodbhrāntaprabalamadamukkharamadhukaranikaraṃ prīter ekaṃ līlāvāsaṃ viditabalam api munihṛdaya<i>vikṛtaḥ</i>  /<BR>
vāgīśāna tvayy ekāntaṃ <i>vasuviṣayavirati</i>samupacitabaliḥ saṃbhogaśrī<i>mattākrīḍaṃ</i> varada divi niyatam anubhavati  // JVms_113 //<BR>
<BR>
madagurugaṇḍagarjitajitonnatāmbudagajendravṛndamalinaṃ niśitasamastaśastrakiraṇaprabhāmbarapinaddhapattinivaham  /<BR>
pravararathādhirūḍhasubhaṭaṃ balaṃ balanidhe tvadekaśaraṇaṃ śrayati naraṃ mano<i>harayati</i>praveśavaśagottam<i>āśvalalitam</i>  // JVms_114 //<BR>
<BR>
prītinivā<i>saṃ kṛti</i>bhuvi viditodāravarapradavarivasanaṃ tvāṃ yaḥ smaratīśa pratihatavimatiḥ saṃtatam antimapadam uditeṣu  /<BR>
yauvanalīlāsacivasamudayat<i>pañcamakasvarayatiramaṇīyā </i>syād iha <i>tanvī</i> himakaravadanā tadvaśagā saha narapatilakṣmyā  // JVms_115 //<BR>
<BR>
viśvahitaikāsaṅgasahāntaḥ<i>karaṇakaraṇa vasupadam</i> iva paramāṃ yo 'dhipa gṛhṇātīha tavākhyāṃ tam <i>abhi kṛti</i>vasatir api bhuvi sarasī  /<BR>
sidhyati majjaddiggajagaṇḍacyutamadaparimalasurabhitasarit sārasahaṃsa<i>krauñcapadā</i>ṅkotkanakakamalavanaraṇadalipaṭalā  // JVms_116 //<BR>
<BR>
dhvāntadhvaṃsin mārārāte hatavṛjina jinatanayabhūvibhūṣaṇam <i>utkṛtau</i> prauḍhonmīlallāvaṇyaśrīḥ sthitijanaka <i>giri bhavabhidām</i> udāraparākrama  /<BR>
tvayy ārabdho vandhyārādho vidhurayati varada sudhiyāṃ virājatayā sphuran bhogāsakto 'pīha svairaṃ viṣamatamaviṣayatanubhṛd<i>bhujaṅgavijṛmbhi tam</i>  // JVms_117 //<BR>
<BR>
tanvat susphuṭam aviratam amitam amṛtarasakaṇam iva parito 'ṅgeṣu pratyālocanasamudayi <i>navarasarasapadam</i> asadṛśam atulaśrīkam  /<BR>
yat kṛcchrair api na sulabham aparavividhasukṛtavidhibhir abhiyuktātmā tvatsevātaruphalam iha samanubhavati tad akhilavipad<i>apavāhā</i>khyam  // JVms_118 //<BR>
<BR>
capalacaraṇapīḍitāgādhipopetapātālatālūcchaladvyālapalastutaṃ jayati jayati cārukāruṇyakelisphuratpadmanarteśvarākāralīlāyitam  /<BR>
anibhṛtabhujadaṇḍaṣaṇḍapracaṇḍānilollāsitaḥ śrāntiśāntiṃ tanotīva te pralayasamayaśaṅkayā yatra lokatrayī<i>daṇḍakaś caṇḍavṛṣṭiprayāto</i> 'mbudaḥ  // JVms_119 //<BR>
<BR>
<i>pratipadam iha</i> jātaśuddheḥ samādhes <i>trayasyākṣarasyābhisaṃvardhanād antyarūpaspṛśaḥ</i> samadhigamavaśāj jayaty āryavaryaiḥ prabhūtapramodaiḥ pragītaḥ prabhāprakarṣas tava  /<BR>
varada yadanumodanāvādasārāviṇātṛptacittaiḥ surair vādyamānā na<i> yāntiśramaṃ</i> aparimaparamopakārottam<i>arṇārṇavavyālajīmūtalīlākaroddāmaśaṅkhādayaḥ</i>  // JVms_120 //<BR>
<BR>
pravikacakanakapaṅkejasaubhāgyabhā<i>gaṅga dattena</i>bhāvāśritebhyas tamaḥsu tribhuvanaśamavidhānāya <i>nirvāṇanīvṛt tamālākṛtā</i>v āttabhakte bhavārau  /<BR>
daśabalatanayavargāgrimeṇa tvayā nātha nirmāthiduḥkhāpahena stutena <i>pracita</i> iti śubharāśir mahān yas tataḥ stāj janaughe samṛddhiḥ samagre 'pi saiva  // JVms_121 //<BR>
<BR>
aham api tava pādapadmābhisaṃrādhanādhīnadhīsaṃniruddhāntaradhvāntajātaḥ samadhigatasamastavastūtkaravyāpinaisargikasvapnamāyāmayādvaitatattvaḥ  /<BR>
akaruṇakaruṇābalāvāryavīryodayārabdhanānāvidhavyāpṛtivyastamāras trijagati paramopakāraikakṛtya<i>pravṛttaś</i> careyaṃ jano yāvad eko 'py amuktaḥ  // JVms_122 //<BR>
<BR>
sphāraphullasthalāmbhojanirbhāsabhṛṭpādapīṭhāntaviśrāntakāntāmaravyāladaityendracūlopalārciścayo duḥsahoddāmaduḥkhānalagrastaparyastaśaktitrilokīviśokīkriyānirvirāmaśramāścaryacaryānidhiḥ  /<BR>
śuddhasaṃbuddhavaṃśāvataṃsaprakāśasphuratkīrtikirṇāntarālaprasāraḥ kumāro jayaty eṣa vāgīśvaraḥ sarvadurvāramārapravīradhvajinyuddhavadhvaṃsabaddhābhirāmā samaprauḍhinirvyūḍhagāḍha<i>pratāpodayaḥ</i>  // JVms_123 //<BR>
<BR>
prauḍhavaravajravanitāṅgaparirambhavilasatpulakajālakajagajjayatanutraṃ sāndrasavasāsramadhupānamadamuktavikaṭāṭṭahasitatrasadaśeṣasuradaityam  /<BR>
gāḍhavinigūḍhadayavismayamayāpratimaraudratanum advayamahārṇavanimagnaṃ śuddhaguṇadhāma karuṇābalam udāranavanāṭyarasaval<i>lalita</i>vṛttam abhivande  // JVms_124 //<BR>
<BR>
iti duṣkaraprabhedavṛtta)mālāstutivivṛtau samavṛttāni || ||<BR>
<BR>
idam ardham abālaśaśiprabhaṃ bālaraviprabham ādadhad ardham  /<BR>
karuṇāvaśavarti bhavadvapuḥ kasya mano na karoty <i>upacitram</i>  // JVms_125 //<BR>
<BR>
tattvasudhārasatṛptiviśeṣāt sakalasamīhitasiddhivaśād vā  /<BR>
tvaccaraṇānubhuvā bhavitavyaṃ bhavamathanaśruta na <i>drutam adhyā</i>  // JVms_126 //<BR>
<BR>
kim uśanti budhā adhikaṃ vibho yadi janīya tadīyatanur bhavet  /<BR>
tava dṛṣṭisudhārasadhārayā sphuritahārarucā <i>hariṇaplutā</i>  // JVms_127 //<BR>
<BR>
iyam urukaruṇārasā mukhaśrīḥ samadhigatā nijadhīśriyo rasena  /<BR>
sphuradadharadalābhihārihemā-mbujakalikeva vibhāti <i>puṣpitāgrā</i>  // JVms_128 //<BR>
<BR>
mukham idam aparaṃ tavotpala-prakararucām iva bhāti saṃcayaḥ  /<BR>
samuditam iva kairavaśriyā harati mano '<i>paravaktram</i> iva  // JVms_129 //<BR>
<BR>
<i>idam ardhasamaṃ</i> samīkṣyate te bata <i>vṛttaṃ</i> jayino jagattrayasya  /<BR>
kva cid arthavidhau vidhūtaviśvā <i>śiśulīlā</i> lalitāpi yat taveyam  // JVms_130 //<BR>
<BR>
padam ekam avekṣya te kṣaṇaṃ prasabhākrānta jagattrayīśikham  /<BR>
katham astu na viśvabhāratī nijadāsīva tava <i>priyaṃvadā</i>  // JVms_131 //<BR>
<BR>
svarasopanatāṃ śamaśayyāṃ kiṃ nu vidhūya dhiyo 'py atidurgaiḥ  /<BR>
aticitracaritraśatais te <i>vegavatī</i> karuṇā yadi na syāt  // JVms_132 //<BR>
<BR>
sarvātiśayasya dhāma dhāmnaḥ sarvāṅgīṇasulakṣyalakṣaṇaśrīḥ  /<BR>
lokasya gatāpi hi smṛtiṃ te bhadraṃ <i>bhadravirāṭ</i> tanus tanoti  // JVms_133 //<BR>
<BR>
paritaḥ sphuradbhir abhirāmair aṃśumayaiḥ parārthaparamārthaiḥ  /<BR>
pavipadmakhaḍgamaṇicakraiḥ <i>ketumatī</i> vibhāti tava mūrtiḥ  // JVms_134 //<BR>
<BR>
caittamātrabhāvabhāji bhāvyate kva parā parārthasaṃpad īdṛśī dayāyām  /<BR>
seyam etadākṛticchalād ato 'va-<i>yavadhvaner matupstriyā</i> samābhidhānā  // JVms_135 //<BR>
<BR>
udayadaruṇakiraṇanikaraparikara-kanakamayavimalahimakarajayanī  /<BR>
jayati nikhilajagadabhiratikṛtipaṭur atibhava tava tanur iyam <i>atirucirā</i>  // JVms_136 //<BR>
<BR>
tribhuvanaduradhigamacaraṇaparicaraṇaguruvibhavabhagavadasitasugata-pratikṛtisacivavimalamaṇinicayakhacitasuparighaṭanaguṇavasatiḥ  /<BR>
jinanayagadanaravalayalavasamanukṛtirasikanibhasurabhisurasumanaḥ-parimalamiladalikulakaṇitanidhir adhigamajalada jayati tava <i>śikhā</i>  // JVms_137 //<BR>
<BR>
samudayadiśi samupanataruciṣu vividhasamudayakaraṇam abhidadhatī praśamasukharasarasikamatiṣu nirupamaśamasukhapathakathanapṛthuniratiḥ  /<BR>
aparimitasukṛtaphalam adhipa tava jayati sakalajinanayanayanagīr ṛjumatiṣu niyatam ṛjur amṛtakuṭa kuṭilamatiṣu niratiśaya<i>kuṭilapadā</i>  // JVms_138 //<BR>
<BR>
<i>ākhyānike</i>yaṃ bhavato guṇānām iti stuvaṃs tvām abhimanyate yaḥ  /<BR>
nūṇaṃ sa gaṇḍūṣajalopayogān mayā nipīto 'mbudhir ity aveti  // JVms_139 //<BR>
<BR>
api tv aśeṣasmaravairiṇām apy ākhyeyatākhyātim anāśriteṣu  /<BR>
guṇeṣu te nātha vṛthābhimānasya-<i>ākhyānikā</i>sau <i>viparītapūrvā</i>  // JVms_140 //<BR>
<BR>
|| iti duṣkaraprabhedavṛttamālāvivṛtan ardhasamavṛttāni ||<BR>
<i>aṣṭābhir akṣaraiḥ pādo</i> 'soḍhas tadgāḍhamajjanād <i>anuvṛddhaiḥ</i>  /<BR>
guṇasāgara <i>sāgarair</i> apūritāṅgurīgarto <i>viṣamaṃ</i> daśāntare dayā <i>padacaturūrdhvaṃ</i> nayati bhāvam  // JVms_141 //<BR>
<BR>
iti nigaditajātau kṛtaviṣamacaraṇaracanāyām  /<BR>
laghuguruniyatibhṛti bhayam ayati ko na bhavasi na yadi niyatam abhividhivacanam anu <i>pīḍaḥ</i>  // JVms_142 //<BR>
<BR>
suciranihitahitamatikandāṅ-kura iva tava bhāti  /<BR>
viṣamajanadamanaghaṭitavikaṭamūrtes tripuraharamukuṭamaṇisadṛśadaśana<i>kalike</i>yam  // JVms_143 //<BR>
<BR>
prasaradurudahanaghanaghora-cchaṭam iva gaganatalam anavadhi dadhānā  /<BR>
prasabham abhimukhaṃ te praśamayati śamanam api nayanavalana<i>lavalī</i>lā  // JVms_144 //<BR>
<BR>
mṛdujanam anu punar iyam eva praśamitasakalakaṭukaluṣaviṣarāśiḥ  /<BR>
pratimuhur abhinavam atulasukhanidhim upanayantī niyatam <i>amṛtadhāra</i>  // JVms_145 //<BR>
<BR>
padacaturūrdhvaprabhedāḥ ||  ||<BR>
taḍitojjvalaṃ jaladarāśim aniśam udabhārabandhuram  /<BR>
ghoraghanarasitam īśa tanuḥ kṛpayā kuto 'pi jayatīyam <i>udgatā</i>  // JVms_146 //<BR>
<BR>
ata eva duṣkaratarāṇi vilasitaśatāni tanvataḥ  /<BR>
hlādayaty akhilalokam idaṃ paṭukīrti<i>saurabhakam</i> adbhutaṃ tava  // JVms_147 //<BR>
<BR>
bhṛkuṭīkaṭākṣadaśaneṣu kim api vikṛtāni bibhrataḥ  /<BR>
damayati tava bhuvanāni vapur <i>lalitaṃ</i> ca kiṃ tu <i>vikaṭaṃ</i> yad īdṛśam  // JVms_148 //<BR>
<BR>
|| udgatābhedāḥ || ||<BR>
prāgbhārātiśaye 'pi tādṛśe 'dbhutabhīme bhuvanāhitahataye samaṃ samantāt  /<BR>
marud anatiśayarayaḥ <i>pracupitam</i> api tava na sameti salīlam  // JVms_149 //<BR>
<BR>
kiṃ bhūyo bhagavan bhavantam aśrayam āptaḥ sthitabhāram atulam <i>ārṣabhaṃ</i> dadhānam  /<BR>
tac <i>chuddhavirāḍviśeṣaṇam</i> hy aparaviṣamaśirasi padaṃ vinidhatte  // JVms_150 //<BR>
<BR>
ārādhyeti bhavantam āśrayaikasamṛddhyā kuśalaṃ yad amalam asti <i>vardhamānam</i>  /<BR>
tat idam akhilam udañcatu bhuvanam urupadaṃ tvadabhimatam ativividhavṛttaviśeṣaiḥ  // JVms_151 //<BR>
<BR>
api ca pracayena bhūyasā kuśalasyāsya nikamanirmalasya  /<BR>
vigalatu sakalasya dehino bhavarajanīprabhavāndhakārarāśiḥ  // JVms_152 //<BR>
<BR>
|| sarvaviṣamāṇi ||<BR>
kiṃ ca prauḍhaprajñāpreyasy-aliṅgen<i>ānaṅgakrīḍam</i>  /<BR>
uḍupatiruciranicayamayam iva vapur anatiśayakaruṇam iha vahad anubhavatu  // JVms_153 //<BR>
<BR>
|| ardhaviṣamam ||<BR>
vicitravṛttair iti varṇanena yad ācitaṃ candrakarāmalaṃ śubham  /<BR>
tato 'stu lokaḥ parimuktaśokaḥ sphuranmahāsaukhyaśikhāsakhīvaraḥ  // JVms_154 //<BR>
<BR>
|| pādaviṣamam ||<BR>
|| āryamañjughoṣasya duṣkaraprabhedā Vṛttamālāstutiḥ samāpta ||<BR>
|| kṛtir iyaṃ mahāpaṇḍitasthaviraJñānaśrīmitrasya ||<BR>
<BR>
<BR>
<BR>
</body></html>
