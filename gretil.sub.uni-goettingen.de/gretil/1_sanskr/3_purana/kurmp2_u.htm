<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title> Kurma-Purana, Part 2 </title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Kurma-Purana, Part 2<BR>
<BR>
Input by members of the Sansknet project<BR>
(www.sansknet.org)<BR>
<BR>
This GRETIL version has been converted from a custom Devanagari encoding.<BR>
Therefore, word boundaries are usually not marked by blanks.<BR>
These and other irregularities cannot be standardized at present.<BR>
<BR>
The text is not proof-read!<BR>
REVISED GRETIL VERSION (30.8.2010)<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
uparivibhāgaḥ<BR>
<BR>
ṛṣaya ūcuḥ<BR>
bhavatā kathitaḥ samyak sargaḥ svāyaṃbhuvastataḥ  /<BR>
brahmāṇḍasyāsya vistāro manvantaraviniścayaḥ  // KūrmP_2,1.1 //<BR>
tatreśvareśvaro devo varṇibhirdharmatatparaiḥ  /<BR>
jñānayogaratairnityamārādhyaḥ kathitastvayā  // KūrmP_2,1.2 //<BR>
tadvadāśeṣasaṃsāraduḥ khanāśamanuttamam  /<BR>
jñānaṃ brahmaikaviṣayaṃ yena paśyema tatparam  // KūrmP_2,1.3 //<BR>
tvaṃ hi nārāyaṇātsākṣāt kṛṣṇadvaipāyanāt prabho  /<BR>
avāptākhilavijñānastattvāṃ pṛcchāmahe punaḥ  // KūrmP_2,1.4 //<BR>
śrutvā munīnāṃ tad vākyaṃ kṛṣṇadvaipāyanaṃ prabhum  /<BR>
sūtaḥ paurāṇikaḥ smṛtvā bhāṣituṃ hyupacakrame  // KūrmP_2,1.5 //<BR>
athāsminnantare vyāsaḥ kṛṣṇadvaipāyanaḥ svayam  /<BR>
ājagāma muniśreṣṭhā yatra satraṃ samāsate  // KūrmP_2,1.6 //<BR>
taṃ dṛṣṭvā vedavidvāṃsaṃ kālameghasamadyutim  /<BR>
vyāsaṃ kamalapatrākṣaṃ praṇemurdvijapuṅgavāḥ  // KūrmP_2,1.7 //<BR>
papāta daṇḍavad bhūmau dṛṣṭvāsau romaharṣaṇaḥ  /<BR>
pradakṣiṇīkṛtya guruṃ prāñjaliḥ pārśvago 'bhavat  // KūrmP_2,1.8 //<BR>
pṛṣṭāste 'nāmayaṃ viprāḥ śaunakādyā mahāmunim  /<BR>
samāśvāsyāsanaṃ tasmai tadyogyaṃ samakalpayan  // KūrmP_2,1.9 //<BR>
athaitānabravīd vākyaṃ parāśarasutaḥ prabhuḥ  /<BR>
kaccinna tapaso hāniḥ svādhyāyasya śrutasya ca  // KūrmP_2,1.10 //<BR>
tataḥ sa sūtaḥ svaguruṃ praṇamyāha mahāmunim  /<BR>
jñānaṃ tad brahmaviṣayaṃ munīnāṃ vaktumarhasi  // KūrmP_2,1.11 //<BR>
ime hi munayaḥ śāntāstāpasā dharmatatparāḥ  /<BR>
śuśrūṣā jāyate caiṣāṃ vaktumarhasi tattvataḥ  // KūrmP_2,1.12 //<BR>
jñānaṃ vimuktidaṃ divyaṃ yanme sākṣāt tvayoditam  /<BR>
munīnāṃ vyāhṛtaṃ pūrvaṃ viṣṇunā kūrmarūpiṇā  // KūrmP_2,1.13 //<BR>
śrutvā sūtasya vacanaṃ muniḥ satyavatīsutaḥ  /<BR>
praṇamya śirasā rudraṃ vacaḥ prāha sukhāvaham  // KūrmP_2,1.14 //<BR>
vyāsa uvāca<BR>
vakṣye devo mahādevaḥ pṛṣṭo yogīśvaraiḥ purā  /<BR>
sanatkumārapramukhaiḥ svayaṃ yatsamabhāṣata  // KūrmP_2,1.15 //<BR>
sanatkumāraḥ sanakastathaiva ca sanandanaḥ  /<BR>
aṅgirā rudrasahito bhṛguḥ paramadharmavit  // KūrmP_2,1.16 //<BR>
kaṇādaḥ kapilo yogī vāmadevo mahāmuniḥ  /<BR>
śukro vasiṣṭho bhagavān sarve saṃyatamānasāḥ  // KūrmP_2,1.17 //<BR>
parasparaṃ vicāryaite saṃśayāviṣṭacetasaḥ  /<BR>
taptavantastapo ghoraṃ puṇye badarikāśrame  // KūrmP_2,1.18 //<BR>
apaśyaṃste mahāyogamṛṣiṃ dharmasutaṃ śucim  /<BR>
nārāyaṇamanādyantaṃ nareṇa sahitaṃ tadā  // KūrmP_2,1.19 //<BR>
saṃstūya vividhaiḥ stotraiḥ sarve vedasamudbhavaiḥ  /<BR>
praṇemurbhaktisaṃyuktā yogino yogavittamam  // KūrmP_2,1.20 //<BR>
vijñāya vāñchitaṃ teṣāṃ bhagavānapi sarvavit  /<BR>
prāha gambhīrayā vācā kimarthaṃ tapyate tapaḥ  // KūrmP_2,1.21 //<BR>
abruvan hṛṣṭamanaso viśvātmānaṃ sanātanam  /<BR>
sākṣānnārāyaṇaṃ devamāgataṃ siddhisūcakam  // KūrmP_2,1.22 //<BR>
vayaṃ saṃśayamāpannāḥ sarve vai brahmavādinaḥ  /<BR>
bhavantamekaṃ śaraṇaṃ prapannāḥ puruṣottamam  // KūrmP_2,1.23 //<BR>
tvaṃ hi tad vettha paramaṃ sarvajño bhagavānṛṣiḥ  /<BR>
nārāyaṇaḥ svayaṃ sākṣāt purāṇo 'vyaktapūruṣaḥ  // KūrmP_2,1.24 //<BR>
nahyanyo vidyate vettā tvāmṛte parameśvara  /<BR>
śuśrūṣāsmākamakhilaṃ saṃśayaṃ chettumarhasi  // KūrmP_2,1.25 //<BR>
kiṃ kāraṇamidaṃ kṛtsnaṃ ko 'nusaṃsarate sadā  /<BR>
kaścidātmā ca kā muktiḥ saṃsāraḥ kiṃnimittakaḥ  // KūrmP_2,1.26 //<BR>
kaḥ saṃsārayatīśānaḥ ko vā sarvaṃ prapaśyati  /<BR>
kiṃ tat parataraṃ brahma sarvaṃ no vaktumarhasi  // KūrmP_2,1.27 //<BR>
evamukte tu munayaḥ prāpaśyan puruṣottamam  /<BR>
vihāya tāpasaṃ rūpaṃ saṃsthitaṃ svena tejasā  // KūrmP_2,1.28 //<BR>
vibhrājamānaṃ vimalaṃ prabhāmaṇḍalamaṇḍitam  /<BR>
śrīvatsavakṣasaṃ devaṃ taptajāmbūnadaprabham  // KūrmP_2,1.29 //<BR>
śaṅkhacakragadāpāṇiṃ śārṅgahastaṃ śriyāvṛtam  /<BR>
na dṛṣṭastatkṣaṇādeva narastasyaiva tejasā  // KūrmP_2,1.30 //<BR>
tadantare mahādevaḥ śaśāṅkāṅkitaśekharaḥ  /<BR>
prasādābhimukho rudraḥ prādurāsīnmaheśvaraḥ  // KūrmP_2,1.31 //<BR>
nirīkṣya te jagannāthaṃ trinetraṃ candrabhūṣaṇam  /<BR>
tuṣṭuvurhṛṣṭamanaso bhaktyā taṃ parameśvaram  // KūrmP_2,1.32 //<BR>
jayeśvara mahādeva jaya bhūtapate śiva  /<BR>
jayāśeṣamunīśāna tapasābhiprapūjita  // KūrmP_2,1.33 //<BR>
sahasramūrte viśvātman jagadyantrapravartaka  /<BR>
jayānanta jagajjanmatrāṇasaṃhārakāraṇa  // KūrmP_2,1.34 //<BR>
sahasracaraṇeśāna śaṃbho yogīndravandita  /<BR>
jayāmbikāpate deva namaste parameśvara  // KūrmP_2,1.35 //<BR>
saṃstuto bhagavānīśastryambako bhaktavatsalaḥ  /<BR>
samāliṅgya hṛṣīkeśaṃ prāha gambhīrayā girā  // KūrmP_2,1.36 //<BR>
kimarthaṃ puṇḍarīkākṣa munīndrā brahmavādinaḥ  /<BR>
imaṃ samāgatā deśaṃ kiṃ vā kāryaṃ mayācyuta  // KūrmP_2,1.37 //<BR>
ākarṇya bhagavadvākyaṃ devadevo janārdanaḥ  /<BR>
prāha devo mahādevaṃ prasādābhimukhaṃ sthitam  // KūrmP_2,1.38 //<BR>
ime hi munayo deva tāpasāḥ kṣīṇakalmaṣāḥ  /<BR>
abhyāgatā māṃ śaraṇaṃ samyagdarśanakāṅkṣiṇaḥ  // KūrmP_2,1.39 //<BR>
yadi prasanno bhagavān munīnāṃ bhāvitātmanām  /<BR>
sannidhau mama tajjñānaṃ divyaṃ vaktumihārhasi  // KūrmP_2,1.40 //<BR>
tvaṃ hi vettha svamātmānaṃ na hyanyo vidyate śiva  /<BR>
tatastvamātmanātmānaṃ munīndrebhyaḥ pradarśaya  // KūrmP_2,1.41 //<BR>
evamuktvā hṛṣīkeśaḥ provāca munipuṅgavān  /<BR>
pradarśayan yogasiddhiṃ nirīkṣya vṛṣabhadhvajam  // KūrmP_2,1.42 //<BR>
saṃdarśanānmaheśasya śaṅkarasyātha śūlinaḥ  /<BR>
kṛtārthaṃ svayamātmānaṃ jñātumarhatha tattvataḥ  // KūrmP_2,1.43 //<BR>
praṣṭumarhatha viśveśaṃ pratyakṣaṃ purataḥ sthitam  /<BR>
mamaiva sannidhāveṣa yathāvad vaktumīśvaraḥ  // KūrmP_2,1.44 //<BR>
niśamya viṣṇuvacanaṃ praṇamya vṛṣabhadhvajam  /<BR>
sanatkumārapramukhāḥ pṛcchanti sma maheśvaram  // KūrmP_2,1.45 //<BR>
athāsminnantare divyamāsanaṃ vimalaṃ śivam  /<BR>
kimapyacintyaṃ gaganādīśvarārhaṃ samudbabhau  // KūrmP_2,1.46 //<BR>
tatrāsasāda yogātmā viṣṇunā saha viśvakṛt  /<BR>
tejasā pūrayan viśvaṃ bhāti devo maheśvaraḥ  // KūrmP_2,1.47 //<BR>
taṃ te devādideveśaṃ śaṅkaraṃ brahmavādinaḥ  /<BR>
vibhrājamānaṃ vimale tasmin dadṛśurāsane  // KūrmP_2,1.48 //<BR>
yaṃ prapaśyantiyogasthāḥ svātmanyātmānamīśvaramā  /<BR>
ananyatejasaṃ śāntaṃ śivaṃ dadṛśire kila  // KūrmP_2,1.49 //<BR>
yataḥ prasūtirbhūtānāṃ yatraitat pravilīyate  /<BR>
tamāsanasthaṃ bhūtānāmīśaṃ dadṛśire kila  // KūrmP_2,1.50 //<BR>
yadantarā sarvametad yato 'bhinnamidaṃ jagat  /<BR>
sa vāsudevamāsīnaṃ tamīśaṃ dadṛśuḥ kila  // KūrmP_2,1.51 //<BR>
provāca pṛṣṭo bhagavān munīnāṃ parameśvaraḥ  /<BR>
nirīkṣya puṇḍarīkākṣaṃ svātmayogamanuttamam  // KūrmP_2,1.52 //<BR>
tacchṛṇudhvaṃ yathānyāyamucyamānaṃ mayānaghāḥ  /<BR>
praśāntamānasāḥ sarve jñānamīśvarabhāṣitam  // KūrmP_2,1.53 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge (īśvaragītāsu) prathamo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
īśvara uvāca<BR>
avācyametad vijñānamātmaguhyaṃ sanātanam  /<BR>
yanna devā vijānanti yatanto 'pi dvijātayaḥ  // KūrmP_2,2.1 //<BR>
idaṃ jñānaṃ samāśritya brahmabhūtā dvijottamāḥ  /<BR>
na saṃsāraṃ prapadyante pūrve 'pi brahmavādinaḥ  // KūrmP_2,2.2 //<BR>
guhyād guhyatamaṃ sākṣād gopanīyaṃ prayatnataḥ  /<BR>
vakṣye bhaktimatāmadya yuṣmākaṃ brahmavādinām  // KūrmP_2,2.3 //<BR>
ātmāyaḥ kevalaḥ svasthaḥ śāntaḥ sūkṣmaḥ sanātanaḥ  /<BR>
asti sarvāntaraḥ sākṣāccinmātrastamasaḥ paraḥ  // KūrmP_2,2.4 //<BR>
so 'ntaryāmī sa puruṣaḥ sa prāṇaḥ sa maheśvaraḥ  /<BR>
sa kālo 'gnistadavyaktaṃ sa evedamiti śrutiḥ  // KūrmP_2,2.5 //<BR>
asmād vijāyate viśvamatraiva pravilīyate  /<BR>
sa māyī māyayā baddhaḥ karoti vividhāstanūḥ  // KūrmP_2,2.6 //<BR>
na cāpyayaṃ saṃsarati na ca saṃsārayet prabhuḥ  /<BR>
nāyaṃ pṛthvī na salilaṃ na tejaḥ pavano nabhaḥ  // KūrmP_2,2.7 //<BR>
na prāṇe na mano 'vyaktaṃ na śabdaḥ sparśa eva ca  /<BR>
na rūparasagandhāśca nāhaṃ kartā na vāgapi  // KūrmP_2,2.8 //<BR>
na pāṇipādau no pāyurna copasthaṃ dvijottamāḥ  /<BR>
na kartā na ca bhoktā vā na ca prakṛtipūruṣau  /<BR>
na māyā naiva ca prāścaitanyaṃ paramārthataḥ  // KūrmP_2,2.9 //<BR>
yathā prakāśatamasoḥ sambandho nopapadyate  /<BR>
tadvadaikyaṃ na saṃbandhaḥ prapañcaparamātmanoḥ  // KūrmP_2,2.10 //<BR>
chāyātapau yathā loke parasparavilakṣaṇau  /<BR>
tadvat prapañcapuruṣau vibhinnau paramārthataḥ  // KūrmP_2,2.11 //<BR>
yadyātmā malino 'svastho vikārī syāt svabhāvataḥ  /<BR>
nahi tasya bhavenmuktirjanmāntaraśatairapi  // KūrmP_2,2.12 //<BR>
paśyanti munayo yuktāḥ svātmānaṃ paramārthataḥ  /<BR>
vikārahīnaṃ nirduḥ khamānandātmānamavyayam  // KūrmP_2,2.13 //<BR>
ahaṃ kartā sukhī duḥ khī kṛśaḥ sthūleti yā matiḥ  /<BR>
sā cāhaṅkārakartṛtvādātmanyāropyate janaiḥ  // KūrmP_2,2.14 //<BR>
vadanti vedavidvāṃsaḥ sākṣiṇaṃ prakṛteḥ param  /<BR>
bhoktāramakṣaraṃ śuddhaṃ sarvatra samavasthitam  // KūrmP_2,2.15 //<BR>
tasmādajñānamūlo hi saṃsāraḥ sarvadehinām  /<BR>
ajñānādanyathā jñānaṃ tacca prakṛtisaṃgatam  // KūrmP_2,2.16 //<BR>
nityoditaḥ svayaṃ jyotiḥ sarvagaḥ puruṣaḥ paraḥ  /<BR>
ahaṅkārāvivekena kartāhamiti manyate  // KūrmP_2,2.17 //<BR>
paśyanti ṛṣayo 'vyaktaṃ nityaṃ sadasadātmakam  /<BR>
pradhānaṃ prakṛtiṃ buddhvā kāraṇaṃ brahmavādinaḥ  // KūrmP_2,2.18 //<BR>
tenāyaṃ saṃgato hyātmā kūṭastho 'pi nirañjanaḥ  /<BR>
svātmānamakṣaraṃ brahma nāvabuddhyeta tattvataḥ  // KūrmP_2,2.19 //<BR>
anātmanyātmavijñānaṃ tasmād duḥ khaṃ tathetaram  /<BR>
ragadveṣādayo doṣāḥ sarve bhrāntinibandhanāḥ  // KūrmP_2,2.20 //<BR>
karmaṇyasya bhaved doṣaḥ puṇyāpuṇyamiti sthitiḥ  /<BR>
tadvaśādeva sarveṣāṃ sarvadehasamudbhavaḥ  // KūrmP_2,2.21 //<BR>
nityaḥ sarvatrago hyātmā kūṭastho doṣavarjitaḥ  /<BR>
ekaḥ sa bhidyate śaktyā māyayā na svabhāvataḥ  // KūrmP_2,2.22 //<BR>
tasmādadvaitamevāhurmunayaḥ paramārthataḥ  /<BR>
bhedo vyaktasvabhāvena sā ca māyātmasaṃśrayā  // KūrmP_2,2.23 //<BR>
yathā hi dhūmasaṃparkānnākāśo malino bhavet  /<BR>
antaḥ karaṇajairbhāvairātmā tadvanna lipyate  // KūrmP_2,2.24 //<BR>
yathā svaprabhayā bhāti kevalaḥ sphaṭiko 'malaḥ  /<BR>
upādhihīno vimalastathaivātmā prakāśate  // KūrmP_2,2.25 //<BR>
jñānasvūpamevāhurjagadetad vicakṣaṇāḥ  /<BR>
arthasvarūpamevājñāḥ paśyantyanye kudṛṣṭayaḥ  // KūrmP_2,2.26 //<BR>
kūṭastho nirguṇo vyāpī caitanyātmā svabhāvataḥ  /<BR>
dṛśyate hyartharūpeṇa puruṣairbhrāntidṛṣṭibhiḥ  // KūrmP_2,2.27 //<BR>
yathā saṃlakṣyate raktaḥ kevalaḥ sphaṭiko janaiḥ  /<BR>
raktikādyupadhānena tadvat paramapūruṣaḥ  // KūrmP_2,2.28 //<BR>
tasmādātmākṣaraḥ śuddho nityaḥ sarvagato 'vyayaḥ  /<BR>
upāsitavyo mantavyaḥ śrotavyaśca mumukṣubhiḥ  // KūrmP_2,2.29 //<BR>
yadā manasi caitanyaṃ bhāti sarvatragaṃ sadā  /<BR>
yogino 'vyavadhānena tadā saṃpadyate svayam  // KūrmP_2,2.30 //<BR>
yadā sarvāṇi būtāni svātmanyevābhipaśyati  /<BR>
sarvabhūteṣu cātmānaṃ brahma saṃpadyate tadā  // KūrmP_2,2.31 //<BR>
yadā sarvāṇi bhūtāni samādhistho na paśyati  /<BR>
ekībhūtaḥ pareṇāsau tadā bhavati kevalaḥ  // KūrmP_2,2.32 //<BR>
yadā sarve pramucyante kāmā ye 'sya hṛdi sthitāḥ  /<BR>
tadāsāvamṛtībhūtaḥ kṣemaṃ gacchati paṇḍitaḥ  // KūrmP_2,2.33 //<BR>
yadā bhūtapṛthagbhāvamekasthamanupaśyati  /<BR>
tata eva ca vistāraṃ brahma saṃpadyate tadā  // KūrmP_2,2.34 //<BR>
yadā paśyati cātmānaṃ kevalaṃ paramārthataḥ  /<BR>
māyāmātraṃ jagat kṛtsnaṃ tadā bhavati nirvṛtaḥ  // KūrmP_2,2.35 //<BR>
yadā janmajarāduḥ khavyādhīnāmekabheṣajam  /<BR>
kevalaṃ brahmavijñānaṃ jāyate 'sau tadā śivaḥ  // KūrmP_2,2.36 //<BR>
yathā nadīnadā loke sāgareṇaikatāṃ yayuḥ  /<BR>
tadvadātmākṣareṇāsau niṣkalenaikatāṃ vrajet  // KūrmP_2,2.37 //<BR>
tasmād vijñānamevāsti na prapañco na saṃsṛtiḥ  /<BR>
ajñānenāvṛtaṃ loko vijñānaṃ tena muhyati  // KūrmP_2,2.38 //<BR>
tajjñānaṃ nirmalaṃ sūkṣmaṃ nirvikalpaṃ yadavyayam  /<BR>
ajñānamitarat sarvaṃ vijñānamiti me matam  // KūrmP_2,2.39 //<BR>
etad vaḥ paramaṃ sāṃkhyaṃ bhāṣitaṃ jñānamuttamam  /<BR>
sarvavedāntasāraṃ hi yogastatraikacittatā  // KūrmP_2,2.40 //<BR>
yogāt saṃjāyate jñānaṃ jñānād yogaḥ pravartate  /<BR>
yogajñānābhiyuktasya nāvāpyaṃ vidyate kvacit  // KūrmP_2,2.41 //<BR>
yadeva yogino yānti sāṃkhyaistadadhigamyate  /<BR>
ekaṃ sāṃkhyaṃ ca yogaṃ ca yaḥ paśyati sa tattvavit  // KūrmP_2,2.42 //<BR>
anye ca yogino viprā aiśvaryāsaktacetasaḥ  /<BR>
majjanti tatra tatraiva na tvātmaiṣāmiti śrutiḥ  // KūrmP_2,2.43 //<BR>
yattat sarvagataṃ divyamaiśvaryamacalaṃ mahat  /<BR>
jñānayogābhiyuktastu dehānte tadavāpnuyāt  // KūrmP_2,2.44 //<BR>
eṣa ātmāhamavyakto māyāvī parameśvaraḥ  /<BR>
kīrtitaḥ sarvavedeṣu sarvātmā sarvatomukhaḥ  // KūrmP_2,2.45 //<BR>
sarvakāmaḥ sarvarasaḥ sarvagandho 'jaro 'maraḥ  /<BR>
sarvataḥ pāṇipādo 'hamantaryāmī sanātanaḥ  // KūrmP_2,2.46 //<BR>
apāṇipādo javano grahītā hṛdi saṃsthitaḥ  /<BR>
acakṣurapi paśyāmi tathākarṇaḥ śṛṇomyaham  // KūrmP_2,2.47 //<BR>
vedāhaṃ sarvamevedaṃ na māṃ jānāti kaścana  /<BR>
prāhurmahāntaṃ puruṣaṃ māmekaṃ tattvadarśinaḥ  // KūrmP_2,2.48 //<BR>
paśyanti ṛṣayo hetumātmanaḥ sūkṣmadarśinaḥ  /<BR>
nirguṇāmalarūpasya yattadaiśvaryamuttamam  // KūrmP_2,2.49 //<BR>
yanna devā vijānanti mohitā mama māyayā  /<BR>
vakṣye samāhitā yūyaṃ śṛṇudhvaṃ brahmavādinaḥ  // KūrmP_2,2.50 //<BR>
nāhaṃ praśāstā sarvasya māyātītaḥ svabhāvataḥ  /<BR>
prerayāmi tathāpīdaṃ kāraṇaṃ sūrayo viduḥ  // KūrmP_2,2.51 //<BR>
yanme guhyatamaṃ dehaṃ sarvagaṃ tattvadarśinaḥ  /<BR>
praviṣṭā mama sāyujyaṃ labhante yogino 'vyayam  // KūrmP_2,2.52 //<BR>
teṣāṃ hi vaśamāpannā māyā me viśvarūpiṇī  /<BR>
labhante paramāṃ śuddhiṃ nirvāṇaṃ te mayā saha  // KūrmP_2,2.53 //<BR>
na teṣāṃ punarāvṛttiḥ kalpakoṭiśatairapi  /<BR>
prasādānmama yogīndrā etad vedānuśāsanam  // KūrmP_2,2.54 //<BR>
nāputraśiṣyayogibhyo dātavyaṃ brahmavādibhiḥ  /<BR>
maduktametad vijñānaṃ sāṃkhyayogasamāśrayam  // KūrmP_2,2.55 //<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge (īśvaragītāsu) dvitīyo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
īśvara uvāca<BR>
avyaktādabhavat kālaḥ pradhānaṃ puruṣaḥ paraḥ  /<BR>
tebhyaḥ sarvamidaṃ jātaṃ tasmād brahmamayaṃ jagat  // KūrmP_2,3.1 //<BR>
sarvataḥ pāṇipādaṃ tat sarvato 'kṣiśiromukham  /<BR>
sarvataḥ śrutimalloke sarvamāvṛtya tiṣṭhati  // KūrmP_2,3.2 //<BR>
sarvendriyaguṇābhāsaṃ sarvendriyavivarjitam  /<BR>
sarvādhāraṃ sadānandamavyaktaṃ dvaitavarjitam  // KūrmP_2,3.3 //<BR>
sarvopamānarahitaṃ pramāṇātītagocaram  /<BR>
nirvikalpaṃ nirābhāsaṃ sarvāvāsaṃ parāmṛtam  // KūrmP_2,3.4 //<BR>
abhinnaṃ bhinnasaṃsthānaṃ śāśvataṃ dhru vamavyayam  /<BR>
nirguṇaṃ paramaṃ vyoma tajjñānaṃ sūrayo viduḥ  // KūrmP_2,3.5 //<BR>
sa ātmā sarvabhūtānāṃ sa bāhyābhyantaraḥ paraḥ  /<BR>
so 'haṃ sarvatragaḥ śānto jñānātmā parameśvaraḥ  // KūrmP_2,3.6 //<BR>
mayā tatamidaṃ viśvaṃ jagadavyaktamūrtinā  /<BR>
matsthāni sarvabhūtāni yastaṃ veda sa vedavit  // KūrmP_2,3.7 //<BR>
pradhānaṃ puruṣaṃ caiva tattvadvayamudāhṛtam  /<BR>
tayoranādiruddiṣṭaḥ kālaḥ saṃyojakaḥ paraḥ  // KūrmP_2,3.8 //<BR>
trayametadanādyantamavyakte samavasthitam  /<BR>
tadātmakaṃ tadanyat syāt tadrūpaṃ māmakaṃ viduḥ  // KūrmP_2,3.9 //<BR>
mahadādyaṃ viśeṣāntaṃ saṃprasūte 'khilaṃ jagat  /<BR>
yā sā prakṛtiruddiṣṭā mohinī sarvadehinām  // KūrmP_2,3.10 //<BR>
puruṣaḥ prakṛtistho hi bhuṅkteyaḥ prākṛtān guṇān  /<BR>
ahaṅkāravimuktatvāt procyate pañcaviṃśakaḥ  // KūrmP_2,3.11 //<BR>
ādyo vikāraḥ prakṛtermahānātmeti kathyate  /<BR>
vijñānaśaktirvijñātā hyahaṅkārastadutthitaḥ  // KūrmP_2,3.12 //<BR>
eka eva mahānātmā so 'haṅkāro 'bhidhīyate  /<BR>
sa jīvaḥ so 'ntarātmeti gīyate tattvacintakaiḥ  // KūrmP_2,3.13 //<BR>
tena vedayate sarvaṃ sukhaṃ duḥkhaṃ ca janmasu  /<BR>
sa vijñānātmakastasya manaḥ syādupakārakam  // KūrmP_2,3.14 //<BR>
tenāvivekatastasmāt saṃsāraḥ puruṣasya tu  /<BR>
sa cāvivekaḥ prakṛtau saṅgāt kālena so 'bhavat  // KūrmP_2,3.15 //<BR>
kālaḥ sṛjati bhūtāni kālaḥ saṃharati prajāḥ  /<BR>
sarve kālasya vaśagā na kālaḥ kasyacid vaśe  // KūrmP_2,3.16 //<BR>
so 'ntarā sarvamevedaṃ niyacchati sanātanaḥ  /<BR>
procyate bhagavān prāṇaḥ sarvajñaḥ puruṣottamaḥ  // KūrmP_2,3.17 //<BR>
sarvendriyebhyaḥ paramaṃ mana āhurmanīṣiṇaḥ  /<BR>
manasaścāpyahaṅkāramahaṅkārānmahān paraḥ  // KūrmP_2,3.18 //<BR>
mahataḥ paramavyaktamavyaktāt puruṣaḥ paraḥ  /<BR>
puruṣād bhagavān prāṇastasya sarvamidaṃ jagat  // KūrmP_2,3.19 //<BR>
prāṇāt parataraṃ vyoma vyomātīto 'gnirīśvaraḥ  /<BR>
so 'haṃ sarvatragaḥ śānto jñānātmā parameśvaraḥ  /<BR>
nāsti mattaḥ paraṃ bhūtaṃ māṃ vijñāya vimucyate  // KūrmP_2,3.20 //<BR>
nityaṃ hi nāsti jagati bhūtaṃ sthāvarajaṅgamam  /<BR>
ṛte māmekamavyaktaṃ vyomarūpaṃ maheśvaram  // KūrmP_2,3.21 //<BR>
so 'haṃ sṛjāmi sakalaṃ saṃharāmi sadā jagat  /<BR>
māyī māyāmayo devaḥ kālena saha saṅgataḥ  // KūrmP_2,3.22 //<BR>
matsannidhāveṣa kālaḥ karoti sakalaṃ jagat  /<BR>
niyojayatyanantātmā hyetad vedānuśāsanam  // KūrmP_2,3.23 //<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge (īśvaragītāsu) tṛtīyo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
<BR>
īśvara uvāca<BR>
vakṣye samāhitā yūyaṃ śṛṇudhvaṃ brahmavādinaḥ  /<BR>
māhātmyaṃ devadevasya yenedaṃ saṃpravartate  // KūrmP_2,4.1 //<BR>
nāhaṃ tapobhirvividhairna dānena na cejyayā  /<BR>
śakyo hi puruṣairjñātumṛte bhaktimanuttamām  // KūrmP_2,4.2 //<BR>
ahaṃ hi sarvabhāvānāmantastiṣṭhāmi sarvagaḥ  /<BR>
māṃ sarvasākṣiṇaṃ loko na jānāti munīśvarāḥ  // KūrmP_2,4.3 //<BR>
yasyāntarā sarvamidaṃ yo hi sarvāntaraḥ paraḥ  /<BR>
so 'handhātā vidhātā ca kālo 'gnirviśvatomukhaḥ  // KūrmP_2,4.4 //<BR>
na māṃ paśyanti munayaḥ sarve 'pi tridivaukasaḥ  /<BR>
brahmā ca manavaḥ śakro ye cānye prathitaujasaḥ  // KūrmP_2,4.5 //<BR>
gṛṇanti satataṃ vedā māmekaṃ parameśvaram  /<BR>
yajanti vividhairagniṃ brāhmaṇā vaidikairmakhaiḥ  // KūrmP_2,4.6 //<BR>
sarve lokā namasyanti brahmā lokapitāmahaḥ  /<BR>
dhyāyanti yogino devaṃ bhūtādhipatimīśvaram  // KūrmP_2,4.7 //<BR>
ahaṃ hi sarvahaviṣāṃ bhoktā caiva phalapradaḥ  /<BR>
sarvadevatanurbhūtvā sarvātmā sarvasaṃsthitaḥ  // KūrmP_2,4.8 //<BR>
māṃ paśyantīha vidvāṃśo dhārmikā vedavādinaḥ  /<BR>
teṣāṃ sannihito nityaṃ ye bhaktyā māmupāsate  // KūrmP_2,4.9 //<BR>
brāhmaṇāḥ kṣatriyā vaiśyā dhārmikā māmupāsate  /<BR>
teṣāṃ dadāmi tat sthānamānandaṃ paramaṃ padam  // KūrmP_2,4.10 //<BR>
anye 'pi ye vikarmasthāḥ śūdrādyā nīcajātayaḥ  /<BR>
bhaktimantaḥ pramucyante kālena mayi saṃgatāḥ  // KūrmP_2,4.11 //<BR>
na madbhaktā vinaśyanti madbhaktā vītakalmaṣāḥ  /<BR>
ādāvetat pratijñātaṃ na me bhaktaḥ praṇaśyati  // KūrmP_2,4.12 //<BR>
yo vai nindati taṃ mūḍho devadevaṃ sa nindati  /<BR>
yo hi taṃ pūjayed bhaktyā sa pūjayati māṃ sadā  // KūrmP_2,4.13 //<BR>
patraṃ puṣpaṃ phalaṃ toyaṃ madārādhanakāraṇāt  /<BR>
yo me dadāti niyataḥ sa me bhaktaḥ priyo mataḥ  // KūrmP_2,4.14 //<BR>
ahaṃ hi jagatāmādau brahmāṇaṃ parameṣṭhinam  /<BR>
vidhāya dattavān vedānaśeṣānātmaniḥ sṛtān  // KūrmP_2,4.15 //<BR>
ahameva hi sarveṣāṃ yogināṃ gururavyayaḥ  /<BR>
dhārmikāṇāṃ ca goptāhaṃ nihantā vedavidviṣām  // KūrmP_2,4.16 //<BR>
ahaṃ vai sarvasaṃsārānmocako yogināmiha  /<BR>
saṃsāraheturevāhaṃ sarvasaṃsāravarjitaḥ  // KūrmP_2,4.17 //<BR>
ahameva hi saṃhartā straṣṭāhaṃ paripālakaḥ  /<BR>
māyāvī māmīkā śaktirmāyā lokavimohinī  // KūrmP_2,4.18 //<BR>
mamaiva ca parā śaktiryā sā vidyeti gīyate  /<BR>
nāśayāmi tayā māyāṃ yogināṃ hṛdi saṃsthitaḥ  // KūrmP_2,4.19 //<BR>
ahaṃ hi sarvaśaktīnāṃ pravartakanivartakaḥ  /<BR>
ādhārabhūtaḥ sarvāsāṃ nidhānamamṛtasya ca  // KūrmP_2,4.20 //<BR>
ekā sarvāntarā śaktiḥ karoti vividhaṃ jagat  /<BR>
āsthāya brahmāṇo rūpaṃ manmayī madadhiṣṭhitā  // KūrmP_2,4.21 //<BR>
anyā ca śaktirvipulā saṃsthāpayati me jagat  /<BR>
bhūtvā nārāyaṇo 'nanto jagannātho jaganmayaḥ  // KūrmP_2,4.22 //<BR>
tṛtīyā mahatī śaktirnihanti sakalaṃ jagat  /<BR>
tāmasī me samākhyātā kālākhyā rudrarūpiṇī  // KūrmP_2,4.23 //<BR>
dhyānena māṃ prapaśyanti kecijjñānena cāpare  /<BR>
apare bhaktiyogena karmayogena cāpare  // KūrmP_2,4.24 //<BR>
sarveṣāmeva bhaktānāmiṣṭaḥ priyataro mama  /<BR>
yo hi jñānena māṃ nityamārādhayati nānyathā  // KūrmP_2,4.25 //<BR>
anye ca ye trayo bhaktā madārādhanakāṅkṣiṇaḥ  /<BR>
te 'pi māṃ prāpnuvantyeva nāvartante ca vai punaḥ  // KūrmP_2,4.26 //<BR>
mayā tatamidaṃ kṛtsanaṃ pradhānapuruṣātmakam  /<BR>
mayyeva saṃsthitaṃ viśvaṃ mayā saṃpreryate jagat  // KūrmP_2,4.27 //<BR>
nāhaṃ prerayitā viprāḥ paramaṃ yogamāśritaḥ  /<BR>
prerayāmi jagatkṛtsnametadyo veda so 'mṛtaḥ  // KūrmP_2,4.28 //<BR>
paśyāmyaśeṣamevedaṃ vartamānaṃ svabhāvataḥ  /<BR>
karoti kālo bhagavān mahāyogeśvaraḥ svayam  // KūrmP_2,4.29 //<BR>
yogaḥ saṃprocyate yogī māyā śāstreṣu sūribhiḥ  /<BR>
yogeśvaro 'sau bhagavān mahādevo mahān prabhuḥ  // KūrmP_2,4.30 //<BR>
mahattvaṃ sarvatattvānāṃ paratvāt parameṣṭhinaḥ  /<BR>
procyate bhagavān brahmā mahān brahmamayo 'malaḥ  // KūrmP_2,4.31 //<BR>
yo māmevaṃ vijānāti mahāyogeśvareśvaram  /<BR>
so 'vikalpena yogena yujyate nātra saṃśayaḥ  // KūrmP_2,4.32 //<BR>
so 'haṃ prerayitā devaḥ paramānandamāśritaḥ  /<BR>
nṛtyāmi yogī satataṃ yastad veda sa vedavit  // KūrmP_2,4.33 //<BR>
iti guhyatamaṃ jñānaṃ sarvavedeṣu niṣṭhitam  /<BR>
prasannacetase deyaṃ dhārmikāyāhitāgnaye  // KūrmP_2,4.34 //<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge (īśvaragītāsu) caturtho 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
vyāsa uvāca<BR>
etāvaduktvā bhagavān yogināṃ parameśvaraḥ  /<BR>
nanarta paramaṃ bhāvamaiśvaraṃ saṃpradarśayan  // KūrmP_2,5.1 //<BR>
taṃ te dadṛśurīśānaṃ tejasāṃ paramaṃ nidhim  /<BR>
nṛtyamānaṃ mahādevaṃ viṣṇunā gagane 'male  // KūrmP_2,5.2 //<BR>
yaṃ viduryogatattvajñā yogino yatamānasāḥ  /<BR>
tamīśaṃ sarvabhūtānāmākaśe dadṛśuḥ kila  // KūrmP_2,5.3 //<BR>
yasya māyāmayaṃ sarvaṃ yenedaṃ preryate jagat  /<BR>
nṛtyamānaḥ svayaṃ viprairviśveśaḥ khalu dṛśyate  // KūrmP_2,5.4 //<BR>
yat pādapaṅkajaṃ smṛtvā puruṣo 'jñānajaṃ bhayam  /<BR>
jahati nṛtyamānaṃ taṃ bhūteśaṃ dadṛśuḥ kila  // KūrmP_2,5.5 //<BR>
yaṃ vinidrā jitaśvāsāḥ śāntā bhaktisamanvitāḥ  /<BR>
jyotirmayaṃ prapaśyanti sa yogī dṛśyate kila  // KūrmP_2,5.6 //<BR>
yo 'jñānānmocayet kṣipraṃ prasanno bhaktavatsalaḥ  /<BR>
tameva mocakaṃ rudramākāśe dadṛśuḥ param  // KūrmP_2,5.7 //<BR>
sahasraśirasaṃ devaṃ sahasracaraṇākṛtim  /<BR>
sahasrabāhuṃ jaṭilaṃ candrārdhakṛtaśekharam  // KūrmP_2,5.8 //<BR>
vasānaṃ carma vaiyāghraṃ śūlāsaktamahākaram  /<BR>
daṇḍapāṇiṃ trayīnetraṃ sūryasomāgnilocanam  // KūrmP_2,5.9 //<BR>
brahmāṇḍaṃ tejasā svena sarvamāvṛtya ca sthitam  /<BR>
daṃṣṭrākarālaṃ durdharṣaṃ sūryakoṭisamaprabham  // KūrmP_2,5.10 //<BR>
aṇḍasthaṃ cāṇḍabāhyasthaṃ bāhyamabhyantaraṃ param  /<BR>
sṛjantamanalajvālaṃ dahantamakhilaṃ jagat  /<BR>
nṛtyantaṃ dadṛśurdevaṃ viśvakarmāṇamīśvaram  // KūrmP_2,5.11 //<BR>
mahādevaṃ mahāyogaṃ devānāmapi daivatam  /<BR>
paśūnāṃ patimīśānaṃ jyotiṣāṃ jyotiravyayam  // KūrmP_2,5.12 //<BR>
pinākinaṃ viśālākṣaṃ bheṣajaṃ bhavarogiṇām  /<BR>
kālātmānaṃ kālakālaṃ devadevaṃ maheśvaram  // KūrmP_2,5.13 //<BR>
umāpatiṃ virūpākṣaṃ yogānandamayaṃ param  /<BR>
jñānavairāgyanilayaṃ jñānayogaṃ sanātanam  // KūrmP_2,5.14 //<BR>
śāśvataiśvaryavibhavaṃ dharmādhāraṃ durāsadam  /<BR>
mahendropendranamitaṃ maharṣigaṇavanditam  // KūrmP_2,5.15 //<BR>
ādhāraṃ sarvaśaktīnāṃ mahāyogeśvareśvaram  /<BR>
yogināṃ paramaṃ brahma yogināṃ yogavanditam  /<BR>
yogināṃ hṛdi tiṣṭhantaṃ yogamāyāsamāvṛtam  // KūrmP_2,5.16 //<BR>
kṣaṇena jagato yoniṃ nārāyaṇamanāmayam  /<BR>
īśvareṇaikatāpannamapaśyan brahmavādinaḥ  // KūrmP_2,5.17 //<BR>
dṛṣṭvā tadaiśvaraṃ rūpaṃ rudranārāyaṇātmakam  /<BR>
kṛtārthaṃ menire santaḥ svātmānaṃ brahmavādinaḥ  // KūrmP_2,5.18 //<BR>
sanatkumāraḥ sanako bhṛguśca<BR>
sanātanaścaiva sanandanaśca  /<BR>
rudro 'ṅgirā vāmadevātha śukro<BR>
maharṣiratriḥ kapilo marīciḥ  // KūrmP_2,5.19 //<BR>
dṛṣṭvātha rudraṃ jagadīśitāraṃ<BR>
taṃ padmanābhāśritavāmabhāgam  /<BR>
dhyātvā hṛdisthaṃ praṇipatya mūrdhnā<BR>
baddhvāñjaliṃ sveṣu śiraḥsu bhūyaḥ  // KūrmP_2,5.20 //<BR>
oṅkāramuccārya vilokya devam<BR>
antaḥśarīre nihitaṃ guhāyām  /<BR>
samastuvan brahmamayairvacobhir<BR>
ānandapūrṇāyatamānasāste  // KūrmP_2,5.21 //<BR>
munaya ūcuḥ<BR>
tvāmekamīśaṃ puruṣaṃ purāṇaṃ<BR>
prāṇeśvaraṃ rudramanantayogam  /<BR>
namāma sarve hṛdi sanniviṣṭaṃ<BR>
pracetasaṃ brahmamayaṃ pavitram  // KūrmP_2,5.22 //<BR>
tvāṃ paśyanti munayo brahmayoniṃ<BR>
dāntāḥ śāntā vimalaṃ rukmavarṇam  /<BR>
dhyātvātmasthamacalaṃ sve śarīre<BR>
kaviṃ parebhyaḥ paramaṃ tatparaṃ ca  // KūrmP_2,5.23 //<BR>
tvattaḥ prasūtā jagataḥ prasūtiḥ<BR>
sarvātmabhūstvaṃ paramāṇubhūtaḥ  /<BR>
aṇoraṇīyān mahato mahīyāṃ-<BR>
stvāmeva sarvaṃ pravadanti santaḥ  // KūrmP_2,5.24 //<BR>
hiraṇyagarbho jagadantarātmā<BR>
tvatto 'dhijātaḥ puruṣaḥ purāṇaḥ  /<BR>
saṃjāyamāno bhavatā visṛṣṭo<BR>
yathāvidhānaṃ sakalaṃ sasarja  // KūrmP_2,5.25 //<BR>
tvatto vedāḥ sakalāḥ saṃprasūtā-<BR>
stvayyevānte saṃsthitiṃ te labhante  /<BR>
paśyāmastvāṃ jagato hetubhūtaṃ<BR>
nṛtyantaṃ sve hṛdaye sanniviṣṭam  // KūrmP_2,5.26 //<BR>
tvayaivedaṃ bhrāmyate brahmacakraṃ<BR>
māyāvī tvaṃ jagatāmekanāthaḥ  /<BR>
namāmastvāṃ śaraṇaṃ saṃprapannā<BR>
yogātmānaṃ citpatiṃ divyanṛtyam  // KūrmP_2,5.27 //<BR>
paśyāmastvāṃ paramākāśamadhye<BR>
nṛtyantaṃ te mahimānaṃ smarāmaḥ  /<BR>
sarvātmānaṃ bahudhā sanniviṣṭaṃ<BR>
brahmānandamanubhūyānubhūya  // KūrmP_2,5.28 //<BR>
oṅkāraste vācako muktibījaṃ<BR>
tvamakṣaraṃ prakṛtau gūḍharūpam  /<BR>
tattvāṃ satyaṃ pravadantīha santaḥ<BR>
svayaṃprabhaṃ bhavato yatprakāśam  // KūrmP_2,5.29 //<BR>
stuvanti tvāṃ satataṃ sarvavedā<BR>
namanti tvāmṛṣayaḥ kṣīṇadoṣāḥ  /<BR>
śāntātmānaḥ satyasaṃdhā variṣṭhaṃ<BR>
viśanti tvāṃ yatayo brahmaniṣṭhāḥ  // KūrmP_2,5.30 //<BR>
eko vedo bahuśākho hyanantas<BR>
tvāmevaikaṃ bodhayatyekarūpam  /<BR>
vedyaṃ tvāṃ śaraṇaṃ ye prapannā-<BR>
steṣāṃ śāntiḥ śāśvatī netareṣām  // KūrmP_2,5.31 //<BR>
bhavānīśo 'nādimāṃstejorāśir<BR>
brahmā viśvaṃ parameṣṭhī variṣṭhaḥ  /<BR>
svātmānandamanubhūyādhiśete<BR>
svayaṃ jyotiracalo nityamuktaḥ  // KūrmP_2,5.32 //<BR>
eko rudrastvaṃ karoṣīha viśvaṃ<BR>
tvaṃ pālayasyakhilaṃ viśvarūpaḥ  /<BR>
tvāmevānte nilayaṃ vindatīdaṃ<BR>
namāmastvāṃ śaraṇaṃ saṃprapannāḥ  // KūrmP_2,5.33 //<BR>
tvāmekamāhuḥ kavimekarudraṃ<BR>
prāṇaṃ bṛhantaṃ harimagnimīśam  /<BR>
indraṃ mṛtyumanilaṃ cekitānaṃ<BR>
dhātāramādityamanekarūpam  // KūrmP_2,5.34 //<BR>
tvamakṣaraṃ paramaṃ veditavyaṃ<BR>
tvamasya viśvasya paraṃ nidhānam  /<BR>
tvamavyayaḥ śāśvatadharmagoptā<BR>
sanātanastvaṃ puruṣottamo 'si  // KūrmP_2,5.35 //<BR>
tvameva viṣṇuścaturānanastvaṃ<BR>
tvameva rudro bhagavānadhīśaḥ  /<BR>
tvaṃ viśvanābhiḥ prakṛtiḥ pratiṣṭhā<BR>
sarveśvarastvaṃ parameśvaro 'si  // KūrmP_2,5.36 //<BR>
tvāmekamāhuḥ puruṣaṃ purāṇa-<BR>
mādityavarṇaṃ tamasaḥ parastāt  /<BR>
cinmātramavyaktamacintyarūpaṃ<BR>
khaṃ brahma śūnyaṃ prakṛtiṃ nirguṇaṃ ca  // KūrmP_2,5.37 //<BR>
yadantarā sarvamidaṃ vibhāti<BR>
yadavyayaṃ nirmalamekarūpam  /<BR>
kimapyacintyaṃ tava rūpametat<BR>
tadantarā yatpratibhāti tattvam  // KūrmP_2,5.38 //<BR>
yogeśvaraṃ rudramanantaśaktiṃ<BR>
parāyaṇaṃ brahmatanuṃ pavitram  /<BR>
namāma sarve śaraṇārthinastvāṃ<BR>
prasīda bhūtādhipate maheśa  // KūrmP_2,5.39 //<BR>
tvatpādapadmasmaraṇādaśeṣa-<BR>
saṃsārabījaṃ vilayaṃ prayāti  /<BR>
mano niyamya praṇidhāya kāyaṃ<BR>
prasādayāmo vayamekamīśam  // KūrmP_2,5.40 //<BR>
namo bhavāyāstu bhavodbhavāya<BR>
kālāya sarvāya harāya tubhyam  /<BR>
namo 'stu rudrāya kapardine te<BR>
namo 'gnaye deva namaḥ śivāya  // KūrmP_2,5.41 //<BR>
tataḥ sa bhagavān devaḥ kapardī vṛṣavāhanaḥ  /<BR>
saṃhṛtya paramaṃ rūpaṃ prakṛtistho 'bhavad bhavaḥ  // KūrmP_2,5.42 //<BR>
te bhavaṃ bhūtabhavyeśaṃ pūrvavat samavasthitam  /<BR>
dṛṣṭvā nārāyaṇaṃ devaṃ vismitā vākyamabruvan  // KūrmP_2,5.43 //<BR>
bhagavan bhūtabhavyeśa govṛṣāṅkitaśāsana  /<BR>
dṛṣṭvā te paramaṃ rūpaṃ nirvṛtāḥ sma sanātana  // KūrmP_2,5.44 //<BR>
bhavatprasādādamale parasmin parameśvare  /<BR>
asmākaṃ jāyate bhaktistvayyevāvyabhicāriṇī  // KūrmP_2,5.45 //<BR>
idānīṃ śrotumicchāmo māhātmyaṃ tava śaṅkara  /<BR>
bhūyo 'pi tava yannityaṃ yāthātmyaṃ parameṣṭhinaḥ  // KūrmP_2,5.46 //<BR>
sa teṣāṃ vākyamākarṇya yogināṃ yogasiddhidaḥ  /<BR>
prāhaḥ gambhīrayā vācā samālokya ca mādhavam  // KūrmP_2,5.47 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge (īśvaragītāsu) pañcamo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
īśvara uvāca<BR>
śṛṇudhvamṛṣayaḥ sarve yathāvat parameṣṭhinaḥ  /<BR>
vakṣyāmīśasya māhātmyaṃ yattadvedavido viduḥ  // KūrmP_2,6.1 //<BR>
sarvalokaikanirmātā sarvalokaikarakṣitā  /<BR>
sarvalokaikasaṃhartā sarvātmāhaṃ sanātanaḥ  // KūrmP_2,6.2 //<BR>
sarveṣāmeva vastūnāmantaryāmī pitā hyaham  /<BR>
madhye cāntaḥ sthitaṃ sarvaṃ nāhaṃ sarvatra saṃsthitaḥ  // KūrmP_2,6.3 //<BR>
bhavadbhiradbhutaṃ dṛṣṭaṃ yatsvarūpaṃ tu māmakam  /<BR>
mamaiṣā hyupamā viprā māyayā darśitā mayā  // KūrmP_2,6.4 //<BR>
sarveṣāmeva bhāvānāmantarā samavasthitaḥ  /<BR>
prerayāmi jagat kṛtsnaṃ kriyāśāktiriyaṃ mama  // KūrmP_2,6.5 //<BR>
yayedaṃ ceṣṭate viśvaṃ tatsvabhāvānuvarti ca  /<BR>
so 'haṃ kālo jagat kṛtsnaṃ prerayāmi kalātmakam  // KūrmP_2,6.6 //<BR>
ekāṃśena jagat kṛtsnaṃ karomi munipuṅgavāḥ  /<BR>
saṃharāmyekarūpeṇa dvidhāvasthā mamaiva tu  // KūrmP_2,6.7 //<BR>
ādimadhyāntanirmukto māyātattvapravartakaḥ  /<BR>
kṣobhayāmi ca sargādau pradhānapuruṣāvubhau  // KūrmP_2,6.8 //<BR>
tābhyāṃ saṃjāyate viśvaṃ saṃyuktābhyāṃ parasparam  /<BR>
mahadādikrameṇaiva mama tejo vijṛmbhate  // KūrmP_2,6.9 //<BR>
yo hi sarvajagatsākṣī kālacakrapravartakaḥ  /<BR>
hiraṇyagarbho mārtaṇḍaḥ so 'pi maddehasaṃbhavaḥ  // KūrmP_2,6.10 //<BR>
tasmai divyaṃ svamaiśvaryaṃ jñānayogaṃ sanātanam  /<BR>
dattavānātmajān vedān kalpādau caturo dvijāḥ  // KūrmP_2,6.11 //<BR>
sa manniyogato devo brahmā madbhāvabhāvitaḥ  /<BR>
divyaṃ tanmāmakaiśvaryaṃ sarvadā vahati svayam  // KūrmP_2,6.12 //<BR>
sa sarvalokanirmātā manniyogena sarvavit  /<BR>
bhūtvā caturmukhaḥ sargaṃ sṛjatyevātmasaṃbhavaḥ  // KūrmP_2,6.13 //<BR>
yo 'pi nārāyaṇo 'nanto lokānāṃ prabhavāvyayaḥ  /<BR>
mamaiva paramā mūrtiḥ karoti paripālanam  // KūrmP_2,6.14 //<BR>
yo 'ntakaḥ sarvabhūtānāṃ rudraḥ kālātmakaḥ prabhuḥ  /<BR>
madājñayāsau satataṃ saṃhariṣyati me tanuḥ  // KūrmP_2,6.15 //<BR>
havyaṃ vahati devānāṃ kavyaṃ kavyāśināmapi  /<BR>
pākaṃ ca kurute vahniḥ so 'pi macchakticoditaḥ  // KūrmP_2,6.16 //<BR>
bhuktamāhārajātaṃ ca pacate tadaharniśam  /<BR>
vaiśvānaro 'gnirbhagavānīśvarasya niyogataḥ  // KūrmP_2,6.17 //<BR>
yo 'pi sarvāmbhasāṃ yonirvaruṇo devapuṅgavaḥ  /<BR>
so 'pi saṃjīvayet kṛtsnamīśasyaiva niyogataḥ  // KūrmP_2,6.18 //<BR>
yo 'ntastiṣṭhati bhūtānāṃ bahirdevaḥ prabhañjanaḥ  /<BR>
madājñayāsau bhūtānāṃ śarīrāṇi bibharti hi  // KūrmP_2,6.19 //<BR>
yo 'pi saṃjīvano nṝṇāṃ devānāmamṛtākaraḥ  /<BR>
somaḥ sa manniyogena coditaḥ kila vartate  // KūrmP_2,6.20 //<BR>
yaḥ svabhāsā jagat kṛtsnaṃ prakāśayati sarvadā  /<BR>
sūryo vṛṣṭiṃ vitanute śāstreṇaiva svayaṃbhuvaḥ  // KūrmP_2,6.21 //<BR>
yo 'pyaśeṣajagacchāstā śakraḥ sarvāmareśvaraḥ  /<BR>
yajvanāṃ phalado devo vartate 'sau madājñayā  // KūrmP_2,6.22 //<BR>
yaḥ praśāstā hyasādhūnāṃ vartate niyamādiha  /<BR>
yamo vaivasvato devo devadevaniyogataḥ  // KūrmP_2,6.23 //<BR>
yo 'pi sarvadhanādhyakṣo dhanānāṃ saṃpradāyakaḥ  /<BR>
so 'pīśvaraniyogena kubero vartate sadā  // KūrmP_2,6.24 //<BR>
yaḥ sarvarakṣasāṃ nāthastāmasānāṃ phalapradaḥ  /<BR>
manniyogādasau devo vartate nirṛtiḥ sadā  // KūrmP_2,6.25 //<BR>
vetālagaṇabhūtānāṃ svāmī bhogaphalapradaḥ  /<BR>
īśānaḥ kila bhaktānāṃ so 'pi tiṣṭhanmamājñayā  // KūrmP_2,6.26 //<BR>
yo vāmadevo 'ṅgirasaḥ śiṣyo rudragaṇāgraṇīḥ  /<BR>
rakṣako yogināṃ nityaṃ vartate 'sau madājñayā  // KūrmP_2,6.27 //<BR>
yaśca sarvajagatpūjyo vartate vighnakārakaḥ  /<BR>
vināyako dharmanetā so 'pi madvacanāt kila  // KūrmP_2,6.28 //<BR>
yo 'pi brahmavidāṃ śreṣṭho devasenāpatiḥ prabhuḥ  /<BR>
skando 'sau vartate nityaṃ svayaṃbhūrvidhicoditaḥ  // KūrmP_2,6.29 //<BR>
ye ca prajānāṃ patayo marīcyādyā maharṣayaḥ  /<BR>
sṛjanti vividhaṃ lokaṃ parasyaiva niyogataḥ  // KūrmP_2,6.30 //<BR>
yā ca śrīḥ sarvabhūtānāṃ dadāti vipulāṃ śriyam  /<BR>
patnī nārāyaṇasyāsau vartate madanugrahāt  // KūrmP_2,6.31 //<BR>
vācaṃ dadāti vipulāṃ yā ca devī sarasvatī  /<BR>
sāpīśvaraniyogena coditā saṃpravartate  // KūrmP_2,6.32 //<BR>
yāśeṣapuruṣān ghorānnarakāt tārayiṣyati  /<BR>
sāvitrī saṃsmṛtā devī devājñānuvidhāyinī  // KūrmP_2,6.33 //<BR>
pārvatī paramā devī brahmavidyāpradāyinī  /<BR>
yāpi dhyātā viśeṣeṇa sāpi madvacanānugā  // KūrmP_2,6.34 //<BR>
yo 'nantamahimānantaḥ śeṣo 'śeṣāmaraprabhuḥ  /<BR>
dadhāti śirasā lokaṃ so 'pi devaniyogataḥ  // KūrmP_2,6.35 //<BR>
yo 'gniḥ saṃvartako nityaṃ vaḍavārūpasaṃsthitaḥ  /<BR>
pibatyakhilamambhodhimīśvarasya niyogataḥ  // KūrmP_2,6.36 //<BR>
ye caturdaśa loke 'smin manavaḥ prathitaujasaḥ  /<BR>
pālayanti prajāḥ sarvāste 'pi tasya niyogataḥ  // KūrmP_2,6.37 //<BR>
ādityā vasavo rudrā marutaśca tathāśvinau  /<BR>
anyāśca devatāḥ sarvā macchāstreṇaiva dhiṣṭhitāḥ  // KūrmP_2,6.38 //<BR>
gandharvā garuḍā ṛkṣāḥ siddhāḥ sādhyāścacāraṇāḥ  /<BR>
yakṣarakṣaḥ piśācāśca sthitāḥ śāstre svayaṃbhuvaḥ  // KūrmP_2,6.39 //<BR>
kalākāṣṭhānimeṣāśca muhūrtā divasāḥ kṣapāḥ  /<BR>
ṛtavaḥ pakṣamāsāśca sthitāḥ śāstre prajāpateḥ  // KūrmP_2,6.40 //<BR>
yugamanvantarāṇyeva mama tiṣṭhanti śāsane  /<BR>
parāścaiva parārdhāśca kālabhedāstathā pare  // KūrmP_2,6.41 //<BR>
caturvidhāni bhūtāni sthāvarāṇi carāṇi ca  /<BR>
niyogādeva vartante devasya paramātmanaḥ  // KūrmP_2,6.42 //<BR>
pātālāni ca sarvāṇi bhuvanāni ca śāsanāt  /<BR>
brahmāṇḍāni ca vartante sarvāṇyeva svayaṃbhuvaḥ  // KūrmP_2,6.43 //<BR>
atītānyapyasaṃkhyāni brahmāṇḍāni mamājñayā  /<BR>
pravṛttāni padārthaughaiḥ sahitāni samantataḥ  // KūrmP_2,6.44 //<BR>
brahmāṇḍāni bhaviṣyanti saha vastubhirātmagaiḥ  /<BR>
vahiṣyanti sadaivājñāṃ parasya paramātmanaḥ  // KūrmP_2,6.45 //<BR>
bhūmirāpo 'nalo vāyuḥ khaṃ mano buddhireva ca  /<BR>
bhūtādirādiprakṛtirniyoge mama vartate  // KūrmP_2,6.46 //<BR>
yāśeṣajagatāṃ yonirmohinī sarvadehinām  /<BR>
māyā vivartate nityaṃ sāpīśvaraniyogataḥ  // KūrmP_2,6.47 //<BR>
yo vai dehabhṛtāṃ devaḥ puruṣaḥ paṭhyate paraḥ  /<BR>
ātmāsau vartate nityamīśvarasya niyogataḥ  // KūrmP_2,6.48 //<BR>
vidhūya mohakalilaṃ yayā paśyati tat padam  /<BR>
sāpi vidyā maheśasya niyogavaśavartinī  // KūrmP_2,6.49 //<BR>
bahunātra kimuktena mama śaktyātmakaṃ jagat  /<BR>
mayaiva preryate kṛtsnaṃ mayyeva pralayaṃ vrajet  // KūrmP_2,6.50 //<BR>
ahaṃ hi bhagavānīśaḥ svayaṃ jyotiḥ sanātanaḥ  /<BR>
paramātmā paraṃ brahma matto hyanyanna vidyate  // KūrmP_2,6.51 //<BR>
ityetat paramaṃ jñānaṃ yuṣmākaṃ kathitaṃ mayā  /<BR>
jñātvā vimucyate janturjanmasaṃsārabandhanāt  // KūrmP_2,6.52 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge (īśvaragītāsu) ṣaṣṭho 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
īśvara uvāca<BR>
śṛṇudhvamṛṣayaḥ sarve prabhāvaṃ parameṣṭhinaḥ  /<BR>
yaṃ jñātvā puruṣo mukto na saṃsāre patet punaḥ  // KūrmP_2,7.1 //<BR>
parāt parataraṃ brahma śāśvataṃ niṣkalaṃ dhruvam  /<BR>
nityānandaṃ nirvikalpaṃ taddhāma paramaṃ mama  // KūrmP_2,7.2 //<BR>
ahaṃ brahmavidāṃ brahmā svayaṃbhūrviśvatomukhaḥ  /<BR>
māyāvināmahaṃ devaḥ purāṇo hariravyayaḥ  // KūrmP_2,7.3 //<BR>
yogināmasmyahaṃ śaṃbhuḥ strīṇāṃ devī girīndrajā  /<BR>
ādityānāmahaṃ viṣṇurvasūnāmasmi pāvakaḥ  // KūrmP_2,7.4 //<BR>
rudrāṇāṃ śaṅkaraścāhaṃ garuḍaḥ patatāmaham  /<BR>
airāvato gajendrāṇāṃ rāmaḥ śastrabhṛtāmaham  // KūrmP_2,7.5 //<BR>
ṛṣīṇāṃ ca vasiṣṭho 'haṃ devānāṃ ca śatakratuḥ  /<BR>
śilpināṃ viśvakarmāhaṃ prahlādo 'smyamaradviṣām  // KūrmP_2,7.6 //<BR>
munīnāmapyahaṃ vyāso gaṇānāṃ ca vināyakaḥ  /<BR>
vīrāṇāṃ vīrabhadro 'haṃ siddhānāṃ kapilo muniḥ  // KūrmP_2,7.7 //<BR>
parvatānāmahaṃ merurnakṣatrāṇāṃ ca candramāḥ  /<BR>
vajraṃ praharaṇānāṃ ca vratānāṃ satyamasmyaham  // KūrmP_2,7.8 //<BR>
ananto bhogināṃ devaḥ senānīnāṃ ca pāvakiḥ  /<BR>
āśramāṇāṃ ca gārhasthamīśvarāṇāṃ maheśvaraḥ  // KūrmP_2,7.9 //<BR>
mahākalpaśca kalpānāṃ yugānāṃ kṛtamasmyaham  /<BR>
kuberaḥ sarvayakṣāṇāṃ gaṇeśānāṃ ca vīrakaḥ  // KūrmP_2,7.10 //<BR>
prajāpatīnāṃ dakṣo 'haṃ nirṛtiḥ sarvarakṣasām  /<BR>
vāyurbalavatāmasmi dvīpānāṃ puṣkaro 'smyaham  // KūrmP_2,7.11 //<BR>
mṛgendrāṇāṃ ca siṃho 'haṃ yantrāṇāṃ dhanureva ca  /<BR>
vedānāṃ sāmavedo 'haṃ yajuṣāṃ śatarudriyam  // KūrmP_2,7.12 //<BR>
sāvitrī sarvajapyānāṃ guhyānāṃ praṇavo 'smyaham  /<BR>
sūktānāṃ pauruṣaṃ sūktaṃ jyeṣṭhasāma ca sāmasu  // KūrmP_2,7.13 //<BR>
sarvavedārthaviduṣāṃ manuḥ svāyaṃbhuvo 'smyaham  /<BR>
brahmāvartastu deśānāṃ kṣetrāṇāmavimuktakam  // KūrmP_2,7.14 //<BR>
vidyānāmātmavidyāhaṃ jñānānāmaiśvaraṃ param  /<BR>
bhūtānāmasmyahaṃ vyoma sattvānāṃ mṛtyureva ca  // KūrmP_2,7.15 //<BR>
pāśānāmasmyahaṃ māyā kālaḥ kalayatāmaham  /<BR>
gatīnāṃ muktirevāhaṃ pareṣāṃ parameśvaraḥ  // KūrmP_2,7.16 //<BR>
yaccānyadapi loke 'smin sattvaṃ tejobalādhikam  /<BR>
tatsarvaṃ pratijānīdhvaṃ mama tejovijṛmbhitam  // KūrmP_2,7.17 //<BR>
ātmānaḥ paśavaḥ proktāḥ sarve saṃsāravartinaḥ  /<BR>
teṣāṃ patirahaṃ devaḥ smṛtaḥ paśupatirbudhaiḥ  // KūrmP_2,7.18 //<BR>
māyāpāśena badhnāmi paśūnetān svalīlayā  /<BR>
māmeva mocakaṃ prāhuḥ paśūnāṃ vedavādinaḥ  // KūrmP_2,7.19 //<BR>
māyāpāśena baddhānāṃ mocako 'nyo na vidyate  /<BR>
māmṛte paramātmānaṃ bhūtādhipatimavyayam  // KūrmP_2,7.20 //<BR>
caturviṃśatitattvāni māyā karma guṇā iti  /<BR>
ete pāśāḥ paśupateḥ kleśāśca paśubandhanāḥ  // KūrmP_2,7.21 //<BR>
mano buddhirahaṅkāraḥ khānilāgnijalāni bhūḥ  /<BR>
etāḥ prakṛtayastvaṣṭau vikārāśca tathāpare  // KūrmP_2,7.22 //<BR>
śrotraṃ tvakcakṣuṣī jihvā ghrāṇaṃ caiva tu pañcamam  /<BR>
pāyūpasthaṃ karau pādau vāk caiva daśamī matā  // KūrmP_2,7.23 //<BR>
śabdaḥ sparśaśca rūpaṃ ca raso gandhastathaiva ca  /<BR>
trayoviṃśatiretāni tattvāni prākṛtāni tu  // KūrmP_2,7.24 //<BR>
caturviṃśakamavyaktaṃ pradhānaṃ guṇalakṣaṇam  /<BR>
anādimadhyanidhanaṃ kāraṇaṃ jagataḥ param  // KūrmP_2,7.25 //<BR>
sattvaṃ rajastamaśceti guṇatrayamudāhṛtam  /<BR>
sāmyāvasthitimeteṣāmavyaktaṃ prakṛtiṃ viduḥ  // KūrmP_2,7.26 //<BR>
sattvaṃ jñānaṃ tamo 'jñānaṃ rajo miśramudāhṛtam  /<BR>
guṇānāṃ buddhivaiṣamyād vaiṣamyaṃ kavayo viduḥ  // KūrmP_2,7.27 //<BR>
dharmādharmāviti proktau pāśau dvau bandhasaṃjñitau  /<BR>
mayyarpitāni karmāṇi nibandhāya vimuktaye  // KūrmP_2,7.28 //<BR>
avidyāmasmitāṃ rāgaṃ dveṣaṃ cābhiniveśakam  /<BR>
kleśākhyānacalān prāhuḥ pāśānātmanibandhanān  // KūrmP_2,7.29 //<BR>
eteṣāmeva pāśānāṃ māyā kāraṇamucyate  /<BR>
mūlaprakṛtiravyaktā sā śaktirmayi tiṣṭhati  // KūrmP_2,7.30 //<BR>
sa eva mūlaprakṛtiḥ pradhānaṃ puruṣo 'pi ca  /<BR>
vikārā mahadādīni devadevaḥ sanātanaḥ  // KūrmP_2,7.31 //<BR>
sa eva bandhaḥ sa ca bandhakartā<BR>
sa eva pāśaḥ paśavaḥ sa eva  /<BR>
sa veda sarvaṃ na ca tasya vettā<BR>
tamāhuragryaṃ puruṣaṃ purāṇam  // KūrmP_2,7.32 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge (īśvaragītāsu) saptamo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
īśvara uvāca<BR>
anyad guhyatamaṃ jñānaṃ vakṣye brāhmaṇapuṅgavāḥ  /<BR>
yenāsau tarate janturghoraṃ saṃsārasāgaram  // KūrmP_2,8.1 //<BR>
ahaṃ brahmamayaḥ śāntaḥ śāśvato nirmalo 'vyayaḥ  /<BR>
ekākī bhagavānuktaḥ kevalaḥ parameśvaraḥ  // KūrmP_2,8.2 //<BR>
mama yonirmahad brahma tatra garbhaṃ dadhāmyaham  /<BR>
mūlaṃ māyābhidhānaṃ tu tato jātamidaṃ jagat  // KūrmP_2,8.3 //<BR>
pradhānaṃ puruṣo hyatmā mahān bhūtādireva ca  /<BR>
tanmātrāṇi mahābhūtānīndriyāṇi ca jajñire  // KūrmP_2,8.4 //<BR>
tato 'ṇḍamabhavaddhaimaṃ sūryakoṭisamaprabham  /<BR>
tasmin jajñe mahābrahmā macchaktyā copabṛṃhitaḥ  // KūrmP_2,8.5 //<BR>
ye cānye bahavo jīvā manmayāḥ sarva eva te  /<BR>
na māṃ paśyanti pitaraṃ māyayā mama mohitāḥ  // KūrmP_2,8.6 //<BR>
yāśca yoniṣu sarvāsu saṃbhavanti hi mūrtayaḥ  /<BR>
tāsāṃ māyā parā yonirmāmeva pitaraṃ viduḥ  // KūrmP_2,8.7 //<BR>
yo māmevaṃ vijānāti bījinaṃ pitaraṃ prabhum  /<BR>
sa dhīraḥ sarvalokeṣu na mohamadhigacchati  // KūrmP_2,8.8 //<BR>
īśānaḥ sarvavidyānāṃ bhūtānāṃ parameśvaraḥ  /<BR>
oṅkāramūrtirbhagavānahaṃ brahmā prajāpatiḥ  // KūrmP_2,8.9 //<BR>
samaṃ sarveṣu bhūteṣu tiṣṭhantaṃ parameśvaram  /<BR>
vinaśyatsvavinaśyantaṃ yaḥ paśyati sa paśyati  // KūrmP_2,8.10 //<BR>
samaṃ paśyan hi sarvatra samavasthitamīśvaram  /<BR>
na hinastyātmanātmānaṃ tato yāti parāṅgatim  // KūrmP_2,8.11 //<BR>
viditvā sapta sūkṣmāṇi ṣaḍaṅgaṃ ca maheśvaram  /<BR>
pradhānaviniyogajñaḥ paraṃ brahmādhigacchati  // KūrmP_2,8.12 //<BR>
sarvajñatā tṛptiranādibodhaḥ<BR>
svatantratā nityamaluptaśaktiḥ  /<BR>
anantaśaktiśca vibhorviditvā<BR>
ṣaḍāhuraṅgāni maheśvarasya  // KūrmP_2,8.13 //<BR>
tanmātrāṇi mana ātmā ca tāni<BR>
sūkṣmāṇyāhuḥ sapta tattvātmakāni  /<BR>
yā sā hetuḥ prakṛtiḥ sā pradhānaṃ<BR>
bandhaḥ prokto viniyogo 'pi tena  // KūrmP_2,8.14 //<BR>
yā sā śaktiḥ prakṛtau līnarūpā<BR>
vedeṣūktā kāraṇaṃ brahmayoniḥ  /<BR>
tasyā ekaḥ parameṣṭhī parastā-<BR>
nmaheśvaraḥ puruṣaḥ satyarūpaḥ  // KūrmP_2,8.15 //<BR>
brahmā yogī paramātmā mahīyān<BR>
vyomavyāpī vedavedyaḥ purāṇaḥ  /<BR>
eko rudro mṛtyuravyaktamekaṃ<BR>
bījaṃ viśvaṃ deva ekaḥ sa eva  // KūrmP_2,8.16 //<BR>
tamevaikaṃ prāhuranye 'pyanekaṃ<BR>
tvekātmānaṃ kecidanyattathāhuḥ  /<BR>
aṇoraṇīyān mahato 'sau mahīyān<BR>
mahādevaḥ procyate vedavidbhiḥ  // KūrmP_2,8.17 //<BR>
evaṃ hi yo veda guhāśayaṃ paraṃ<BR>
prabhuṃ purāṇaṃ puruṣaṃ viśvarūpam  /<BR>
hiraṇmayaṃ buddhimatāṃ parāṃ gatiṃ<BR>
sa buddhimān buddhimatītya tiṣṭhati  // KūrmP_2,8.18 //<BR>
<BR>
iti śrīkūrmapārāṇe ṣaṭsāhastryāṃ saṃhitāyāmuparivibhāge (īśvaragītāsu) aṣṭamo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
ṛṣaya ūcuḥ<BR>
niṣkalo nirmalo nityo niṣkriyaḥ parameśvaraḥ  /<BR>
tanno vada mahādeva viśvarūpaḥ kathaṃ bhavān  // KūrmP_2,9.1 //<BR>
īśvara uvāca<BR>
nāhaṃ viśvo na viśvaṃ ca māmṛte vidyate dvijāḥ  /<BR>
māyānimittamatrāsti sā cātmānamapāśritā  // KūrmP_2,9.2 //<BR>
anādinidhanā śaktirmāyāvyaktasamāśrayā  /<BR>
tannimittaḥ prapañco 'yamavyaktādabhavat khalu  // KūrmP_2,9.3 //<BR>
avyaktaṃ kāraṇaṃ prāhurānandaṃ jyotirakṣaram  /<BR>
ahameva paraṃ brahma matto hyanyanna vidyate  // KūrmP_2,9.4 //<BR>
tasmānme viśvarūpatvaṃ niścitaṃ brahmavādibhiḥ  /<BR>
ekatve ca pṛthaktve ca proktametannidarśanam  // KūrmP_2,9.5 //<BR>
ahaṃ tat paramaṃ brahma paramātmā sanātanaḥ  /<BR>
akāraṇaṃ dvijāḥ prokto na doṣo hyātmanastathā  // KūrmP_2,9.6 //<BR>
anantā śaktayo 'vyakte māyādyāḥ saṃsthitā dhruvāḥ  /<BR>
tasmin divi sthitaṃ nityamavyaktaṃ bhāti kevalam  // KūrmP_2,9.7 //<BR>
yābhistallakṣyate bhinnamabhinnaṃ tu svabhāvataḥ  /<BR>
ekayā mama sāyujyamanādinidhanaṃ dhruvam  // KūrmP_2,9.8 //<BR>
puṃso 'bhūdanyayā bhūtiranyayā tattirohitam  /<BR>
anādimadhyaṃ tiṣṭhantaṃ yujyate 'vidyayā kila  // KūrmP_2,9.9 //<BR>
tadetat paramaṃ vyaktaṃ prabhāmaṇḍalamaṇḍitam  /<BR>
tadakṣaraṃ paraṃ jyotistad viṣṇoḥ paramaṃ padam  // KūrmP_2,9.10 //<BR>
tatra sarvamidaṃ protamotaṃ caivākhilaṃ jagat  /<BR>
tadeva ca jagat kṛtsnaṃ tad vijñāya vimucyate  // KūrmP_2,9.11 //<BR>
yato vāco nivartante aprāpya manasā saha  /<BR>
ānandaṃ brahmaṇo vidvān vibheti na kutaścana  // KūrmP_2,9.12 //<BR>
vedāhametaṃ puruṣaṃ mahānta-<BR>
mādityavarṇaṃ tamasaḥ parastāt  /<BR>
tad vijñāya parimucyeta vidvān<BR>
nityānandī bhavati brahmabhūtaḥ  // KūrmP_2,9.13 //<BR>
yasmāt paraṃ nāparamasti kiñcit<BR>
yajjyotiṣāṃ jyotirekaṃ divistham  /<BR>
tadevātmānaṃ manyamāno 'tha vidvān<BR>
ātmānandī bhavati brahmabhūtaḥ  // KūrmP_2,9.14 //<BR>
tadavyayaṃ kalilaṃ gūḍhadehaṃ<BR>
brahmānandamamṛtaṃ viśvadhāma  /<BR>
vadantyevaṃ brāhmaṇā brahmaniṣṭhā<BR>
yatra gatvā na nivarteta bhūyaḥ  // KūrmP_2,9.15 //<BR>
hiraṇmaye paramākāśatattve<BR>
yadarciṣi pravibhātīva tejaḥ  /<BR>
tadvijñāne paripaśyanti dhīrā<BR>
vibhrājamānaṃ vimalaṃ vyoma dhāma  // KūrmP_2,9.16 //<BR>
tataḥ paraṃ paripaśyanti dhīrā<BR>
ātmanyātmānamanubhūyānubhūya  /<BR>
svayaṃprabhaḥ parameṣṭhī mahīyān<BR>
brahmānandī bhagavānīśa eṣaḥ  // KūrmP_2,9.17 //<BR>
eko devaḥ sarvabhūteṣu gūḍhaḥ<BR>
sarvavyāpī sarvabhūtāntarātmā  /<BR>
tamevaikaṃ ye 'nupaśyanti dhīrās<BR>
teṣāṃ śāntiḥ śāśvatī netareṣām  // KūrmP_2,9.18 //<BR>
sarvānanaśirogrīvaḥ sarvabhūtaguhāśayaḥ  /<BR>
sarvavyāpī ca bhagavān na tasmādanyadiṣyate  // KūrmP_2,9.19 //<BR>
ityetadaiśvaraṃ jñānamuktaṃ vo munipuṅgavāḥ  /<BR>
gopanīyaṃ viśeṣeṇa yogināmapi durlabham  // KūrmP_2,9.20 //<BR>
iti śrīkūrmapārāṇe ṣaṭsāhastryāṃ saṃhitāyāmuparivibhāge (īśvaragītāsu) navamo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
īśvara uvāca<BR>
aliṅgamekamavyaktaṃ liṅgaṃ brahmeti niścitam  /<BR>
svayañjyotiḥ paraṃ tattvaṃ pare vyomni vyavasthitam  // KūrmP_2,10.1 //<BR>
avyaktaṃ kāraṇaṃ yattadakṣaraṃ paramaṃ padam  /<BR>
nirguṇaṃ śuddhavijñānaṃ tad vai paśyanti sūrayaḥ  // KūrmP_2,10.2 //<BR>
tanniṣṭhāḥ śāntasaṃkalpā nityaṃ tadbhāvabhāvitāḥ  /<BR>
paśyanti tat paraṃ brahma yattalliṅgamiti śrutiḥ  // KūrmP_2,10.3 //<BR>
anyathā nahi māṃ draṣṭuṃ śakyaṃ vai munipuṅgavāḥ  /<BR>
nahi tad vidyate jñānaṃ yatastajjñāyate param  // KūrmP_2,10.4 //<BR>
etattatparamaṃ jñānaṃ kevalaṃ kavayo viduḥ  /<BR>
ajñānamitarat sarvaṃ yasmānmāyāmayaṃ jagat  // KūrmP_2,10.5 //<BR>
yajjñānaṃ nirmalaṃ sūkṣmaṃ nirvikalpaṃ yadavyayam  /<BR>
mamātmāsau tadevemiti prāhurvipaścitaḥ  // KūrmP_2,10.6 //<BR>
ye 'pyanekaṃ prapaśyanti te 'pi paśyanti tatparam  /<BR>
āśritāḥ paramāṃ niṣṭhāṃ buddhvaikaṃ tattvamavyayam  // KūrmP_2,10.7 //<BR>
ye punaḥ paramaṃ tattvamekaṃ vānekamīśvaram  /<BR>
bhaktyā māṃ saṃprapaśyanti vijñeyāste tadātmakāḥ  // KūrmP_2,10.8 //<BR>
sākṣādeva prapaśyanti svātmānaṃ parameśvaram  /<BR>
nityānandaṃ nirvikalpaṃ satyarūpamiti sthitiḥ  // KūrmP_2,10.9 //<BR>
bhajante paramānandaṃ sarvagaṃ yattadātmakam  /<BR>
svātmanyavasthitāḥ śāntāḥ pare 'vyakte parasya tu  // KūrmP_2,10.10 //<BR>
eṣā vimuktiḥ paramā mama sāyujyamuttamam  /<BR>
nirvāṇaṃ brahmaṇā caikyaṃ kaivalyaṃ kavayo viduḥ  // KūrmP_2,10.11 //<BR>
tasmādanādimadhyāntaṃ vastvekaṃ paramaṃ śivam  /<BR>
sa īśvaro mahādevastaṃ vijñāya vimucyate  // KūrmP_2,10.12 //<BR>
na tatra sūryaḥ pravibhātīha candro<BR>
na nakṣatrāṇi tapano nota vidyut  /<BR>
tadbhāsedamakhilaṃ bhāti nityaṃ<BR>
tannityabhāsamacalaṃ sadvibhāti  // KūrmP_2,10.13 //<BR>
nityoditaṃ saṃvidā nirvikalpaṃ<BR>
śuddhaṃ bṛhantaṃ paramaṃ yadvibhāti  /<BR>
atrāntaraṃ brahmavido 'tha nityaṃ<BR>
paśyanti tattvamacalaṃ yat sa īśaḥ  // KūrmP_2,10.14 //<BR>
nityānandamamṛtaṃ satyarūpaṃ<BR>
śuddhaṃ vadanti puruṣaṃ sarvavedāḥ  /<BR>
tadevedamiti praṇaveneśitāraṃ<BR>
dhāyāyanti vedārthaviniścitārthāḥ  // KūrmP_2,10.15 //<BR>
na bhūmirāpo na mano na vahniḥ<BR>
prāṇo 'nilo gaganaṃ nota buddhiḥ  /<BR>
na cetano 'nyat paramākāśamadhye<BR>
vibhāti devaḥ śiva eva kevalaḥ  // KūrmP_2,10.16 //<BR>
ityetaduktaṃ paramaṃ rahasyaṃ<BR>
jñānāmṛtaṃ sarvavedeṣu gūḍham  /<BR>
jānāti yogī vijane 'tha deśe<BR>
yuñjīta yogaṃ prayato hyajasram  // KūrmP_2,10.17 //<BR>
<BR>
itī śrīkūrmapurāṇe ṣaṭsāhastryāṃ saṃhitāyāmuparivibhāge (īśvaragītāsu) daśamo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
īśvara uvāca<BR>
ataḥ paraṃ pravakṣyāmi yogaṃ paramadurlabham  /<BR>
yenātmānaṃ prapaśyanti bhānumantamiveśvaram  // KūrmP_2,11.1 //<BR>
yogāgnirdahati kṣipramaśeṣaṃ pāpapañjaram  /<BR>
prasannaṃ jāyate jñānaṃ sākṣānnirvāṇasiddhidam  // KūrmP_2,11.2 //<BR>
yogātsaṃjāyate jñānaṃ jñānād yogaḥ pravartate  /<BR>
yogajñānābhiyuktasya prasīdati maheśvaraḥ  // KūrmP_2,11.3 //<BR>
ekakālaṃ dvikālaṃ vā trikālaṃ nityameva vā  /<BR>
ye yuñjantīha madyogaṃ te vijñeyā maheśvarāḥ  // KūrmP_2,11.4 //<BR>
yogastu dvividho jñeyo hyabhāvaḥ prathamo mataḥ  /<BR>
aparastu mahāyogaḥ sarvayogottamottamaḥ  // KūrmP_2,11.5 //<BR>
śūnyaṃ sarvanirābhāsaṃ svarūpaṃ yatra cintyate  /<BR>
abhāvayogaḥ sa prokto yenātmānaṃ prapaśyati  // KūrmP_2,11.6 //<BR>
yatra paśyati cātmānaṃ nityānandaṃ nirañjanam  /<BR>
mayaikyaṃ sa mahāyogo bhāṣitaḥ parameśvaraḥ  // KūrmP_2,11.7 //<BR>
ye cānye yogināṃ yogāḥ śrūyante granthavistare  /<BR>
sarve te brahmayogasya kalāṃ nārhanti ṣoḍaśīm  // KūrmP_2,11.8 //<BR>
yatra sākṣāt prapaśyanti vimuktā viśvamīśvaram  /<BR>
sarveṣāmeva yogānāṃ sa yogaḥ paramo mataḥ  // KūrmP_2,11.9 //<BR>
sahasraśo 'tha śataśo ye ceśvarabahiṣkṛtāḥ  /<BR>
na te paśyanti māmekaṃ yogino yatamānasāḥ  // KūrmP_2,11.10 //<BR>
prāṇāyāmastathā dhyānaṃ pratyāhāro 'tha dhāraṇā  /<BR>
samādhiśca muniśreṣṭhā yamo niyama āsanam  // KūrmP_2,11.11 //<BR>
mayyekacittatāyogo vṛttyantaranirodhataḥ  /<BR>
tatsādhanānyaṣṭadhā tu yuṣmākaṃ kathitāni tu  // KūrmP_2,11.12 //<BR>
ahiṃsā satyamasteyaṃ brahmacaryāparigrahau  /<BR>
yamāḥ saṃkṣepataḥ proktāścittaśuddhipradā nṛṇām  // KūrmP_2,11.13 //<BR>
karmaṇā manasā vācā sarvabhūteṣu sarvadā  /<BR>
akleśajananaṃ proktaṃ tvahiṃsā paramarṣibhiḥ  // KūrmP_2,11.14 //<BR>
ahiṃsāyāḥ paro dharmo nāstyahiṃsā paraṃ sukham  /<BR>
vidhinā yā bhaveddhiṃsā tvahiṃsaiva prakīrtitā  // KūrmP_2,11.15 //<BR>
satyena sarvamāpnoti satye sarvaṃ pratiṣṭhitam  /<BR>
yathārthakathanācāraḥ satyaṃ proktaṃ dvijātibhiḥ  // KūrmP_2,11.16 //<BR>
paradravyāpaharaṇaṃ cauryād vātha balena vā  /<BR>
steyaṃ tasyānācaraṇādasteyaṃ dharmasādhanam  // KūrmP_2,11.17 //<BR>
karmaṇā manasā vācā sarvāvasthāsu sarvadā  /<BR>
sarvatra maithunatyāgaṃ brahmacaryaṃ pracakṣate  // KūrmP_2,11.18 //<BR>
dravyāṇāmapyanādānamāpadyapi yathecchayā  /<BR>
aparigraha ityāhustaṃ prayatnena pālayet  // KūrmP_2,11.19 //<BR>
tapaḥ svādhyāyasaṃtoṣāḥ śaucamīśvarapūjanam  /<BR>
samāsānniyamāḥ proktā yogasiddhipradāyinaḥ  // KūrmP_2,11.20 //<BR>
upavāsaparākādikṛcchracāndrāyaṇādibhiḥ  /<BR>
śarīraśoṣaṇaṃ prāhustāpasāstapa uttamam  // KūrmP_2,11.21 //<BR>
vedāntaśatarudrīyapraṇavādijapaṃ budhāḥ  /<BR>
sattvaśuddhikaraṃ puṃsāṃ svādhyāyaṃ paricakṣate  // KūrmP_2,11.22 //<BR>
svādhyāyasya trayo bhedā vācikopāṃśumānasāḥ  /<BR>
uttarottaravaiśiṣṭyaṃ prāhurvedārthavedinaḥ  // KūrmP_2,11.23 //<BR>
yaḥ śabdabodhajananaḥ pareṣāṃ śṛṇvatāṃ sphuṭam  /<BR>
svādhyāyo vācikaḥ prokta upāṃśoratha lakṣaṇam  // KūrmP_2,11.24 //<BR>
oṣṭhayoḥ spandamātreṇa parasyāśabdabodhakaḥ  /<BR>
upāṃśureṣa nirdiṣṭaḥ sāhasro vācikājjapaḥ  // KūrmP_2,11.25 //<BR>
yatpadākṣarasaṅgatyā parispandanavarjitam  /<BR>
cintanaṃ sarvaśabdānāṃ mānasaṃ taṃ japaṃ viduḥ  // KūrmP_2,11.26 //<BR>
yadṛcchālābhato nityamalaṃ puṃso bhavediti  /<BR>
yā dhīstāmṛṣayaḥ prāhuḥ saṃtoṣaṃ sukhalakṣaṇam  // KūrmP_2,11.27 //<BR>
bāhyamābhyantaraṃ śaucaṃ dvidhā proktaṃ dvijottamāḥ  /<BR>
mṛjjalābhyāṃ smṛtaṃ bāhyaṃ manaḥśuddhirathāntaram  // KūrmP_2,11.28 //<BR>
stutismaraṇapūjābhirvāṅmanaḥkāyakarmabhiḥ  /<BR>
suniścalā śive bhaktiretadīśvarapūjanam  // KūrmP_2,11.29 //<BR>
yamāḥ saniyamāḥ proktāḥ prāṇāyāmaṃ nibodhata  /<BR>
prāṇaḥ svadehajo vāyurāyāmastannirodhanam  // KūrmP_2,11.30 //<BR>
uttamādhamamadhyatvāt tridhāyaṃ pratipāditaḥ  /<BR>
sa eva dvividhaḥ proktaḥ sagarbho 'garbha eva ca  // KūrmP_2,11.31 //<BR>
mātrādvādaśako mandaścaturviṃśatimātrikaḥ  /<BR>
madhyamaḥ prāṇasaṃrodhaḥ ṣaṭtriṃśanmātrikottamaḥ  // KūrmP_2,11.32 //<BR>
prasvedakampanotthānajanakatvaṃ yathākramam  /<BR>
mandamadhyamamukhyānāmānandāduttamottamaḥ  // KūrmP_2,11.33 //<BR>
sagarbhamāhuḥ sajapamagarbhaṃ vijapaṃ budhāḥ  /<BR>
etad vai yogināmuktaṃ prāṇāyāmasya lakṣaṇam  // KūrmP_2,11.34 //<BR>
savyāhṛtiṃ sapraṇavāṃ gāyatrīṃ śirasā saha  /<BR>
trirjapedāyataprāṇaḥ prāṇāyāmaḥ sa ucyate  // KūrmP_2,11.35 //<BR>
recakaḥ pūrakaścaiva prāṇāyāmo 'tha kumbhakaḥ  /<BR>
procyate sarvaśāstreṣu yogibhiryatamānasaiḥ  // KūrmP_2,11.36 //<BR>
recako 'jastraniśvāsāt pūrakastannirodhataḥ  /<BR>
sāmyena saṃsthitiryā sā kumbhakaḥ parigīyate  // KūrmP_2,11.37 //<BR>
indriyāṇāṃ vicaratāṃ viṣayeṣu svabhāvataḥ  /<BR>
nigrahaḥ procyate sadbhiḥ pratyāhārastu sattamāḥ  // KūrmP_2,11.38 //<BR>
hṛtpuṇḍarīke nābhyāṃ vā mūrdhni parvatamastake  /<BR>
evamādiṣu deśeṣu dhāraṇā cittabandhanam  // KūrmP_2,11.39 //<BR>
deśāvasthitimālambya buddheryā vṛttisaṃtatiḥ  /<BR>
vṛttyantarairasaṃsṛṣṭā taddhyānaṃ sūrayo viduḥ  // KūrmP_2,11.40 //<BR>
ekākāraḥ samādhiḥ syād deśālambanavarjitaḥ  /<BR>
pratyayo hyarthamātreṇa yogasādhanamuttamam  // KūrmP_2,11.41 //<BR>
dhāraṇā dvādaśāyāmā dhyānaṃ dvādaśadhāraṇāḥ  /<BR>
dhyānaṃ dvādaśakaṃ yāvat samādhirabhidhīyate  // KūrmP_2,11.42 //<BR>
āsanaṃ svastikaṃ proktaṃ padmamardhāsanaṃ tathā  /<BR>
sādhanānāṃ ca sarveṣāmetatsādhanamuttamam  // KūrmP_2,11.43 //<BR>
ūrvorupari viprendrāḥ kṛtvā pādatale ubhe  /<BR>
samāsītātmanaḥ padmametadāsanamuttamam  // KūrmP_2,11.44 //<BR>
ekaṃ pādamathaikasmin vinyasyoruṇi sattamāḥ  /<BR>
āsītārdhāsanamidaṃ yogasādhanamuttamam  // KūrmP_2,11.45 //<BR>
ubhe kṛtvā pādatale jānūrvorantareṇa hi  /<BR>
samāsītātmanaḥ proktamāsanaṃ svastikaṃ param  // KūrmP_2,11.46 //<BR>
adeśakāle yogasya darśanaṃ hi na vidyate  /<BR>
agnyabhyāse jale vāpi śuṣkaparṇacaye tathā  // KūrmP_2,11.47 //<BR>
jantuvyāpte śmaśāne ca jīrṇagoṣṭhe catuṣpathe  /<BR>
saśabde sabhaye vāpi caityavalmīkasaṃcaye  // KūrmP_2,11.48 //<BR>
aśubhe durjanākrānte maśakādisamanvite  /<BR>
nācared dehabādhe vā daurmanasyādisaṃbhave  // KūrmP_2,11.49 //<BR>
sugupte suśubhe deśe guhāyāṃ parvatasya tu  /<BR>
nadyāstīre puṇyadeśe devatāyatane tathā  // KūrmP_2,11.50 //<BR>
gṛhe vā suśubhe ramye vijane jantuvarjite  /<BR>
yuñjīta yogī satatamātmānaṃ matparāyaṇaḥ  // KūrmP_2,11.51 //<BR>
namaskṛtya tu yogīndrān saśiṣyāṃśca vināyakam  /<BR>
guruṃ caivātha māṃ yogī yuñjīta susamāhitaḥ  // KūrmP_2,11.52 //<BR>
āsanaṃ svastikaṃ baddhvā padmamardhamathāpi vā  /<BR>
nāsikāgre samāṃ dṛṣṭimīṣadunmīlitekṣaṇaḥ  // KūrmP_2,11.53 //<BR>
kṛtvātha nirbhayaḥ śāntastyaktvā māyāmayaṃ jagat  /<BR>
svātmanyavasthitaṃ devaṃ cintayet parameśvaram  // KūrmP_2,11.54 //<BR>
śikhāgre dvādaśāṅgulye kalpayitvātha paṅkajam  /<BR>
dharmakandasamudbhūtaṃ jñānanālaṃ suśobhanam  // KūrmP_2,11.55 //<BR>
aiśvaryāṣṭadalaṃ śvetaṃ paraṃ vairāgyakarṇikam  /<BR>
cintayet paramaṃ kośaṃ karṇikāyāṃ hiraṇmayam  // KūrmP_2,11.56 //<BR>
sarvaśaktimayaṃ sākṣād yaṃ prāhurdivyamavyayam  /<BR>
oṅkāravācyamavyaktaṃ raśmijālasamākulam  // KūrmP_2,11.57 //<BR>
cintayet tatra vimalaṃ paraṃ jyotiryadakṣaram  /<BR>
tasmin jyotiṣi vinyasyasvātmānaṃ tadabhedataḥ  // KūrmP_2,11.58 //<BR>
dhyāyītākāśamadhyasthamīśaṃ paramakāraṇam  /<BR>
tadātmā sarvago bhūtvā na kiñcidapi cintayet  // KūrmP_2,11.59 //<BR>
etad guhyatamaṃ dhyānaṃ dhyānāntaramathocyate  /<BR>
cintayitvā tu pūrvoktaṃ hṛdaye padmamuttamam  // KūrmP_2,11.60 //<BR>
ātmānamatha kartāraṃ tatrānalasamatviṣam  /<BR>
madhye vahniśikhākāraṃ puruṣaṃ pañcaviṃśakam  // KūrmP_2,11.61 //<BR>
cintayet paramātmānaṃ tanmadhye gaganaṃ param  /<BR>
oṅkarabodhitaṃ tattvaṃ śāśvataṃ śivamacyutam  // KūrmP_2,11.62 //<BR>
avyaktaṃ prakṛtau līnaṃ paraṃ jyotiranuttamam  /<BR>
tadantaḥ paramaṃ tattvamātmādhāraṃ nirañjanam  // KūrmP_2,11.63 //<BR>
dhyāyīta tanmayo nityamekarūpaṃ maheśvaram  /<BR>
viśodhya sarvatattvāni praṇavenāthavā punaḥ  // KūrmP_2,11.64 //<BR>
saṃsthāpya mayi cātmānaṃ nirmale parame pade  /<BR>
plāvayitvātmano dehaṃ tenaiva jñānavāriṇā  // KūrmP_2,11.65 //<BR>
madātmā manmayo bhasma gṛhītvā hyagnihotrajam  /<BR>
tenoddhṛtya tu sarvāṅgamagnirityādimantrataḥ  /<BR>
cintayet svātmanīśānaṃ paraṃ jyotiḥ svarūpiṇam  // KūrmP_2,11.66 //<BR>
eṣa pāśupato yogaḥ paśupāśavimuktaye  /<BR>
sarvavedāntasāro 'yamatyāśramamiti śrutiḥ  // KūrmP_2,11.67 //<BR>
etat parataraṃ guhyaṃ matsāyujyopapādakam  /<BR>
dvijātīnāṃ tu kathitaṃ bhaktānāṃ brahmacāriṇām  // KūrmP_2,11.68 //<BR>
brahmacaryamahiṃsā ca kṣamā śaucaṃ tapo damaḥ  /<BR>
saṃtoṣaḥ satyamāstikyaṃ vratāṅgāni viśeṣataḥ  // KūrmP_2,11.69 //<BR>
ekenāpyatha hīnena vratamasya tu lupyate  /<BR>
tasmādātmaguṇopeto madvrataṃ voḍhumarhati  // KūrmP_2,11.70 //<BR>
vītarāgabhayakrodhā manmayā māmupāśritāḥ  /<BR>
bahavo 'nena yogena pūtā madbhāvamāgatāḥ  // KūrmP_2,11.71 //<BR>
ye yathā māṃ prapadyante tāṃstathaiva bhajāmyaham  /<BR>
jñānayogena māṃ tasmād yajeta parameśvaram  // KūrmP_2,11.72 //<BR>
athavā bhaktiyogena vairāgyeṇa pareṇa tu  /<BR>
cetasā bodhayuktena pūjayenmāṃ sadā śuciḥ  // KūrmP_2,11.73 //<BR>
sarvakarmāṇi saṃnyasya bhikṣāśī niṣparigrahaḥ  /<BR>
prāpnoti mama sāyujyaṃ guhyametanmayoditam  // KūrmP_2,11.74 //<BR>
adveṣṭā sarvabhūtānāṃ maitraḥ karuṇa eva ca  /<BR>
nirmamo nirahaṅkāro yo madbhaktaḥ sa me priyaḥ  // KūrmP_2,11.75 //<BR>
saṃtuṣṭaḥ satataṃ yogī yatātmā dṛḍhaniścayaḥ  /<BR>
mayyarpitamano buddhiryo madbhaktaḥ sa me priyaḥ  // KūrmP_2,11.76 //<BR>
yasmānnodvijate loko lokānnodvijate ca yaḥ  /<BR>
harṣāmarṣabhayodvegairmukto yaḥ sa hi me priyaḥ  // KūrmP_2,11.77 //<BR>
anapekṣaḥ śucirdakṣa udāsīno gatavyathaḥ  /<BR>
sarvārambhaparityāgī bhaktimān yaḥ sa me priyaḥ  // KūrmP_2,11.78 //<BR>
tulyanindāstutirmaunī saṃtuṣṭo yena kenacit  /<BR>
aniketaḥ sthiramatirmadbhakto māmupaiṣyati  // KūrmP_2,11.79 //<BR>
sarvakarmāṇyapi sadā kurvāṇo matparāyaṇaḥ  /<BR>
matprasādādavāpnoti śāśvataṃ paramaṃ padam  // KūrmP_2,11.80 //<BR>
cetasā sarvakarmāṇi mayi saṃnyasya matparaḥ  /<BR>
nirāśīrnirmamo bhūtvā māmekaṃ śaraṇaṃ vrajet  // KūrmP_2,11.81 //<BR>
tyaktvā karmaphalāsaṅgaṃ nityatṛpto nirāśrayaḥ  /<BR>
karmaṇyabhipravṛtto 'pi naiva tena nibadhyate  // KūrmP_2,11.82 //<BR>
nirāśīryatacittātmā tyaktasarvaparigrahaḥ  /<BR>
śārīraṃ kevalaṃ karma kurvannāpnoti tatpadam  // KūrmP_2,11.83 //<BR>
yadṛcchālābhatuṣṭasya dvandvātītasya caiva hi  /<BR>
kurvato matprasādārthaṃ karma saṃsāranāśanam  // KūrmP_2,11.84 //<BR>
manmanā mannamaskāro madyājī matparāyaṇaḥ  /<BR>
māmupaiṣyati yogīśaṃ jñātvā māṃ parameśvaram  // KūrmP_2,11.85 //<BR>
madbuddhayo māṃ satataṃ bodhayantaḥ parasparam  /<BR>
kathayantaśca māṃ nityaṃ mama sāyujyamāpnuyuḥ  // KūrmP_2,11.86 //<BR>
evaṃ nityābhiyuktānāṃ māyeyaṃ karmasānvagam  /<BR>
nāśayāmi tamaḥ kṛtsnaṃ jñānadīpena bhāsvatā  // KūrmP_2,11.87 //<BR>
madbuddhayo māṃ satataṃ pūjayantīha ye janāḥ  /<BR>
teṣāṃ nityābhiyuktānāṃ yogakṣemaṃ vahāmyaham  // KūrmP_2,11.88 //<BR>
ye 'nye ca kāmabhogārthaṃ yajante hyanyadevatāḥ  /<BR>
teṣāṃ tadantaṃ vijñeyaṃ devatānugataṃ phalam  // KūrmP_2,11.89 //<BR>
ye cānyadevatābhaktāḥ pūjayantīha devatāḥ  /<BR>
madbhāvanāsamāyuktā mucyante te 'pi bhāvataḥ  // KūrmP_2,11.90 //<BR>
tasmādanīśvarānanyāṃstyaktvā devānaśeṣataḥ  /<BR>
māmeva saṃśrayedīśaṃ sa yāti paramaṃ padam  // KūrmP_2,11.91 //<BR>
tyaktvā putrādiṣu snehaṃ niḥ śoko niṣparigrahaḥ  /<BR>
yajeccāmaraṇālliṅge viraktaḥ parameśvaram  // KūrmP_2,11.92 //<BR>
ye 'rcayanti sadā liṅgaṃ tyaktvā bhogānaśeṣataḥ  /<BR>
ekena janmanā teṣāṃ dadāmi paramaiśvaram  // KūrmP_2,11.93 //<BR>
parānandātmakaṃ liṅgaṃ kevalaṃ sannirañjanam  /<BR>
jñānātmakaṃ sarvagataṃ yogināṃ hṛdi saṃsthitam  // KūrmP_2,11.94 //<BR>
ye cānye niyatā bhaktā bhāvayitvā vidhānataḥ  /<BR>
yatra kvacana talliṅgamarcayanti maheśvaram  // KūrmP_2,11.95 //<BR>
jale vā vahnimadhye vāvyomni sūrye 'thavānyataḥ  /<BR>
ratnādau bhāvayitveśamarcayelliṅgamaiśvaram  // KūrmP_2,11.96 //<BR>
sarvaṃ liṅgamayaṃ hyetat sarvaṃ liṅge pratiṣṭhitam  /<BR>
tasmālliṅge 'rcayedīśaṃ yatra kvacana śāśvatam  // KūrmP_2,11.97 //<BR>
agnau kriyāvatāmapsu vyomni sūrye manīṣiṇām  /<BR>
kāṣṭhādiṣveva mūrkhāṇāṃ hṛdi liṅgantuyoginām  // KūrmP_2,11.98 //<BR>
yadyanutpannavijñāno viraktaḥ prītisaṃyutaḥ  /<BR>
yāvajjīvaṃ japed yuktaḥ praṇavaṃ brahmaṇo vapuḥ  // KūrmP_2,11.99 //<BR>
athavā śatarudrīyaṃ japedāmaraṇād dvijaḥ  /<BR>
ekākī yatacittātmā sa yāti paramaṃ padam  // KūrmP_2,11.100 //<BR>
vased vāmaraṇād vipro vārāṇasyāṃ samāhitaḥ  /<BR>
so 'pīśvaraprasādena yāti tat paramaṃ padam  // KūrmP_2,11.101 //<BR>
tatrotkramaṇakāle hi sarveṣāmeva dehinām  /<BR>
dadāti tat paraṃ jñānaṃ yena mucyeta bandhanāt  // KūrmP_2,11.102 //<BR>
varṇāśramavidhiṃ kṛtsnaṃ kurvāṇo matparāyaṇaḥ  /<BR>
tenaiva janmanā jñānaṃ labdhvā yāti śivaṃ padam  // KūrmP_2,11.103 //<BR>
ye 'pi tatra vasantīha nīcā vā pāpayonayaḥ  /<BR>
sarve taranti saṃsāramīśvarānugrahād dvijāḥ  // KūrmP_2,11.104 //<BR>
kintu vighnā bhaviṣyanti pāpopahatacetasām  /<BR>
dharmaṃ samāśrayet tasmānmuktaye niyataṃ dvijāḥ  // KūrmP_2,11.105 //<BR>
etad rahasyaṃ vedānāṃ na deyaṃ yasya kasya cit  /<BR>
dhārmikāyaiva dātavyaṃ bhaktāya brahmacāriṇe  // KūrmP_2,11.106 //<BR>
vyāsa uvāca<BR>
ityetaduktvā bhagavānātmayogamanuttamam  /<BR>
vyājahāra samāsīnaṃ nārāyaṇamanāmayam  // KūrmP_2,11.107 //<BR>
mayaitad bhāṣitaṃ jñānaṃ hitārthaṃ brahmavādinām  /<BR>
dātavyaṃ śāntacittebhyaḥ śiṣyebhyo bhavatā śivam  // KūrmP_2,11.108 //<BR>
uktvaivamatha yogīndrānabravīd bhagavānajaḥ  /<BR>
hitāya sarvabhaktānāṃ dvijātīnāṃ dvijottamāḥ  // KūrmP_2,11.109 //<BR>
bhavanto 'pi hi majjñānaṃ śiṣyāṇāṃ vidhipūrvakam  /<BR>
upadekṣyanti bhaktānāṃ sarveṣāṃ vacanānmama  // KūrmP_2,11.110 //<BR>
ayaṃ nārāyaṇo yo 'hamīśvaro nātra saṃśayaḥ  /<BR>
nāntaraṃ ye prapaśyanti teṣāṃ deyamidaṃ param  // KūrmP_2,11.111 //<BR>
mamaiṣā paramā mūrtirnārāyaṇasamāhvayā  /<BR>
sarvabhūtātmabhūtasthā śāntā cākṣarasaṃjñitā  // KūrmP_2,11.112 //<BR>
ye tvanyathā prapaśyanti loke bhedadṛśo janāḥ  /<BR>
na te māṃ saṃprapaśyanti jāyante ca punaḥ punaḥ  // KūrmP_2,11.113 //<BR>
ye tvimaṃ viṣṇumavyaktaṃ māṃ vā devaṃ maheśvaram  /<BR>
ekībhāvena paśyanti na teṣāṃ punarudbhavaḥ  // KūrmP_2,11.114 //<BR>
tasmādanādinidhanaṃ viṣṇumātmānamavyayam  /<BR>
māmeva saṃprapaśyadhvaṃ pūjayadhvaṃ tathaiva hi  // KūrmP_2,11.115 //<BR>
ye 'nyathā māṃ prapaśyanti matvemaṃ devatāntaram  /<BR>
te yānti narakān ghorān nāhaṃ teṣuvyavasthitaḥ  // KūrmP_2,11.116 //<BR>
mūrkhaṃ vā paṇḍitaṃ vāpi brāhmaṇaṃ vā madāśrayam  /<BR>
mocayāmi śvapākaṃ vā na nārāyaṇanindakam  // KūrmP_2,11.117 //<BR>
tasmādeṣa mahāyogī madbhaktaiḥ puruṣottamaḥ  /<BR>
arcanīyo namaskāryo matprītijananāya hi  // KūrmP_2,11.118 //<BR>
evamuktvā samāliṅgya vāsudevaṃ pinākadhṛk  /<BR>
antarhito 'bhavat teṣāṃ sarveṣāmeva paśyatām  // KūrmP_2,11.119 //<BR>
nārāyaṇo 'pi bhagavāṃstāpasaṃ veṣamuttamam  /<BR>
jagrāha yoginaḥ sarvāṃstyaktvā vai paramaṃ vapuḥ  // KūrmP_2,11.120 //<BR>
jñātaṃ bhavadbhiramalaṃ prasādāt parameṣṭhinaḥ  /<BR>
sākṣādeva maheśasya jñānaṃ saṃsāranāśanam  // KūrmP_2,11.121 //<BR>
gacchadhvaṃ vijvarāḥ sarve vijñānaṃ parameṣṭhinaḥ  /<BR>
pravartayadhvaṃ śiṣyebhyo dhārmikebhyo munīśvarāḥ  // KūrmP_2,11.122 //<BR>
idaṃ bhaktāya śāntāya dhārmikāyāhitāgnaye  /<BR>
vijñānamaiśvaraṃ deyaṃ brāhmaṇāya viśeṣataḥ  // KūrmP_2,11.123 //<BR>
evamuktvā sa viśvātmā yogināṃ yogavittamaḥ  /<BR>
nārāyaṇo mahāyogī jagāmādarśanaṃ svayam  // KūrmP_2,11.124 //<BR>
te 'pi devādideveśaṃ namaskṛtya maheśvaram  /<BR>
nārāyaṇaṃ ca bhūtādiṃ svāni sthānāni bhejire  // KūrmP_2,11.125 //<BR>
sanatkumāro bhagavān saṃvartāya mahāmuniḥ  /<BR>
dattavānaiśvaraṃ jñānaṃ so 'pi satyavratāya tu  // KūrmP_2,11.126 //<BR>
sanandano 'pi yogīndraḥ pulahāya maharṣaye  /<BR>
pradadau gautamāyātha pulaho 'pi prajāpatiḥ  // KūrmP_2,11.127 //<BR>
aṅgirā vedaviduṣe bharadvājāya dattavān  /<BR>
jaigīṣavyāya kapilastathā pañcaśikhāya ca  // KūrmP_2,11.128 //<BR>
parāśaro 'pi sanakāt pitā me sarvatattvadṛk  /<BR>
lebhetatparamaṃ jñānaṃ tasmād vālmīkirāptavān  // KūrmP_2,11.129 //<BR>
mamovāca purā devaḥ satīdehabhavāṅgajaḥ  /<BR>
vāmadevo mahāyogī rudraḥ kila pinākadhṛk  // KūrmP_2,11.130 //<BR>
nārāyaṇo 'pi bhagavān devakītanayo hariḥ  /<BR>
arjunāya svayaṃ sākṣāt dattavānidamuttamam  // KūrmP_2,11.131 //<BR>
yadahaṃ labdhavān rudrād vāmadevādanuttamam  /<BR>
viśeṣād giriśe bhaktistasmādārabhya me 'bhavat  // KūrmP_2,11.132 //<BR>
śaraṇyaṃ śaraṇaṃ rudraṃ prapanno 'haṃ viśeṣataḥ  /<BR>
bhūteśaṃ giraśaṃ sthāṇuṃ devadevaṃ triśūlinam  // KūrmP_2,11.133 //<BR>
bhavanto 'pi hi taṃ devaṃ śaṃbhuṃ govṛṣavāhanam  /<BR>
prapadyadhvaṃ sapatnīkāḥ saputrāḥ śaraṇaṃ śivam  // KūrmP_2,11.134 //<BR>
vartadhvaṃ tatprasādena karmayogena śaṅkaram  /<BR>
pūjayadhvaṃ mahādevaṃ gopatiṃ bhūtibhūṣaṇam  // KūrmP_2,11.135 //<BR>
evamukte 'tha munayaḥ śaunakādyā maheśvaram  /<BR>
praṇemuḥ śāśvataṃ sthāṇuṃ vyāsaṃ satyavatīsutam  // KūrmP_2,11.136 //<BR>
abruvan hṛṣṭamanasaḥ kṛṣṇadvaipāyanaṃ prabhum  /<BR>
sākṣādeva hṛṣīkeśaṃ sarvalokamaheśvaram  // KūrmP_2,11.137 //<BR>
bhavatprasādādacalā śaraṇye govṛṣadhvaje  /<BR>
idānīṃ jāyate bhaktiryā devairapi durlabhā  // KūrmP_2,11.138 //<BR>
kathayasva muniśreṣṭha karmayogamanuttamam  /<BR>
yenāsau bhagavānīśaḥ samārādhyo mumukṣubhiḥ  // KūrmP_2,11.139 //<BR>
tvatsaṃnidhāveṣa sūtaḥ śṛṇotu bhagavadvacaḥ  /<BR>
tadvadākhilalokānāṃ rakṣaṇaṃ dharmasaṃgraham  // KūrmP_2,11.140 //<BR>
yaduktaṃ devadevena viṣṇunā kūrmarūpiṇā  /<BR>
pṛṣṭena munibhiḥ pūrvaṃ śakreṇāmṛtamanthane  // KūrmP_2,11.141 //<BR>
śrutvā satyavatīsūnuḥ karmayogaṃ sanātanam  /<BR>
munīnāṃ bhāṣitaṃ kṛṣṇaḥ provāca susamāhitaḥ  // KūrmP_2,11.142 //<BR>
ya imaṃ paṭhate nityaṃ saṃvādaṃ kṛttivāsasaḥ  /<BR>
sanatkumārapramukhaiḥ sarvapāpaiḥ pramucyate  // KūrmP_2,11.143 //<BR>
śrāvayed vā dvijān śuddhān brahmacaryaparāyaṇān  /<BR>
yo vā vicārayedarthaṃ sa yāti paramāṃ gatim  // KūrmP_2,11.144 //<BR>
yaścaitacchṛṇuyānnityaṃ bhaktiyukto dṛḍhavrataḥ  /<BR>
sarvapāpavinirmukto brahmaloke mahīyate  // KūrmP_2,11.145 //<BR>
tasmāt sarvaprayatnena paṭhitavyo manīṣibhiḥ  /<BR>
śrotavyaścātha mantavyo viśeṣād brāhmaṇaiḥ sadā  // KūrmP_2,11.146 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge (īśvaragītāsu) ekādaśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
vyāsa uvāca<BR>
śṛṇudhvamṛṣayaḥ sarve vakṣyamāṇaṃ sanātanam  /<BR>
karmayogaṃ brāhmaṇānāmātyantikaphalapradam  // KūrmP_2,12.1 //<BR>
āmnāyasiddhamakhilaṃ brihmaṇānupradarśitam  /<BR>
ṛṣīṇāṃ śṛṇvatāṃ pūrvaṃ manurāha prajāpatiḥ  // KūrmP_2,12.2 //<BR>
sarvapāpaharaṃ puṇyamṛṣisaṅghairniṣevitam  /<BR>
samāhitadhiyo yūyaṃ śṛṇudhvaṃ gadato mama  // KūrmP_2,12.3 //<BR>
kṛtopanayano vedānadhīyīta dvijottamāḥ  /<BR>
garbhāṣṭame 'ṣṭame vābde svasūtroktavidhānataḥ  // KūrmP_2,12.4 //<BR>
daṇḍī ca mekhalī sūtrī kṛṣṇājinadharo muniḥ  /<BR>
bhikṣāhāro guruhito vīkṣamāṇo gururmukham  // KūrmP_2,12.5 //<BR>
kārpāsamupavītārthaṃ nirmitaṃ brahmaṇā purā  /<BR>
brāhmaṇānāṃ trivit sūtraṃ kauśaṃ vā vastrameva vā  // KūrmP_2,12.6 //<BR>
sadopavītī caiva syāt sadā baddhaśikho dvijaḥ  /<BR>
anyathā yat kṛtaṃ karma tad bhavatyayathākṛtam  // KūrmP_2,12.7 //<BR>
vasedavikṛtaṃ vāsaḥ kārpāsaṃ vā kaṣāyakam  /<BR>
tadeva paridhānīyaṃ śuklamacchidramuttamam  // KūrmP_2,12.8 //<BR>
uttaraṃ tu samākhyātaṃ vāsaḥ kṛṣṇājinaṃ śubham  /<BR>
abhāve gavyamajinaṃ rauravaṃ vā vidhīyate  // KūrmP_2,12.9 //<BR>
uddhṛtya dakṣiṇaṃ bāhuṃ savye bāhau samarpitam  /<BR>
upavītaṃ bhavennityaṃ nivītaṃ kaṇṭhasajjane  // KūrmP_2,12.10 //<BR>
savyaṃ bāhuṃ samuddhṛtya dakṣiṇe tu dhṛtaṃ dvijāḥ  /<BR>
prācīnāvītamityuktaṃ pitrye karmaṇi yojayet  // KūrmP_2,12.11 //<BR>
agnyagāre gavāṃ goṣṭhe home japye tathaiva ca  /<BR>
svādhyāye bhojane nityaṃ brāhmaṇānāṃ ca sannidhau  // KūrmP_2,12.12 //<BR>
upāsane gurūṇāṃ ca saṃdhyayoḥ sādhusaṃgame  /<BR>
upavītī bhavennityaṃ vidhireṣa sanātanaḥ  // KūrmP_2,12.13 //<BR>
mauñjī trivṛt samā ślakṣaṇā kāryā viprasya mekhalā  /<BR>
muñjābhāve kuśenāhurgranthinaikena vā tribhiḥ  // KūrmP_2,12.14 //<BR>
dhārayed bailvapālāśau daṇḍau keśāntakau dvijaḥ  /<BR>
yajñārhavṛkṣajaṃ vātha saumyamavraṇameva ca  // KūrmP_2,12.15 //<BR>
sāyaṃ prātardvijaḥ saṃdhyāmupāsīta samāhitaḥ  /<BR>
kāmāllobhād bhayānmohāt tyaktena patito bhavet  // KūrmP_2,12.16 //<BR>
agnikāryaṃ tataḥ kuryāt sāyaṃ prātaḥ prasannadhīḥ  /<BR>
snātvā saṃtarpayed devānṛṣīn pitṛgaṇāṃstathā  // KūrmP_2,12.17 //<BR>
devatābhyarcanaṃ kuryāt puṣpaiḥ patreṇa vāmbubhiḥ  /<BR>
abhivādanaśīlaḥ syānnityaṃ vṛddheṣu dharmataḥ  // KūrmP_2,12.18 //<BR>
asāvahaṃ bho nāmeti samyak praṇatipūrvakam  /<BR>
āyurārogyasiddhyarthaṃ tandrādiparivarjitaḥ  // KūrmP_2,12.19 //<BR>
āyuṣṇān bhava saumyeti vācyo vipro 'bhivādane  /<BR>
akāraścāsya nāmno 'nte vācyaḥ pūrvākṣaraḥ plutaḥ  // KūrmP_2,12.20 //<BR>
na kuryād yo 'bhivādasya dvijaḥ pratyabhivādanam  /<BR>
nābhivādyaḥ sa viduṣā yathā śūdrastathaiva saḥ  // KūrmP_2,12.21 //<BR>
vyatyastapāṇinā kāryamupasaṃgrahaṇaṃ guroḥ  /<BR>
savyena savyaḥ spraṣṭavyo dakṣiṇena tu dakṣiṇaḥ  // KūrmP_2,12.22 //<BR>
laukikaṃ vaidikaṃ cāpi tathādhyātmikameva vā  /<BR>
ādadīta yato jñānaṃ taṃ pūrvamabhivādayet  // KūrmP_2,12.23 //<BR>
nodakaṃ dhārayed bhaikṣaṃ puṣpāṇi samidhastathā  /<BR>
evaṃvidhāni cānyāni na daivādyeṣu karmasu  // KūrmP_2,12.24 //<BR>
brāhmaṇaṃ kuśalaṃ pṛcchet kṣatrabandhumanāmayam  /<BR>
vaiśyaṃ kṣemaṃ samāgamya śūdramārogyameva tu  // KūrmP_2,12.25 //<BR>
upādhyāyaḥ pitā jyeṣṭho bhrātā caiva mahīpatiḥ  /<BR>
mātulaḥ śvaśurastrātā mātāmahapitāmahau  /<BR>
varṇajyeṣṭhaḥ pitṛvyaśca puṃso 'tra guravaḥ smṛtāḥ  // KūrmP_2,12.26 //<BR>
mātā mātāmahī gurvo piturmātuśca sodarāḥ  /<BR>
śvaśrūḥ pitāmahījyeṣṭhā dhātrī ca guravaḥ striyaḥ  // KūrmP_2,12.27 //<BR>
ityukto guruvargo 'yaṃ mātṛtaḥ pitṛto dvijāḥ  /<BR>
anuvartanameteṣāṃ manovākkāyakarmabhiḥ  // KūrmP_2,12.28 //<BR>
guruṃ dṛṣṭvā samuttiṣṭhedabhivādya kṛtāñjaliḥ  /<BR>
naitairupaviśet sārdhaṃ vivadennātmakāraṇāt  // KūrmP_2,12.29 //<BR>
jīvitārthamapi dveṣād gurubhirnaiva bhāṣaṇam  /<BR>
udito 'pi guṇairanyairgurudveṣī patatyadhaḥ  // KūrmP_2,12.30 //<BR>
gurūṇāmapi sarveṣāṃ pūjyāḥ pañca viśeṣataḥ  /<BR>
teṣāmādyāstrayaḥ śreṣṭhāsteṣāṃ mātā supūjitā  // KūrmP_2,12.31 //<BR>
yo bhāvayati yā sūte yena vidyopadiśyate  /<BR>
jyeṣṭho bhrātā ca bhartā ca pañcaite guravaḥ smṛtāḥ  // KūrmP_2,12.32 //<BR>
ātmanaḥ sarvayatnena prāṇatyāgena vā punaḥ  /<BR>
pūjanīyā viśeṣeṇa pañcaite bhūtimicchatā  // KūrmP_2,12.33 //<BR>
yāvat pitā ca mātā ca dvāvetau nirvikāriṇau  /<BR>
tāvat sarvaṃ parityajya putraḥ syāt tatparāyaṇaḥ  // KūrmP_2,12.34 //<BR>
pitā mātā ca suprītau syātāṃ putraguṇairyadi  /<BR>
sa putraḥ sakalaṃ dharmamāpnuyāt tena karmaṇā  // KūrmP_2,12.35 //<BR>
nāsti mātṛsamaṃ daivaṃ nāsti pitṛsamo guruḥ  /<BR>
tayoḥ pratyupakāro 'pi na kathañcana vidyate  // KūrmP_2,12.36 //<BR>
tayornityaṃ priyaṃ kuryāt karmaṇā manasā girā  /<BR>
na tābhyāmananujñāto dharmamanyaṃ samācaret  // KūrmP_2,12.37 //<BR>
varjayitvā muktiphalaṃ nityaṃ naimittikaṃ tathā  /<BR>
dharmasāraḥ samuddiṣṭaḥ pretyānantaphalapradaḥ  // KūrmP_2,12.38 //<BR>
samyagārādhya vaktāraṃ visṛṣṭastadanujñayā  /<BR>
śiṣyo vidyāphalaṃ bhuṅkte pretya cāpadyate divi  // KūrmP_2,12.39 //<BR>
yo bhrātaraṃ pitṛsamaṃ jyeṣṭhaṃ mūrkho 'vamanyate  /<BR>
tena doṣeṇa sa pretya nirayaṃ ghoramṛcchati  // KūrmP_2,12.40 //<BR>
puṃsā vartmaniviṣṭena pūjyo bhartā tu sarvadā  /<BR>
yāti dātari loke 'smin upakārāddhi gauravam  // KūrmP_2,12.41 //<BR>
yenarā bhartṛpiṇḍārthaṃ svān prāṇān saṃtyajanti hi  /<BR>
teṣāmathākṣayāṃllokān provāca bhagavān manuḥ  // KūrmP_2,12.42 //<BR>
mātulāṃśca pitṛvyāṃśca śvaśurānṛtvijo gurūn  /<BR>
asāvahamiti brūyuḥ pratyutthāya yavīyasaḥ  // KūrmP_2,12.43 //<BR>
avācyo dīkṣito nāmnā yavīyānapi yo bhavet  /<BR>
bhobhavatpūrvakaṃ tvenamabhibhāṣeta dharmavit  // KūrmP_2,12.44 //<BR>
abhivādyāśca pūjyaśca śirasā vandya eva ca  /<BR>
brāhmaṇaḥ kṣatriyādyaiśca śrīkāmaiḥ sādaraṃ sadā  // KūrmP_2,12.45 //<BR>
nābhivādyāstu vipreṇa kṣatriyādyāḥ kathañcana  /<BR>
jñānakarmaguṇopetā yadyapyete bahuśrutāḥ  // KūrmP_2,12.46 //<BR>
brāhmaṇaḥ sarvavarṇānāṃ svasti kuryāditi sthitiḥ  /<BR>
savarṇeṣu savarṇānāṃ kāryamevābhivādanam  // KūrmP_2,12.47 //<BR>
gururagnirdvijātīnāṃ varṇānāṃ brāhmaṇo guruḥ  /<BR>
patireko guruḥ strīṇāṃ sarvatrābhyāgato guruḥ  // KūrmP_2,12.48 //<BR>
vidyā karma vayo bandhurvittaṃ bhavati pañcamam  /<BR>
mānyasthānāni pañcāhuḥ pūrvaṃ pūrvaṃ gurūttarāt  // KūrmP_2,12.49 //<BR>
pañcānāṃ triṣu varṇeṣu bhūyāṃsi balavanti ca  /<BR>
yatra syuḥ so 'tra mānārhaḥ śūdro 'pi daśamīṃ gataḥ  // KūrmP_2,12.50 //<BR>
panthā deyo brāhmaṇāya striyai rājñe hyacakṣuṣe  /<BR>
vṛddhāya bhārabugnāya rogiṇe durbalāya ca  // KūrmP_2,12.51 //<BR>
bhikṣāmāhṛtya śiṣṭānāṃ gṛhebhyaḥ prayato 'nvaham  /<BR>
nivedya gurave 'śnīyād vāgyatastadanujñayā  // KūrmP_2,12.52 //<BR>
bhavatpūrvaṃ cared bhaikṣyamupanīto dvijottamaḥ  /<BR>
bhavanmadhyaṃ tu rājanyo vaiśyastu bhavaduttaram  // KūrmP_2,12.53 //<BR>
mātaraṃ vā svasāraṃ vā māturvā bhaginīṃ nijām  /<BR>
bhikṣeta bhikṣāṃ prathamaṃ yā cainaṃ na vimānayet  // KūrmP_2,12.54 //<BR>
sajātīyagṛheṣveva sārvavarṇikameva vā  /<BR>
bhaikṣyasya caraṇaṃ proktaṃ patitādiṣu varjitam  // KūrmP_2,12.55 //<BR>
vedayajñairahīnānāṃ praśastānāṃ svakarmasu  /<BR>
brahmacaryāhared bhaikṣaṃ gṛhebhyaḥ prayato 'nvaham  // KūrmP_2,12.56 //<BR>
guroḥ kule na bhikṣeta na jñātikulabandhuṣu  /<BR>
alābhe tvanyagehānāṃ pūrvaṃ pūrvaṃ vivarjayet  // KūrmP_2,12.57 //<BR>
sarvaṃ vā vicared grāmaṃ pūrvoktānāmasaṃbhave  /<BR>
niyamya prayato vācaṃ diśastvanavalokayan  // KūrmP_2,12.58 //<BR>
samāhṛtya tu tad bhaikṣaṃ yāvadarthamamāyayā  /<BR>
bhuñjīta prayato nityaṃ vāgyato 'nanyamānasaḥ  // KūrmP_2,12.59 //<BR>
bhaikṣyeṇa vartayennityaṃ naikānnādī bhaved vratī  /<BR>
bhaikṣyeṇa vratino vṛttirupavāsasamā smṛtā  // KūrmP_2,12.60 //<BR>
pūjayedaśanaṃ nityamadyāccaitadakutsayan  /<BR>
dṛṣṭvā hṛṣyet prasīdecca pratinandecca sarvaśaḥ  // KūrmP_2,12.61 //<BR>
anārogyamanāyuṣyamasvargyaṃ cātibhojanam  /<BR>
apuṇyaṃ lokavidviṣṭaṃ tasmāt tatparivarjayet  // KūrmP_2,12.62 //<BR>
prāṅmukho 'nnāni bhuñjīta sūryābhimukha eva vā  /<BR>
nādyādudaṅmukho nityaṃ vidhireṣa sanātanaḥ  // KūrmP_2,12.63 //<BR>
prakṣālya pāṇipādau ca bhuñjāno dvirupaspṛśet  /<BR>
śucau deśe samāsīno bhuktvā ca dvirupaspṛśet  // KūrmP_2,12.64 //<BR>
<BR>
itī śrīkūrmapurāṇe ṣaṭsāhastryāṃ saṃhitāyāmuparivibhāge dvādaśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
vyāsa uvāca<BR>
bhuktvā pītvā ca suptvā ca snātvā rathyopasarpaṇe  /<BR>
oṣṭhāvalamokau spṛṣṭvā vāso viparidhāya ca  // KūrmP_2,13.1 //<BR>
retomūtrapurīṣāṇāmutsarge 'yuktabhāṣaṇe  /<BR>
ṣṭhīvitvādhyayanārambhe kāsaśvāsāgame tathā  // KūrmP_2,13.2 //<BR>
catvaraṃ vā śmaśānaṃ vā samākramya dvijottamaḥ  /<BR>
saṃdhyayorubhayostadvadācānto 'pyācamet punaḥ  // KūrmP_2,13.3 //<BR>
caṇḍālamlecchasaṃbhāṣe strīśūdrocchiṣṭabhāṣaṇe  /<BR>
ucchiṣṭaṃ puruṣaṃ spṛṣṭvā bhojyaṃ cāpi tathāvidham  /<BR>
ācāmedaśrupāte vā lohitasya tathaiva ca  // KūrmP_2,13.4 //<BR>
bhojane saṃdhyayoḥ snātvā pītvā mūtrapurīṣayoḥ  /<BR>
ācānto 'pyācamet suptvā sakṛtsakṛdathānyataḥ  // KūrmP_2,13.5 //<BR>
agnergavāmathālambhe spṛṣṭvā prayatameva vā  /<BR>
strīṇāmathātmanaḥ sparśe nīvīṃ vā paridhāya ca  // KūrmP_2,13.6 //<BR>
upaspṛśejjalaṃ vārdraṃ tṛṇaṃ vā bhūmimeva vā  /<BR>
keśānāṃ cātmanaḥ sparśe vāsaso 'kṣālitasya ca  // KūrmP_2,13.7 //<BR>
anuṣṇābhiraphenābiraduṣṭābhiśca dharmataḥ  /<BR>
śaucepsuḥ sarvadācāmedāsīnaḥ prāgudaṅmukhaḥ  // KūrmP_2,13.8 //<BR>
śiraḥ prāvṛtya kaṇṭhaṃ vā muktakacchasikho 'pi vā  /<BR>
akṛtvā pādayoḥ śaucamācānto 'pyaśucirbhavet  // KūrmP_2,13.9 //<BR>
sopānatko jalastho vā noṣṇīṣī vācamed budhaḥ  /<BR>
na caiva varṣadhārābhirna tiṣṭhan noddhṛtodakaiḥ  // KūrmP_2,13.10 //<BR>
naikahastārpitajalairvinā sūtreṇa vā punaḥ  /<BR>
na pādukāsanastho vā bahirjānurathāpi vā  // KūrmP_2,13.11 //<BR>
na jalpan na hasan prekṣan śayānaḥ prahva eva ca  /<BR>
nāvīkṣitābhiḥ phenādyairupetābhirathāpi vā  // KūrmP_2,13.12 //<BR>
śūdrāśucikaronmuktairna kṣārābhistathaiva ca  /<BR>
na caivāṅgulibhiḥ śabdaṃ na kurvan nānyamānasaḥ  // KūrmP_2,13.13 //<BR>
na varṇarasaduṣṭābhirna caiva pradarodakaiḥ  /<BR>
na pāṇikṣubhitābhirvā na bahiṣkakṣa eva vā  // KūrmP_2,13.14 //<BR>
hṛdgābhiḥ pūyate vipraḥ kaṇṭhyābhiḥ kṣatriyaḥ śuciḥ  /<BR>
prāśitābhistathāvaiśyaḥ strīśūdrau sparśato 'ntataḥ  // KūrmP_2,13.15 //<BR>
aṅguṣṭhamūlāntarato rekhāyāṃ brāhmamucyate  /<BR>
antarāṅguṣṭhadeśinyo pitṝṇāṃ tīrthamuttamam  // KūrmP_2,13.16 //<BR>
kaniṣṭhāmūlataḥ paścāt prājāpatyaṃ pracakṣate  /<BR>
aṅgulyagre smṛtaṃ daivaṃ tadevārṣaṃ prakīrtitam  // KūrmP_2,13.17 //<BR>
mūle vā daivamārṣaṃ syādāgneyaṃ madhyataḥ smṛtaṃ  /<BR>
tadeva saumikaṃ tīrthametajjñātvā na muhyati  // KūrmP_2,13.18 //<BR>
brāhmeṇaiva tu tīrthena dvijo nityamupaspṛśet  /<BR>
kāyena vātha daivena tu pitryeṇa vai dvijāḥ  // KūrmP_2,13.19 //<BR>
triḥ prāśnīyādapaḥ pūrvaṃ brāhmaṇaḥ prayatastataḥ  /<BR>
saṃmṛjyāṅguṣṭhamūlena mukhaṃ vai samupaspṛśet  // KūrmP_2,13.20 //<BR>
aṅguṣṭhānāmikābhyāṃ tu spṛśennetradvayaṃ tataḥ  /<BR>
tarjanyaṅguṣṭhayogena spṛśennāsāpṛṭadvayam  // KūrmP_2,13.21 //<BR>
kaniṣṭhāṅguṣṭhayogena śravaṇe samupaspṛśet  /<BR>
sarvāsāmatha yogena hṛdayaṃ tu talena vā  /<BR>
saṃspṛśed vā śirastadvadaṅguṣṭhenāthavā dvayam  // KūrmP_2,13.22 //<BR>
triḥ prāśnīyād yadambhastu suprītāstena devatāḥ  /<BR>
brahmā viṣṇurmaheśaśca bhavantītyanuśuśrumaḥ  // KūrmP_2,13.23 //<BR>
gaṅgā ca yamunā caiva prīyete parimārjanāt  /<BR>
saṃspṛṣṭayorlocanayoḥ prīyete śaśibhāskarau  // KūrmP_2,13.24 //<BR>
nāsatyadastrau prīyete spṛṣṭe nāsāpuṭadvaye  /<BR>
karṇayoḥ spṛṣṭayostadvat prīyete cānilānalau  // KūrmP_2,13.25 //<BR>
saṃspṛṣṭe hṛdaye cāsya prīyante sarvadevatāḥ  /<BR>
mūrdhni saṃsparśanādekaḥ prītaḥ sa puruṣo bhavet  // KūrmP_2,13.26 //<BR>
nocchiṣṭaṃ kurvate mukhyā vipruṣo 'ṅgaṃ nayanti yāḥ  /<BR>
dantavad dantalagneṣu jihvāsparśe 'śucirbhavet  // KūrmP_2,13.27 //<BR>
spṛśānti bindavaḥ pādau ya ācāmayataḥ parān  /<BR>
bhūmigaiste samā jñeyā na tairaprayato bhavet  // KūrmP_2,13.28 //<BR>
maduparke ca some ca tāmbūlasya ca bhakṣaṇe  /<BR>
phalamūle cekṣudaṇḍe na doṣaṃ prāha ve manuḥ  // KūrmP_2,13.29 //<BR>
pracaraṃścānnapāneṣu dravyahasto bhavennaraḥ  /<BR>
bhūmau nikṣipya tad dravyamācamyābhyukṣayet tu tat  // KūrmP_2,13.30 //<BR>
taijasaṃ vai samādāya yadyucchiṣṭo bhaved dvijaḥ  /<BR>
bhūmau nikṣipya tad dravyamācamyābhyukṣayet tu tat  // KūrmP_2,13.31 //<BR>
yadyamatraṃ samādāya bhaveduccheṣaṇānvitaḥ  /<BR>
anidhāyaiva tad dravyamācāntaḥ śucitāmiyāt  /<BR>
vastrādiṣu vikalpaḥ syāt tatsaṃspṛṣṭvācamediha  // KūrmP_2,13.32 //<BR>
araṇye 'nudake rātrau cauravyāghrākule pathi  /<BR>
kṛtvā mūtraṃ purīṣaṃ vā dravyahasto na duṣyati  // KūrmP_2,13.33 //<BR>
nidhāya dakṣiṇe karṇe brahmasūtramudaṅmukhaḥ  /<BR>
ahni kuryācchakṛnmūtraṃ rātrau ced dakṣiṇāmukhaḥ  // KūrmP_2,13.34 //<BR>
antardhāya mahīṃ kāṣṭhaiḥ patrairloṣṭhatṛṇena vā  /<BR>
prāvṛtya ca śiraḥ kuryād viṇmūtrasya visarjanam  // KūrmP_2,13.35 //<BR>
chāyākūpanadīgoṣṭhacaityāmbhaḥ pathi bhasmasu  /<BR>
agnau caiva śmaśāne ca viṇmūtre na samācaret  // KūrmP_2,13.36 //<BR>
na gomaye na kṛṣṭe vā mahāvṛkṣe na śāḍvale  /<BR>
na tiṣṭhan vā na nirvāsā na ca parvatamastake  // KūrmP_2,13.37 //<BR>
na jīrṇadevāyatane na valmīke kadācana  /<BR>
na sasattveṣu garteṣu na gacchan vā samācaret  // KūrmP_2,13.38 //<BR>
tuṣāṅgārakapāleṣu rājamārge tathaiva ca  /<BR>
na kṣetre na vile vāpi na tīrthe na catuṣpathe  // KūrmP_2,13.39 //<BR>
nodyānodasamīpe vā noṣare na parāśucau  /<BR>
na sopānatpāduko vā chatrī vā nāntarikṣake  // KūrmP_2,13.40 //<BR>
na caivābhimukhe strīṇāṃ gurubrāhmaṇayorgavām  /<BR>
na devadevālayayorapāmapi kadācana  // KūrmP_2,13.41 //<BR>
na jyotīṃṣi nirīkṣanvānasaṃdhyābhimukho 'pivā  /<BR>
pratyādityaṃ pratyanalaṃ pratisomaṃ tathaiva ca  // KūrmP_2,13.42 //<BR>
āhṛtya mṛttikāṃ kūlāllepagandhāpakarṣaṇam  /<BR>
kuryādatandritaḥ śaucaṃ viśuddhairuddhṛtodakaiḥ  // KūrmP_2,13.43 //<BR>
nāharenmṛttikāṃ vipraḥ pāṃśulānna ca kardamāt  /<BR>
na mārgānnoṣarād deśācchaucaśiṣṭāṃ parasya ca  // KūrmP_2,13.44 //<BR>
na devāyatanāt kūpād grāmānna ca jalāt tathā  /<BR>
upaspṛśet tato nityaṃ pūrvoktena vidhānataḥ  // KūrmP_2,13.45 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge trayodaśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
vyāsa uvāca<BR>
evaṃ daṇḍādibhiryuktaḥ śaucācārasamanvitaḥ  /<BR>
āhūto 'dhyayanaṃ kuryād vīkṣamāṇo gurormukham  // KūrmP_2,14.1 //<BR>
nityamudyatapāṇiḥ syāt sādhvācāraḥ susaṃyataḥ  /<BR>
āsyatāmiti coktaḥ sannāsītābhimukhaṃ guroḥ  // KūrmP_2,14.2 //<BR>
pratiśravaṇasaṃbhāṣe śayāno na samācaret  /<BR>
nāsīno na ca bhuñjāno na tiṣṭhanna parāṅmukhaḥ  // KūrmP_2,14.3 //<BR>
nīcaṃ śayyāsanaṃ cāsya sarvadā gurusannidhau  /<BR>
gurostu cakṣurviṣaye na yatheṣṭāsano bhavet  // KūrmP_2,14.4 //<BR>
nodāharedasya nāma parokṣamapi kevalam  /<BR>
na caivāsyānukurvota gatibhāṣaṇaceṣṭitam  // KūrmP_2,14.5 //<BR>
guroryatra parīvādo nindā cāpi pravartate  /<BR>
karṇaiṃ tatra pidhātavyau gantavyaṃ vā tato 'nyataḥ  // KūrmP_2,14.6 //<BR>
dūrastho nārcayedenaṃ na kruddho nāntike striyāḥ  /<BR>
na caivāsyottaraṃ brūyāt sthito nāsīta sannidhau  // KūrmP_2,14.7 //<BR>
udakumbhaṃ kuśān puṣpaṃ samidho 'syāharet sadā  /<BR>
mārjanaṃ lepanaṃ nityamaṅgānāṃ vai samācaret  // KūrmP_2,14.8 //<BR>
nāsya nirmālyaśayanaṃ pādukopānahāvapi  /<BR>
ākramedāsanaṃ cāsya chāyādīn vā kadācana  // KūrmP_2,14.9 //<BR>
sādhayed dantakāṣṭhādīn labdhaṃ cāsmai nivedayet  /<BR>
anāpṛcchya na gantavyaṃ bhavet priyahite rataḥ  // KūrmP_2,14.10 //<BR>
na pādau sārayedasya saṃnidhāne kadācana  /<BR>
jṛmbhitaṃ hasitaṃ caiva kaṇṭhaprāvaraṇaṃ tathā  /<BR>
varjayet sannidhau nityamavasphocanameva ca  // KūrmP_2,14.11 //<BR>
yathākālamadhīyīta yāvanna vimanā guruḥ  /<BR>
āsītādho guroḥ kūrce phalake vā samāhitaḥ  // KūrmP_2,14.12 //<BR>
āsane śayane yāne naiva tiṣṭhet kadācana  /<BR>
dhāvantamanudhāveta gacchantamanugacchati  // KūrmP_2,14.13 //<BR>
go 'śvoṣṭrayānaprāsādaprastareṣu kaṭeṣu ca  /<BR>
āsīta guruṇā sārdhaṃ śilāphalakanauṣu ca  // KūrmP_2,14.14 //<BR>
jitendriyaḥ syāt satataṃ vaśyātmākrodhanaḥ śuciḥ  /<BR>
prayuñjīta sadā vācaṃ madhurāṃ hitabhāṣiṇīm  // KūrmP_2,14.15 //<BR>
gandhamālyaṃ rasaṃ kalyāṃ śuktaṃ prāṇivihiṃsanam  /<BR>
abhyaṅgaṃ cāñcanopānacchatradhāraṇameva ca  // KūrmP_2,14.16 //<BR>
kāmaṃ lobhaṃ bhayaṃ nidrāṃ gītavāditranartanam  /<BR>
ātarjanaṃ parīvādaṃ strīprekṣālambhanaṃ tathā  /<BR>
paropaghātaṃ paiśunyaṃ prayatnena vivarjayet  // KūrmP_2,14.17 //<BR>
udakumbhaṃ sumanaso gośakṛnmṛttikāṃ kuśān  /<BR>
āhared yāvadarthāni bhaikṣyaṃ cāharahaścaret  // KūrmP_2,14.18 //<BR>
kṛtaṃ ca lavaṇaṃ sarvaṃ varjyaṃ paryuṣitaṃ ca yat  /<BR>
anṛtyadarśo satataṃ bhaved gītādiniḥ spṛhaḥ  // KūrmP_2,14.19 //<BR>
nādityaṃ vai samīkṣeta na cared dantadhāvanam  /<BR>
ekāntamaśucistrībhiḥ śūdrāntyairabhibhāṣaṇam  // KūrmP_2,14.20 //<BR>
gurūcchiṣṭaṃ bheṣajārthaṃ prayuñjīta na kāmataḥ  /<BR>
kalāpakarṣaṇasnānaṃ nācareddhi kadācana  // KūrmP_2,14.21 //<BR>
na kuryānmānasaṃ vipro gurostyāge kadācana  /<BR>
mohādvā yadi vā lobhāt tyaktena patito bhavet  // KūrmP_2,14.22 //<BR>
laukikaṃ vaidikaṃ cāpi tathādhyātmikameva ca  /<BR>
ādadīta yato jñānaṃ na taṃ druhyet kadācana  // KūrmP_2,14.23 //<BR>
gurorapyavaliptasya kāryākāryamajānataḥ  /<BR>
utpathapratipannasya manustyāgaṃ samabravīt  // KūrmP_2,14.24 //<BR>
gurorgurau sannihite guruvad bhaktimācaret  /<BR>
na cātisṛṣṭo guruṇā svān gurūnabivādayet  // KūrmP_2,14.25 //<BR>
vidyāguruṣvetadeva nityā vṛttiḥ svayoniṣu  /<BR>
pratiṣedhatsu cādharmāddhitaṃ copadiśatsvapi  // KūrmP_2,14.26 //<BR>
śreyaḥsu guruvad vṛttiṃ nityameva samācaret  /<BR>
guruputreṣu dāreṣu guroścaiva svabandhuṣu  // KūrmP_2,14.27 //<BR>
bālaḥ samānajanmā vā śiṣyo vā yajñakarmaṇi  /<BR>
adhyāpayan gurusuto guruvanmānamarhati  // KūrmP_2,14.28 //<BR>
utsādanaṃ vai gātrāṇāṃ snāpanocchiṣṭabhojane  /<BR>
na kuryād guruputrasya pādayoḥ śaucameva ca  // KūrmP_2,14.29 //<BR>
guruvat paripūjyāstu savarṇā guruyoṣitaḥ  /<BR>
asavarṇāstu saṃpūjyāḥ pratyutthānābhivādanaiḥ  // KūrmP_2,14.30 //<BR>
abhyañjanaṃ snāpanaṃ ca gātrotsādanameva ca  /<BR>
gurupatnyā na kāryāṇi keśānāṃ ca prasādhanam  // KūrmP_2,14.31 //<BR>
gurupatnī tu yuvatī nābhivādyeha pādayoḥ  /<BR>
kurvota vandanaṃ bhūmyāmasāvahamiti bruvan  // KūrmP_2,14.32 //<BR>
viproṣya pādagrahaṇamanvahaṃ cābhivādanam  /<BR>
gurudāreṣu kurvota satāṃ dharmamanusmaran  // KūrmP_2,14.33 //<BR>
mātṛṣvasā mātulānī śvaśrūścātha pitṛṣvasā  /<BR>
saṃpūjyā gurupatnīva samāstā gurubhāryayā  // KūrmP_2,14.34 //<BR>
bhrāturbhāryopasaṃgrāhyā savarṇāhanyahanyapi  /<BR>
viproṣya tūpasaṃgrāhyā jñātisaṃbandhiyoṣitaḥ  // KūrmP_2,14.35 //<BR>
piturbhaginyāṃ mātuśca jyāyasyāṃ ca svasaryapi  /<BR>
mātṛvad vṛttimātiṣṭhenmāt tābhyo garīyasī  // KūrmP_2,14.36 //<BR>
evamācārasaṃpannamātmavantamadāmbhikam  /<BR>
vedamadhyāpayed dharmaṃ purāṇāṅgāni nityaśaḥ  // KūrmP_2,14.37 //<BR>
saṃvatsaroṣite śiṣye gururjñānamanirdiśan  /<BR>
harate duṣkṛtaṃ tasya śiṣyasya vasato guruḥ  // KūrmP_2,14.38 //<BR>
ācāryaputraḥ śuśrūṣurjñānado dhārmikaḥ śuciḥ  /<BR>
śakto 'nnador'tho svaḥsādhuradhyāpyā daśa dharmataḥ  // KūrmP_2,14.39 //<BR>
kṛtajñaśca tathādrohī medhāvī śubhakṛnnaraḥ  /<BR>
āptaḥ priyo 'tha vidhivat ṣaḍadhyāpyā dvijātayaḥ  /<BR>
eteṣu brahmaṇo dānamanyatra tu yathoditān  // KūrmP_2,14.40 //<BR>
ācamya saṃyato nityamadhīyīta udaṅmukhaḥ  /<BR>
upasaṃgṛhya tatpādau vīkṣamāṇo gurormukham  /<BR>
adhīṣva bho iti brūyād virāmo 'stviti cāramet  // KūrmP_2,14.41 //<BR>
prākkūlān paryupāsīnaḥ pavitraiścaiva pāvitaḥ  /<BR>
prāṇāyāmaistribhiḥ pūtastata oṅkāramarhati  // KūrmP_2,14.42 //<BR>
brāhmaṇaḥ praṇavaṃ kuryādante ca vidhivad dvijaḥ  /<BR>
kuryādadhyayanaṃ nityaṃ sa brahmāñjalipūrvataḥ  // KūrmP_2,14.43 //<BR>
sarveṣāmeva bhūtānāṃ vedaścakṣuḥ sanātanam  /<BR>
adhīyītāpyayaṃ nityaṃ brāhmaṇyāccyavate 'nyathā  // KūrmP_2,14.44 //<BR>
yo 'dhīyīta ṛco nityaṃ kṣīrāhutyā sa devatāḥ  /<BR>
prīṇāti tarpayantyenaṃ kāmaistṛptāḥ sadaiva hi  // KūrmP_2,14.45 //<BR>
yajūṃṣyadhīte niyataṃ dadhnā prīṇāti devatāḥ  /<BR>
sāmānyadhīte prīṇāti ghṛtāhutibhiranvaham  // KūrmP_2,14.46 //<BR>
atharvāṅgiraso nityaṃ madhvā prīṇāti devatāḥ  /<BR>
dharmāṅgāni purāṇāni māṃsaistarpayate surān  // KūrmP_2,14.47 //<BR>
apāṃ samīpe niyato naityakaṃ vidhimāśritaḥ  /<BR>
gāyatrīmapyadhīyīta gatvāraṇyaṃ samāhitaḥ  // KūrmP_2,14.48 //<BR>
sahasraparamāṃ devīṃ śatamadhyāṃ daśāvarām  /<BR>
gāyatrīṃ vai japennityaṃ japayajñaḥ prakīrtitaḥ  // KūrmP_2,14.49 //<BR>
gāyatrīṃ caiva vedāṃśca tulayātolayat prabhuḥ  /<BR>
ekataścaturo vedān gāyatrīṃ ca tathaikataḥ  // KūrmP_2,14.50 //<BR>
oṅkāramāditaḥ kṛtvā vyāhṛtīstadanantaram  /<BR>
tato 'dhīyīta sāvitrīmekāgraḥ śraddhayānvitaḥ  // KūrmP_2,14.51 //<BR>
purākalpe samutpannā bhūrbhuvaḥsvaḥ sanātanāḥ  /<BR>
mahāvyāhṛtayastistraḥ sarvāśubhanibarhaṇāḥ  // KūrmP_2,14.52 //<BR>
pradhānaṃ puruṣaḥ kālo viṣṇurbrahmā maheśvaraḥ  /<BR>
sattvaṃ rajastamastistraḥ kramād vyāhṛtayaḥ smṛtāḥ  // KūrmP_2,14.53 //<BR>
oṅkārastat paraṃ brahma sāvitrī syāt tadakṣaram  /<BR>
eṣa mantro mahāyogaḥ sārāt sāra udāhṛtaḥ  // KūrmP_2,14.54 //<BR>
yo 'dhīte 'hanyahanyetāṃ gāyatrīṃ vedamātaram  /<BR>
vijñāyārthaṃ brahmacārī sa yāti paramāṃ gatim  // KūrmP_2,14.55 //<BR>
gāyatrī vedajananī gāyatrī lokapāvanī  /<BR>
na gāyatryāḥ paraṃ japyametad vijñāya mucyate  // KūrmP_2,14.56 //<BR>
śrāvaṇasya tu māsasya paurṇamāsyāṃ dvijottamāḥ  /<BR>
āṣāḍhyāṃ proṣṭhapadyāṃ vā vedopākaraṇaṃ smṛtam  // KūrmP_2,14.57 //<BR>
utsṛjya grāmanagaraṃ māsān vipror'ddhapañcamān  /<BR>
adhīyīta śucau deśe brahmacārī samāhitaḥ  // KūrmP_2,14.58 //<BR>
puṣye tu chandasāṃ kuryād bahirutsarjanaṃ dvijaḥ  /<BR>
māghaśuklasya vā prāpte pūrvāhne prathame 'hani  // KūrmP_2,14.59 //<BR>
chandāṃsyūrdhvamathobhyasyecchuklapakṣeṣu vai dvijaḥ  /<BR>
vedāṅgāni purāṇāni kṛṣṇapakṣe ca mānavam  // KūrmP_2,14.60 //<BR>
imān nityamanadhyāyānadīyāno vivarjayet  /<BR>
adhyāpanaṃ ca kurvāṇo hyabhyasyannapi yatnataḥ  // KūrmP_2,14.61 //<BR>
karṇaśrave 'nile rātrau divā pāṃśusamūhane  /<BR>
vidyutstanitavarṣeṣu maholkānāṃ ca saṃplave  /<BR>
ākālikamanadhyāyameteṣvāha prajāpatiḥ  // KūrmP_2,14.62 //<BR>
etānabhyuditān vidyād yadā prāduṣkṛtāgniṣu  /<BR>
tadā vidyādanadhyāyamanṛtau cābhradarśane  // KūrmP_2,14.63 //<BR>
nirghāte bhūmicalane jyotiṣāṃ copasarjane  /<BR>
etānākālikān vidyādanadhyāyānṛtāvapi  // KūrmP_2,14.64 //<BR>
prāduṣkṛteṣvagniṣu tu vidyutstanitanisvane  /<BR>
sajyotiḥ syādanadhyāyaḥ śeṣarātrau yathā divā  // KūrmP_2,14.65 //<BR>
nityānadhyāya eva syād grāmeṣu nagareṣu ca  /<BR>
dharmanaipuṇyakāmānāṃ pūtigandhe ca nityaśaḥ  // KūrmP_2,14.66 //<BR>
antaḥ śavagate grāme vṛṣalasya ca sannidhau  /<BR>
anadhyāyo rudyamāne samavāye janasya ca  // KūrmP_2,14.67 //<BR>
udake madhyarātre ca viṇmūtre ca visarjane  /<BR>
ucchiṣṭaḥ śrāddhabuk caiva manasāpi na cintayet  // KūrmP_2,14.68 //<BR>
pratigṛhya dvijo vidvānekodiṣṭasya ketanam  /<BR>
tryahaṃ na kīrtayed brahma rājño rāhośca sūtake  // KūrmP_2,14.69 //<BR>
yāvadeko 'nudiṣṭasya sneho gandhaśca tiṣṭhati  /<BR>
viprasya viduṣo dehe tāvad brahma na kīrtayet  // KūrmP_2,14.70 //<BR>
śayānaḥ prauḍhapādaśca kṛtvā caivāvasakthikām  /<BR>
nādhīyītāmiṣaṃ jagdhvā sūtakānnādyameva ca  // KūrmP_2,14.71 //<BR>
nīhāre bāṇaśabde ca saṃdhyayorubhayorapi  /<BR>
amāvāsyāṃ caturdaśyāṃ paurṇamāsyaṣṭamīṣu ca  // KūrmP_2,14.72 //<BR>
upākarmaṇi cotsarge trirātraṃ kṣapaṇaṃ smṛtam  /<BR>
aṣṭakāsu tvahorātraṃ ṛtvantyāsu ca rātriṣu  // KūrmP_2,14.73 //<BR>
mārgaśīrṣe tathā pauṣe māghamāse tathaiva ca  /<BR>
tistro 'ṣṭakāḥ samākhyātā kṛṣṇapakṣetu sūribhiḥ  // KūrmP_2,14.74 //<BR>
śleṣmātakasya chāyāyāṃ śālmalermadhukasya ca  /<BR>
kadācidapi nādhyeyaṃ kovidārakapitthayoḥ  // KūrmP_2,14.75 //<BR>
samānavidye ca mṛte tathā sabrahmacāriṇi  /<BR>
ācārye saṃsthite vāpi trirātraṃ kṣapaṇaṃ smṛtam  // KūrmP_2,14.76 //<BR>
chidrāṇyetāni viprāṇāṃye 'nadhyāyaḥ prakīrtitāḥ  /<BR>
hiṃsanti rākṣasāsteṣu tasmādetān vivarjayet  // KūrmP_2,14.77 //<BR>
naityake nāstyanadhyāyaḥ saṃdhyopāsana eva ca  /<BR>
upākarmaṇi karmānte homamantreṣu caiva hi  // KūrmP_2,14.78 //<BR>
ekāmṛcamathaikaṃ vā yajuḥ sāmāthavā punaḥ  /<BR>
aṣṭakādyāsvadhīyīta mārute cātivāyati  // KūrmP_2,14.79 //<BR>
anadhyāyastu nāṅgeṣu netihāsapurāṇayoḥ  /<BR>
na dharmaśāstreṣvanyeṣu parvaṇyetāni varjayet  // KūrmP_2,14.80 //<BR>
eṣa dharmaḥ samāsena kīrtito brahmacāriṇām  /<BR>
brahmaṇābhihitaḥ pūrvamṛṣīṇāṃ bhāvitātmanām  // KūrmP_2,14.81 //<BR>
yo 'nyatra kurute yatnamanadhītya śrutiṃ dvijaḥ  /<BR>
sa saṃmūḍho na saṃbhāṣyo vedabāhyo dvijātibhiḥ  // KūrmP_2,14.82 //<BR>
na vedapāṭhamātreṇa saṃtuṣṭo vai bhaved dvijaḥ  /<BR>
pāṭhamātrāvasannastu paṅke gauriva sīdati  // KūrmP_2,14.83 //<BR>
yo 'dhītya vidhivad vedaṃ vedārthaṃ na vicārayet  /<BR>
sasānvayaḥ śūdrakalpaḥ pātratāṃ na prapadyate  // KūrmP_2,14.84 //<BR>
yadi tvātyantikaṃ vāsaṃ kartumicchati vai gurau  /<BR>
yuktaḥ paricaredenamāśarīravimokṣaṇāt  // KūrmP_2,14.85 //<BR>
gatvā vanaṃ vā vidhivajjuhuyājjātavedasam  /<BR>
adhīyīta sadā nityaṃ brahmaniṣṭhaḥ samāhitaḥ  // KūrmP_2,14.86 //<BR>
sāvitrīṃ śatarudrīyaṃ vedāntāṃśca viśeṣataḥ  /<BR>
abhyaset satataṃ yukte bhasmasnānaparāyaṇaḥ  // KūrmP_2,14.87 //<BR>
etad vidhānaṃ paramaṃ purāṇaṃ<BR>
vedāgame samyagiheritaṃ vaḥ  /<BR>
purā maharṣipravarābhipṛṣṭaḥ<BR>
svāyaṃbhuvo yanmanurāha devaḥ  // KūrmP_2,14.88 //<BR>
evamīśvarasamarpitāntaro<BR>
yo 'nutiṣṭhati vidhiṃ vidhānavit  /<BR>
mohajālamapahāya so 'mṛto<BR>
yāti tat padamanāmayaṃ śivam  // KūrmP_2,14.89 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge caturdaśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
vyāsa uvāca<BR>
vedaṃ vedau tathā vedān vedān vā caturo dvijāḥ  /<BR>
adhītya cādhigamyārthaṃ tataḥ snāyād dvijottamaḥ  // KūrmP_2,15.1 //<BR>
gurave tu varaṃ dattvā snāyīta tadanujñayā  /<BR>
cīrṇavrato 'tha yuktātmā saśaktaḥ snātumarhati  // KūrmP_2,15.2 //<BR>
vaiṇavīṃ dhārayed yaṣṭimantarvāsastathottaram  /<BR>
yajñopavītadvitayaṃ sodakaṃ ca kamaṇḍalum  // KūrmP_2,15.3 //<BR>
chatraṃ coṣṇīṣamamalaṃ pāduke cāpyupānahau  /<BR>
raukme ca kuṇḍale vedaṃ kṛttakeśanakhaḥ śuciḥ  // KūrmP_2,15.4 //<BR>
svādhyāye nityayuktaḥ syād bahirmālyaṃ na dhārayet  /<BR>
anyatrakāñcanād vipronaraktāṃ bibhṛyāt strajam  // KūrmP_2,15.5 //<BR>
śuklāmbaradharo nityaṃ sugandhaḥ priyadarśanaḥ  /<BR>
na jīrṇamalavadvāsā bhaved vai vibhave sati  // KūrmP_2,15.6 //<BR>
na raktamulbaṇaṃ cānyadhṛtaṃ vāso na kuṇḍikām  /<BR>
nopānahau strajaṃ cātha pāduke ca prayojayet  // KūrmP_2,15.7 //<BR>
upavītamalaṅkāraṃ darbhān kṛṣṇājināni ca  /<BR>
nāpasavyaṃ parīdadhyād vāso na vikṛtaṃ vaset  // KūrmP_2,15.8 //<BR>
āhared vidhivad dārān sadṛśānātmanaḥ śubhān  /<BR>
rūpalakṣaṇasaṃyuktān yonidoṣavivarjitān  // KūrmP_2,15.9 //<BR>
amātṛgotraprabhavāmasamānarṣigotrajām  /<BR>
āhared brāhmaṇo bhāryāṃ śīlaśaucasamanvitām  // KūrmP_2,15.10 //<BR>
ṛtukālābhigāmī syād yāvat putro 'bhijāyate  /<BR>
varjayet pratiṣiddhāni prayatnena dināni tu  // KūrmP_2,15.11 //<BR>
ṣaṣṭhyaṣṭamīṃ pañcadaśīṃ dvādaśīṃ ca caturdaśīm  /<BR>
brahmacārī bhavennityaṃ tadvajjanmatrayāhani  // KūrmP_2,15.12 //<BR>
ādadhītāvasathyāgniṃ juhuyājjātavedasam  /<BR>
vratāni snātako nityaṃ pāvanāni ca pālayet  // KūrmP_2,15.13 //<BR>
vedoditaṃ svakaṃ karma nityaṃ kuryādatandritaḥ  /<BR>
akurvāṇaḥ patatyāśu narakānatibhīṣaṇān  // KūrmP_2,15.14 //<BR>
abyaset prayato vedaṃ mahāyajñān na hāpayet  /<BR>
kuryād gṛhyāṇi karmāṇi saṃdhyopāsanameva ca  // KūrmP_2,15.15 //<BR>
sakhyaṃ samādhaikaiḥ kuryādupeyādīśvaraṃ sadā  /<BR>
daivatānyapi gaccheta kuryād bhāryābhipoṣaṇam  // KūrmP_2,15.16 //<BR>
na dharmaṃ khyāpayed vidvān na pāpaṃ gūhayedapi  /<BR>
kurvotātmahitaṃ nityaṃ sarvabhūtānikampakaḥ  // KūrmP_2,15.17 //<BR>
vayasaḥ karmaṇor'thasya śrutasyābhijanasya ca  /<BR>
veṣavāgbuddhisārūpyamācaran vicaret sadā  // KūrmP_2,15.18 //<BR>
śrutismṛtyuditaḥ samyak sādhubhiryaśca sevitaḥ  /<BR>
tamācāraṃ niṣeveta nehetānyatra karhicit  // KūrmP_2,15.19 //<BR>
yenāsya pitaro yātā yena yātāḥ pitāmahāḥ  /<BR>
tena yāyāt satāṃ mārgaṃ tena gacchan na riṣyati  // KūrmP_2,15.20 //<BR>
nityaṃ svādhyāyaśīlaḥ syānnityaṃ yajñopavītavān  /<BR>
satyavādī jitakrodho brahmabhūyāya kalpate  // KūrmP_2,15.21 //<BR>
saṃdhyāsnānaparo nityaṃ brahmayajñuparāyaṇaḥ  /<BR>
anasūyī mṛdurdānto gṛhasthaḥ pretya vardhate  // KūrmP_2,15.22 //<BR>
vītarāgabhayakrodho lobhamohavivarjitaḥ  /<BR>
sāvitrījāpyanirataḥ śrāddhakṛnmucyate gṛhī  // KūrmP_2,15.23 //<BR>
mātāpitrorhite yukto gobrāhmaṇahite rataḥ  /<BR>
dānto yajvā devabhakto brahmaloke mahīyate  // KūrmP_2,15.24 //<BR>
trivargasevī satataṃ devatānāṃ ca pūjanam  /<BR>
kuryādaharaharnityaṃ namasyet prayataḥ surān  // KūrmP_2,15.25 //<BR>
vibhāgaśīlaḥ satataṃ kṣamāyukto dayālukaḥ  /<BR>
gṛhasthastu samākhyāto na gṛheṇa gṛhī bhavet  // KūrmP_2,15.26 //<BR>
kṣamā dayā ca vijñānaṃ satyaṃ caiva damaḥ śamaḥ  /<BR>
adhyātmanirataṃ jñānametad brāhmaṇalakṣaṇam  // KūrmP_2,15.27 //<BR>
etasmānna pramādyeta viśeṣeṇa dvijottamaḥ  /<BR>
yathāśaktiṃ caran karma ninditāni vivarjayet  // KūrmP_2,15.28 //<BR>
vidhūya mohakalilaṃ labdhvā yogamanuttamam  /<BR>
gṛhastho mucyate bandhāt nātra kāryā vicāraṇā  // KūrmP_2,15.29 //<BR>
vigarhātikramākṣepahiṃsābandhavadhātmanām  /<BR>
anyamanyusamutthānāṃ doṣāṇāṃ marṣaṇaṃ kṣamā  // KūrmP_2,15.30 //<BR>
svaduḥ kheṣviva kāruṇyaṃ paraduḥ kheṣu sauhṛdāt  /<BR>
dayeti munayaḥ prāhuḥ sākṣād dharmasya sādhanam  // KūrmP_2,15.31 //<BR>
caturdaśānāṃ vidyānāṃ dhāraṇaṃ hi yatārthataḥ  /<BR>
vijñānamiti tad vidyād yena dharmo vivardhate  // KūrmP_2,15.32 //<BR>
adhītya vidhivad vidyāmarthaṃ caivopalabhya tu  /<BR>
dharmakāryānnivṛttaścenna tad vijñānamiṣyate  // KūrmP_2,15.33 //<BR>
satyena lokāñjayati satyaṃ tatparamaṃ padam  /<BR>
yathābhūtapravād tu satyamāhurmanīṣiṇaḥ  // KūrmP_2,15.34 //<BR>
damaḥ śarīroparamaḥ śamaḥ prajñāprisādajaḥ  /<BR>
adhyātmamakṣaraṃ vidyād yatra gatvā na śocati  // KūrmP_2,15.35 //<BR>
yayā sa devo bhagavān vidyayā vedyate paraḥ  /<BR>
sākṣād devo mahādevastajjñānamiti kīrtitam  // KūrmP_2,15.36 //<BR>
tanniṣṭhastatparo vidvānnityamakrodhanaḥ śuciḥ  /<BR>
mahāyajñaparo vipro labhate tadanuttamam  // KūrmP_2,15.37 //<BR>
dharmasyāyatanaṃ yatnāccharīraṃ paripālayet  /<BR>
na hi dehaṃ vinā rudraḥ puruṣairvidyate paraḥ  // KūrmP_2,15.38 //<BR>
nityadharmārthakāmeṣu yujyeta niyato dvijaḥ  /<BR>
na dharmavarjitaṃ kāmamarthaṃ vā manasā smaret  // KūrmP_2,15.39 //<BR>
sīdannapi hi dharmeṇa na tvadharmaṃ samācaret  /<BR>
dharmo hi bhagavān devo gatiḥ sarveṣu jantuṣu  // KūrmP_2,15.40 //<BR>
bhūtānāṃ priyakārī syāt na paradrohakarmadhīḥ  /<BR>
na vedadevatānindāṃ kuryāt taiśca na saṃvaset  // KūrmP_2,15.41 //<BR>
yastvimaṃ niyataṃ vipro dharmādhyāyaṃ paṭhecchuciḥ  /<BR>
adhyāpayet śrāvayed vā brahmaloke mahīyate  // KūrmP_2,15.42 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge pañcadaśo 'dhyāyaḥ<BR>
<BR>
<BR>
_____________________________________________________________<BR>
<BR>
vyāsa uvāca<BR>
na hiṃsyāt sarvabhūtāninānṛtaṃ vāvadet kvacit  /<BR>
nāhitaṃ nāpriyaṃ vākyaṃ na stenaḥ syād kadācana  // KūrmP_2,16.1 //<BR>
tṛṇaṃ vā yadi vā śākaṃ mṛdaṃ vā jalameva vā  /<BR>
parasyāpaharañjanturnarakaṃ pratipadyate  // KūrmP_2,16.2 //<BR>
na rājñaḥ pratigṛhṇīyānna śūdrapatitādapi  /<BR>
na cānyasmādaśaktaśca ninditān varjayed budhaḥ  // KūrmP_2,16.3 //<BR>
nityaṃ yācanako na syāt punastaṃ naiva yācayet  /<BR>
prāṇānapaharatyevaṃ yācakastasya durmatiḥ  // KūrmP_2,16.4 //<BR>
na devadravyahārī syād viśeṣeṇa dvijottamaḥ  /<BR>
brahmasvaṃ vā nāpaharedāpadyapi kadācana  // KūrmP_2,16.5 //<BR>
na viṣaṃ viṣamityāhurbrahmasvaṃ viṣamucyate  /<BR>
devasvaṃ cāpi yatnena sadā pariharet tataḥ  // KūrmP_2,16.6 //<BR>
puṣpe śākrodake kāṣṭhe tathā mūle phale tṛṇe  /<BR>
adattādānamasteyaṃ manuḥ prāha prajāpatiḥ  // KūrmP_2,16.7 //<BR>
grahītavyāni puṣpāṇi devārcanavidhau dvijāḥ  /<BR>
naikasmādeva niyatamananujñāya kevalam  // KūrmP_2,16.8 //<BR>
tṛṇaṃ kāṣṭhaṃ phalaṃ puṣpaṃ prakāśaṃ vai hared budhaḥ  /<BR>
dharmārthaṃ kevalaṃ viprā hyanyathā patito bhavet  // KūrmP_2,16.9 //<BR>
tilamudgayavādīnāṃ muṣṭirgrāhyā pathi sthitaiḥ  /<BR>
kṣudhārtairnānyathā viprā dharmavidbhiriti sthitiḥ  // KūrmP_2,16.10 //<BR>
na dharmasyāpadeśena pāpaṃ kṛtvā vrataṃ caret  /<BR>
vratena pāpaṃ pracchādya kurvan strīśūdradambhanam  // KūrmP_2,16.11 //<BR>
pretyeha cedṛśo vipro garhyate brahmavādibhiḥ  /<BR>
chadmanācaritaṃ yacca vrataṃ rakṣāṃsi gacchati  // KūrmP_2,16.12 //<BR>
aliṅgī liṅgiveṣeṇa yo vṛttimupajīvati  /<BR>
sa liṅgināṃ haredenastiryagyonau ca jāyate  // KūrmP_2,16.13 //<BR>
baiḍālavratinaḥ pāpā loke dharmavināśakāḥ  /<BR>
sadyaḥ patanti pāpeṣu karmaṇastasya tat phalam  // KūrmP_2,16.14 //<BR>
pāṣaṇḍino vikarmasthān vāmācārāṃstathaiva ca  /<BR>
pañcarātrān pāśupatān vāṅmātreṇāpi nārcayet  // KūrmP_2,16.15 //<BR>
vedanindāratān martyān devanindāratāṃstathā  /<BR>
dvijanindāratāṃścaiva manasāpi na cintayet  // KūrmP_2,16.16 //<BR>
yājanaṃ yonisaṃbandhaṃ sahavāsaṃ ca bhāṣaṇam  /<BR>
kurvāṇaḥ patate jantustasmād yatnena varjayet  // KūrmP_2,16.17 //<BR>
devadrohād gurudrohaḥ koṭikoṭiguṇādhikaḥ  /<BR>
jñānāpavādo nāstikyaṃ tasmāt koṭiguṇādhikam  // KūrmP_2,16.18 //<BR>
gobhiśca daivatairvipraiḥ kṛṣyā rājopasevayā  /<BR>
kulānyakulatāṃ yānti yāni hīnāni dharmataḥ  // KūrmP_2,16.19 //<BR>
kuvivāhaiḥ kriyālopairvedānadhyayanena ca  /<BR>
kulānyakulatāṃ yānti brāhmaṇātikrameṇa ca  // KūrmP_2,16.20 //<BR>
anṛtāt pāradāryācca tathābhakṣyasya bhakṣaṇāt  /<BR>
aśrautadharmācaraṇāt kṣipraṃ naśyati vai kulam  // KūrmP_2,16.21 //<BR>
aśrotriyeṣu vai dānād vṛṣaleṣu tathaiva ca  /<BR>
vihitācārahīneṣu kṣipraṃ naśyati vai kulam  // KūrmP_2,16.22 //<BR>
nādhārmikairvṛte grāme na vyādhibahule bhṛśam  /<BR>
na śūdrarājye nivasenna pāṣaṇḍajanairvṛte  // KūrmP_2,16.23 //<BR>
himavadvindhyayormadhye pūrvapaścimayoḥ śubham  /<BR>
muktvā samudrayordeśaṃ nānyatra nivased dvijaḥ  // KūrmP_2,16.24 //<BR>
kṛṣṇo vā yatra carati mṛgo nityaṃ svabhāvataḥ  /<BR>
puṇyāśca viśrutā nadyastatra vā nivased dvijaḥ  // KūrmP_2,16.25 //<BR>
ardhakrośānnadīkūlaṃ varjayitvā dvijottamaḥ  /<BR>
nānyatra nivaset puṇyaṃ nāntyajagrāmasannidhau  // KūrmP_2,16.26 //<BR>
na saṃvasecca patitairna caṇḍālairna pukkasaiḥ  /<BR>
na mūrkhairnāvaliptaiśca nāntyairnāntyāvasāyibhiḥ  // KūrmP_2,16.27 //<BR>
ekaśayyāsanaṃ paṅktirbhāṇḍapakvānnamiśraṇam  /<BR>
yājanādhyāpane yonistathaiva sahabhojanam  // KūrmP_2,16.28 //<BR>
sahādhyāyastu daśamaḥ sahayājanameva ca  /<BR>
ekādaśa samuddiṣṭā doṣāḥ sāṅkaryasaṃjñitāḥ  // KūrmP_2,16.29 //<BR>
samīpe vā vyavasthānāt pāpaṃ saṃkramate nṛṇām  /<BR>
tasmāt sarvaprayatnena sāṅkaryaṃ parivarjayet  // KūrmP_2,16.30 //<BR>
ekapaṅktyupaviṣṭā ye na spṛśanti parasparam  /<BR>
bhasmanā kṛtamaryādā na teṣāṃ saṃkaro bhavet  // KūrmP_2,16.31 //<BR>
agninā bhasmanā caiva salilenāvasekataḥ  /<BR>
dvāreṇa stambhamārgeṇa ṣaḍbhiḥ paṅktirvibhidyate  // KūrmP_2,16.32 //<BR>
na kuryācchuṣkavairāṇi vivādaṃ ca na paiśunam  /<BR>
parakṣetre gāṃ dhayantīṃ na cācakṣīta kasyacit  /<BR>
na saṃvadet sūtake ca na kañcinmarmaṇi spṛśet  // KūrmP_2,16.33 //<BR>
na sūryapariveṣaṃ vā nendracāpaṃ śavāgnikam  /<BR>
parasmai kathayed vidvān śaśinaṃ vā kadācana  // KūrmP_2,16.34 //<BR>
na kuryād bahubhiḥ sārdhaṃ virodhaṃ bandhubhistathā  /<BR>
ātmanaḥ pratikūlāni pareṣāṃ na samācaret  // KūrmP_2,16.35 //<BR>
tithiṃ pakṣasya na brūyāt na nakṣatrāṇi nirdiśet  /<BR>
nodakyāmabhibhāṣeta nāśuciṃ vā dvijottamaḥ  // KūrmP_2,16.36 //<BR>
na devaguruviprāṇāṃ dīyamānaṃ tu vārayet  /<BR>
na cātmānaṃ praśaṃsed vā paranindāṃ ca varjayet  /<BR>
vedanindāṃ devanindāṃ prayatnena vivarjayet  // KūrmP_2,16.37 //<BR>
yastu devānṛṣīn viprānvedān vā nindati dvijaḥ  /<BR>
na tasya niṣkṛtirdṛṣṭā śāstreṣviha munīśvarāḥ  // KūrmP_2,16.38 //<BR>
nindayed vai guruṃ devaṃ vedaṃ vā sopabṛṃhaṇam  /<BR>
kalpakoṭiśataṃ sāgraṃ raurave pacyate naraḥ  // KūrmP_2,16.39 //<BR>
tūṣṇīmāsīta nindāyāṃ na brūyāt kiñciduttaram  /<BR>
karṇau pidhāya gantavyaṃ na caitānavalokayet  // KūrmP_2,16.40 //<BR>
varjayed vai rahasyāni pareṣāṃ gūhayed budhaḥ  /<BR>
vivādaṃ svajanaiḥ sārdhaṃ na kuryād vai kadācana  // KūrmP_2,16.41 //<BR>
na pāpaṃ pāpināṃ brūyādapāpaṃ vā dvijāttamāḥ  /<BR>
satenatulyadoṣaḥ syānmithyā dvirdeṣavān bhavet  // KūrmP_2,16.42 //<BR>
yāni mithyābhiśastānāṃ patantyaśrūṇi rodanāt  /<BR>
tāniputrān paśūnghninti teṣāṃ mithyābhiśaṃsinām  // KūrmP_2,16.43 //<BR>
brihmahatyāsurāpāne steyagurvaṅganāgame  /<BR>
dṛṣṭaṃ viśodhanaṃ vṛddhairnāsti mithyābhiśaṃsane  // KūrmP_2,16.44 //<BR>
nekṣetodyantamādityaṃ śaśinaṃ cānimittataḥ  /<BR>
nāstaṃ yāntaṃ na vāristhaṃ nopasṛṣṭaṃ na maghyagam  /<BR>
tirohitaṃ vāsasā vā nādarśāntaragāminam  // KūrmP_2,16.45 //<BR>
na nagnāṃ striyamīkṣeta puruṣaṃ vā kadācana  /<BR>
na ca mūtraṃ purīṣaṃ vā na ca saṃspṛṣṭamaithunam  /<BR>
nāśuciḥ sūryasomādīn grahānālokayed budhaḥ  // KūrmP_2,16.46 //<BR>
patitavyaṅgacaṇḍālānucchiṣṭān nāvalokayet  /<BR>
nābhibhāṣeta ca paramucchiṣṭo vāvaguṇṭhitaḥ  // KūrmP_2,16.47 //<BR>
na paśyet pretasaṃsparśaṃ na kruddhasya gurormukham  /<BR>
na tailodakayośchāyāṃ na patnīṃ bhojane sati  /<BR>
nāmuktabandhanāṅgāṃ vā nonmattaṃ mattameva vā  // KūrmP_2,16.48 //<BR>
nāśnīyāt bhāryayā sārdhaṃnaināmīkṣeta cāśnatīm  /<BR>
kṣuvantīṃ jṛmbhamāṇāṃ vā nāsanasthāṃ yathāsukham  // KūrmP_2,16.49 //<BR>
nodake cātmano rūpaṃ na kūlaṃ śvabhrameva vā  /<BR>
na laṅghayecca mūtraṃ vā nādhitiṣṭhet kadācana  // KūrmP_2,16.50 //<BR>
na śūdrāya matiṃ dadyāt kṛśaraṃ pāyasaṃ dadhi  /<BR>
nocchiṣṭaṃ vā madhu ghṛtaṃ na ca kṛṣṇājinaṃ haviḥ  // KūrmP_2,16.51 //<BR>
na caivāsmai vrataṃ dadyānna ca dharmaṃ vaded budhaḥ  /<BR>
na ca krodhavaśaṃ gacched dveṣaṃ rāgaṃ ca varjayet  // KūrmP_2,16.52 //<BR>
lobhaṃ dambhaṃ tathā yatnādasūyāṃ jñānakutsanam  /<BR>
īrṣyāṃ madaṃ tathā śokaṃ mohaṃ ca parivarjayet  // KūrmP_2,16.53 //<BR>
na kuryāt kasyacit pīḍāṃ sutaṃ śiṣyaṃ ca tāḍayet  /<BR>
na hīnānupaseveta na ca tīkṣṇamatīn kvacit  // KūrmP_2,16.54 //<BR>
nātmānaṃ cāvamanyeta dainyaṃ yatnena varjayet  /<BR>
na viśiṣṭānasatkuryāt nātmānaṃ vā śaped budhaḥ  // KūrmP_2,16.55 //<BR>
na nakhairvilikhed bhūmiṃ gāṃ ca saṃveśayenna hi  /<BR>
na nadīṣu nadīṃ brūyāt parvateṣu ca parvatān  // KūrmP_2,16.56 //<BR>
āvāse bhojane vāpi na tyajet hasayāyinam  /<BR>
nāvagāhedapo nagno vahniṃ nātivrajet padā  // KūrmP_2,16.57 //<BR>
śiro 'bhyaṅgāvaśiṣṭena tailenāṅgaṃ na lepayet  /<BR>
na sarpaśastraiḥ krīḍeta svāni khāni na saṃspṛśet  /<BR>
romāṇi ca rahasyāni nāśiṣṭena saha vrajet  // KūrmP_2,16.58 //<BR>
na pāṇipādavāṅnetracāpalyaṃ samupāśrayet  /<BR>
na śiśnodaracāpalyaṃ na ca śravaṇayoḥ kvacit  // KūrmP_2,16.59 //<BR>
na cāṅganakhavādaṃ vai kuryānnāñjalinā pibet  /<BR>
nābhihanyājjalaṃ padbhyāṃ pāṇinā vā kadācana  // KūrmP_2,16.60 //<BR>
na śātayediṣṭakābhiḥ phalāni na phalena ca  /<BR>
na mlecchabhāṣāṃ śikṣeta nākarṣecca padāsanam  // KūrmP_2,16.61 //<BR>
na bhedanamavasphoṭaṃ chedanaṃ vā vilekhanam  /<BR>
kuryād vimardanaṃ dhīmān nākasmādeva niṣphalam  // KūrmP_2,16.62 //<BR>
notsaṅgebhakṣayed bhakṣyaṃ vṛthā ceṣṭāṃ ca nācaret  /<BR>
na nṛtyedathavā gāyenna vāditrāṇi vādayet  // KūrmP_2,16.63 //<BR>
na saṃhatābhyāṃ pāṇibhyāṃ kaṇḍūyedātmanaḥ śiraḥ  /<BR>
na laukikaiḥ stavairdevāṃstoṣayed bāhyajairapi  // KūrmP_2,16.64 //<BR>
nākṣaiḥ krīḍenna dhāveta nāpsu viṇmūtramācaret  /<BR>
nocchiṣṭaḥ saṃviśennityaṃ na nagnaḥ snānamācaret  // KūrmP_2,16.65 //<BR>
na gacchenna paṭhed vāpi na caiva svaśiraḥ spṛśet  /<BR>
na dantairnakharomāṇi chindyāt suptaṃ na bodhayet  // KūrmP_2,16.66 //<BR>
na bālātapamāsevet pretadhūmaṃ vivarjayet  /<BR>
naikaḥ supyācchūnyagṛhe svayaṃ nopānahau haret  // KūrmP_2,16.67 //<BR>
nākāraṇād vā niṣṭhīvenna bāhubhyāṃ nadīṃ taret  /<BR>
na pādakṣālanaṃ kuryāt pādenaiva kadācana  // KūrmP_2,16.68 //<BR>
nāgnau pratāpayet pādau na kāṃsye dhāvayed budhaḥ  /<BR>
nābhiprāsarayed devaṃ brāhmaṇān gāmathāpi vā  /<BR>
vāyvagniguruviprān vā sūryaṃ vā śaśinaṃ prati  // KūrmP_2,16.69 //<BR>
aśuddhaḥ śayanaṃ yānaṃ svādhyāyaṃ snānavāhanam  /<BR>
bahirniṣkramaṇaṃ caiva na kurvota kathañcana  // KūrmP_2,16.70 //<BR>
svapnamadhyayanaṃ snānamudvartaṃ bhojanaṃ gatim  /<BR>
ubhayoḥ saṃdhyayornityaṃ madhyāhne caiva varjayet  // KūrmP_2,16.71 //<BR>
na spṛśet pāṇinocchiṣṭo viprogobrāhmaṇānalān  /<BR>
na cāsanaṃ padā vāpi na devapratimāṃ spṛśet  // KūrmP_2,16.72 //<BR>
nāśuddho 'gniṃ paricarenna devān kīrtayedṛṣīn  /<BR>
nāvagāhedagādhāmbu dhārayennānimittataḥ  // KūrmP_2,16.73 //<BR>
na vāmahastenoddhatya pibed vaktreṇa vā jalam  /<BR>
nottaredanupaspṛśya nāpsu retaḥ samutsṛjet  // KūrmP_2,16.74 //<BR>
amedhyaliptamanyad vā lohitaṃ vā viṣāṇi vā  /<BR>
vyatikramenna stravantīṃ nāpsu maithunamācaret  /<BR>
caityaṃ vṛkṣaṃ na vai chindyānnāpsu ṣṭhīvanamācaret  // KūrmP_2,16.75 //<BR>
nāsthibhasmakapālāni na keśānna ca kaṇṭakān  /<BR>
tuṣāṅgārakarīṣaṃ vā nādhitiṣṭhet kadācana  // KūrmP_2,16.76 //<BR>
na cāgniṃ laṅghayed dhīmān nopadadhyādadhaḥ kvacit  /<BR>
na cainaṃ pādataḥ kuryānmukhena na dhamed budhaḥ  // KūrmP_2,16.77 //<BR>
na kūpamavaroheta nāvekṣetāśuciḥ kvacit  /<BR>
agnau na ca kṣipedagniṃ nādbhiḥ praśamayet tathā  // KūrmP_2,16.78 //<BR>
suhṛnmaraṇamārtiṃ vā na svayaṃ śrāvayet parān  /<BR>
apaṇyaṃ kūṭapaṇyaṃ vā vikraye na prayojayet  // KūrmP_2,16.79 //<BR>
na vahniṃ mukhaniśvāsair jvālayennāśucirbudhaḥ  /<BR>
puṇyasthānodakasthāne sīmāntaṃ vā kṛṣenna tu  // KūrmP_2,16.80 //<BR>
na bhindyāt pūrvasamayamabhyupetaṃ kadācana  /<BR>
parasparaṃ paśūn vyālān pakṣiṇo nāvabodhayet  // KūrmP_2,16.81 //<BR>
parabādhaṃ na kurvota jalavātātapādibhiḥ  /<BR>
kārayitvā svakarmāṇi kārūn paścānna vañcayet  /<BR>
sāyaṃprātar gṛhadvārān bhikṣārthaṃ nāvaghaṭṭayet  // KūrmP_2,16.82 //<BR>
bahirmālyaṃ bahirgandhaṃ bhāryayā saha bhojanam  /<BR>
vigṛhya vādaṃ kudvārapraveśaṃ ca vivarjayet  // KūrmP_2,16.83 //<BR>
na khādanbrāhmaṇastiṣṭhenna jalped vā hasan budhaḥ  /<BR>
svamagniṃ naiva hastena spṛśennāpsu ciraṃ vaset  // KūrmP_2,16.84 //<BR>
na pakṣakeṇopadhamenna śūrpeṇa na pāṇinā  /<BR>
mukhe naiva dhamedagniṃ mukhādagnirajāyata  // KūrmP_2,16.85 //<BR>
parastriyaṃ na bhāṣeta nāyājyaṃ yājayed dvijaḥ  /<BR>
naikaścaret sabhāṃ vipraḥ samavāyaṃ ca varjayet  // KūrmP_2,16.86 //<BR>
na devāyatanaṃ gacchet kadācid vāpradakṣiṇam  /<BR>
na vījayed vā vastreṇa na devāyatane svapet  // KūrmP_2,16.87 //<BR>
naiko 'dhvānaṃ prapadyeta nādhārmikajanaiḥ saha  /<BR>
na vyādhidūṣitairvāpi na śūdraiḥ patitena vā  // KūrmP_2,16.88 //<BR>
nopānadvarjito vātha jalādirahitastathā  /<BR>
na rātrau nāriṇā sārdhaṃ na vinā ca kamaṇḍalum  /<BR>
nāgnigobrāhmaṇādīnāmantareṇa vrajet kvacit  // KūrmP_2,16.89 //<BR>
na vatsatantrīṃ vitatāmatikrāmet kvacid dvijaḥ  /<BR>
na ninded yoginaḥ siddhān vratino vāyatīṃstathā  // KūrmP_2,16.90 //<BR>
devatāyatanaṃ prājño devānāṃ caiva satriṇām  /<BR>
nākrāmet kāmataśchāyāṃ brāhmaṇānāṃ ca gorapi  // KūrmP_2,16.91 //<BR>
svāṃ tu nākramayecchāyāṃ patitādyairna rogibhiḥ  /<BR>
nāṅgārabhasmakeśādiṣvadhitiṣṭhet kadācana  // KūrmP_2,16.92 //<BR>
varjayenmārjanīreṇuṃ snānavastraghacodakam  /<BR>
na bhakṣayedabhakṣyāṇi nāpeyaṃ ca pibed dvijaḥ  // KūrmP_2,16.93 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge ṣoḍaśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
vyāsa uvāca<BR>
nādyācchūdrasya vipro 'nnaṃ mohād vā yadi vānyataḥ  /<BR>
sa śūdrayoniṃ vrajati yastu bhuṅkte hyanāpadi  // KūrmP_2,17.1 //<BR>
ṣaṇmāsān yo dvijo bhuṅkte śūdrasyānnaṃ vigarhitam  /<BR>
jīvanneva bhavecchūdro mṛtaḥ śvā cābhijāyate  // KūrmP_2,17.2 //<BR>
brāhmaṇakṣatriyaviśāṃ śūdrasya ca munīśvarāḥ  /<BR>
yasyānnenodarasthena mṛtastadyonimāpnuyāt  // KūrmP_2,17.3 //<BR>
rājānnaṃ nartakānnaṃ ca takṣṇo 'nnaṃ carmakāriṇaḥ  /<BR>
gaṇānnaṃ gaṇikānnaṃ ca ṣaṇḍhānnaṃ caiva varjayet  // KūrmP_2,17.4 //<BR>
cakropajīvirajakataskaradhvajināṃ tathā  /<BR>
gāndharvalohakārānnaṃ sūtakānnaṃ ca varjayet  // KūrmP_2,17.5 //<BR>
kulālacitrakarmānnaṃ vārdhuṣeḥ patitasya ca  /<BR>
paunarbhavacchatrikayorabhiśastasya caiva hi  // KūrmP_2,17.6 //<BR>
suvarṇakāraśailūṣavyādhabaddhāturasya ca  /<BR>
cikitsakasya caivānnaṃ puṃścalyā daṇḍikasya ca  // KūrmP_2,17.7 //<BR>
stenanāstikayorannaṃ devatānindakasya ca  /<BR>
somavikrayiṇaścānnaṃ śvapākasya viśeṣataḥ  // KūrmP_2,17.8 //<BR>
bhāryājitasya caivānnaṃ yasya copapatirgṛhe  /<BR>
utsṛṣṭasya kadaryasya tathaivocchiṣṭabhojinaḥ  // KūrmP_2,17.9 //<BR>
apāṅktyānnaṃ ca saṅghānnaṃ śastrājīvasya caiva hi  /<BR>
klībasaṃnyāsinoścānnaṃ mattonmattasya caiva hi  /<BR>
bhītasya ruditasyānnamavakruṣṭaṃ parikṣutam  // KūrmP_2,17.10 //<BR>
brahmadviṣaḥ pāparuceḥ śrāddhānnaṃ sūtakasya ca  /<BR>
vṛthāpākasya caivānnaṃ śāvānnaṃ śvaśurasya ca  // KūrmP_2,17.11 //<BR>
aprajānāṃ tu nārīṇāṃ bhṛtakasya tathaiva ca  /<BR>
kārukānnaṃ viśeṣeṇa śastravikrayiṇastathā  // KūrmP_2,17.12 //<BR>
śauṇḍānnaṃ ghāṭikānnaṃ ca bhiṣajāmannameva ca  /<BR>
viddhaprajananasyānnaṃ parivittyannameva ca  // KūrmP_2,17.13 //<BR>
punarbhuvo viśeṣeṇa tathaiva didhiṣūpateḥ  /<BR>
avajñātaṃ cāvadhūtaṃ saroṣaṃ vismayānvitam  /<BR>
gurorapi na bhoktavyamannaṃ saṃskāravarjitam  // KūrmP_2,17.14 //<BR>
duṣkṛtaṃ hi manuṣyasya sarvamanne vyavasthitam  /<BR>
yo yasyānnaṃ samaśnāti sa tasyāśnāni kilbiṣam  // KūrmP_2,17.15 //<BR>
ārdhikaḥ kulamitraśca svagopālaśca nāpitaḥ  /<BR>
ete śūdreṣu bhojyānnā yaścātmānaṃ nivedayet  // KūrmP_2,17.16 //<BR>
kuśīlavaḥ kumbhakāraḥ kṣetrakarmaka eva ca  /<BR>
ete śūdreṣu bhojyānnā dattvā svalpaṃ paṇaṃ budhaiḥ  // KūrmP_2,17.17 //<BR>
pāyasaṃ snehapakvaṃ yad gorasaṃ caiva saktavaḥ  /<BR>
piṇyākaṃ caiva tailaṃ ca śūdrād grāhyaṃ dvijātibhiḥ  // KūrmP_2,17.18 //<BR>
vṛntākaṃ nālikāśākaṃ kusumbhāśmantakaṃ tathā  /<BR>
palāṇḍuṃ laśunaṃ śuktaṃ niryāsaṃ caiva varjayet  // KūrmP_2,17.19 //<BR>
chatrākaṃ viḍvarāhaṃ ca śelaṃ peyūṣameva ca  /<BR>
vilayaṃ sumukhaṃ caiva kavakāni ca varjayet  // KūrmP_2,17.20 //<BR>
gṛñjanaṃ kiṃśukaṃ caiva kakubhāṇḍaṃ tathaiva ca  /<BR>
udumbaramalābuṃ ca jagdhvā patati vai dvijaḥ  // KūrmP_2,17.21 //<BR>
vṛthā kṛśarasaṃyāvaṃ pāyasāpūpameva ca  /<BR>
anupākṛtamāṃsaṃ ca devānnāni havīṃṣi ca  // KūrmP_2,17.22 //<BR>
yavāgūṃ mātuliṅgaṃ ca matsyānapyanupākṛtān  /<BR>
nīpaṃ kapitthaṃ plakṣaṃ ca prayatnena vivarjayet  // KūrmP_2,17.23 //<BR>
piṇyākaṃ coddhṛtasnehaṃ devadhānya tathaiva ca  /<BR>
rātrau ca tilasaṃbaddhaṃ prayatnena dadhi tyajet  // KūrmP_2,17.24 //<BR>
nāśnīyāt payasā takraṃ na bījānyupajīvayet  /<BR>
kriyāduṣṭaṃ bhāvaduṣṭamasatsaṃsargi varjayet  // KūrmP_2,17.25 //<BR>
keśakīṭāvapannaṃ ca sahṛllekhaṃ ca nityaśaḥ  /<BR>
śvāghrātaṃ ca punaḥ siddhaṃ caṇḍālāvekṣitaṃ tathā  // KūrmP_2,17.26 //<BR>
udakyayā ca patitairgavā cāghrātameva ca  /<BR>
anarcitaṃ puryuṃ ṣitaṃ paryāyānnaṃ ca nityaśaḥ  // KūrmP_2,17.27 //<BR>
kākakukkuṭasaṃspṛṣṭaṃ kṛmibhiścaiva saṃyutam  /<BR>
manuṣyairapyavaghrātaṃ kuṣṭhinā spṛṣṭameva ca  // KūrmP_2,17.28 //<BR>
na rajasvalayā dattaṃ na puṃścālyā saroṣayā  /<BR>
malabadvāsasā vāpi paravāso 'tha varjayet  // KūrmP_2,17.29 //<BR>
vivatsāyāśca goḥ kṣīramauṣṭraṃ vānirdaśaṃ tathā  /<BR>
āvikaṃ sandhinīkṣīramapeyaṃ manurabravīt  // KūrmP_2,17.30 //<BR>
balākaṃ haṃsadātyūhaṃ kalaviṅkaṃ śukaṃ tathā  /<BR>
kuraraṃ ca cakoraṃ ca jālapādaṃ ca kokilam  // KūrmP_2,17.31 //<BR>
vāyasaṃ khañjarīṭaṃ ca śyenaṃ gṛdhraṃ tathaiva ca  /<BR>
ulūkaṃ cakravākaṃ ca bhāsaṃ pārāvatānapi  /<BR>
kapotaṃ ṭiṭṭibhaṃ caiva grāmakukkuṭameva ca  // KūrmP_2,17.32 //<BR>
siṃhavyāghraṃ ca mārjāraṃ śvānaṃ śūkarameva ca  /<BR>
śṛgālaṃ markaṭaṃ caiva gardabhaṃ ca na bhakṣayet  // KūrmP_2,17.33 //<BR>
na bhakṣayet sarvamṛgān pakṣiṇo 'nyān vanecarān  /<BR>
jalecarān sthalacarān prāṇinaśceti dhāraṇā  // KūrmP_2,17.34 //<BR>
godhā kūrmaḥ śaśaḥ śvāvicchalyakaśceti sattamāḥ  /<BR>
bhakṣyāḥ pañcanakhā nityaṃ manurāha prijāpatiḥ  // KūrmP_2,17.35 //<BR>
matsyān saśalkān bhuñjīyān māṃsaṃ rauravamevaca  /<BR>
nivedya devatābhyastu brāhmaṇebhyastu nānyathā  // KūrmP_2,17.36 //<BR>
mayūraṃ tittiraṃ caiva kapotaṃ ca kapiñjalam  /<BR>
vādhrīṇasaṃ bakaṃ bhakṣyaṃ mīnahaṃsaparājitāḥ  // KūrmP_2,17.37 //<BR>
śapharaṃ siṃhatuṇḍaṃ ca tathā pāṭhīnarohitau  /<BR>
matsyāścaite samuddiṣṭā bhakṣaṇāya dvijottamāḥ  // KūrmP_2,17.38 //<BR>
prokṣitaṃ bhakṣayedeṣāṃ māṃsaṃ ca dvijakāmyayā  /<BR>
yathāvidhi niyuktaṃ ca prāṇānāmapi cātyaye  // KūrmP_2,17.39 //<BR>
bhakṣayennaiva māṃsāni śeṣabhojī na lipyate  /<BR>
auṣadhārthamaśaktau vā niyogād yajñakāraṇāt  // KūrmP_2,17.40 //<BR>
āmantritastu yaḥ śrāddhe daive vā māṃsamutsṛjet  /<BR>
yāvanti paśuromāṇi tāvato narakān vrajet  // KūrmP_2,17.41 //<BR>
adeyaṃ cāpyapeyaṃ ca tathaivāspṛśyameva ca  /<BR>
dvijātīnāmanālokyaṃ nityaṃ madyamiti sthitiḥ  // KūrmP_2,17.42 //<BR>
tasmāt sarvaprakāreṇa madyaṃ nityaṃ vivarjayet  /<BR>
pītvā patati karmabhyastvasaṃbhāṣyo bhaved dvijaḥ  // KūrmP_2,17.43 //<BR>
bhakṣayitvā hyabhakṣyāṇi pītvāpeyānyapi dvijaḥ  /<BR>
nādhikārī bhavet tāvad yāvad tanna jahātyadhaḥ  // KūrmP_2,17.44 //<BR>
tasmāt pariharennityamabhakṣyāṇi prayatnataḥ  /<BR>
apeyāni ca vipro vai tathā ced yāti rauravam  // KūrmP_2,17.45 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge saptadaśo 'dhyāyaḥ<BR>
<BR>
<BR>
_____________________________________________________________<BR>
<BR>
ṛṣaya ūcuḥ<BR>
ahanyahani kartavyaṃ brāhmaṇānāṃ mahāmune  /<BR>
tadācakṣvākhilaṃ karma yena mucyeta bandhanāt  // KūrmP_2,18.1 //<BR>
vyāsa uvāca<BR>
vakṣye samāhitā yūyaṃ śṛṇudhvaṃ gadato mama  /<BR>
ahanyahani kartavyaṃ brāhmaṇānāṃ kramād vidhim  // KūrmP_2,18.2 //<BR>
brāhme muhūrte tūtthāya dharmamarthaṃ ca cintayet  /<BR>
kāyakleśaṃ tadudbhūtaṃ dhyāyīta manaseśvaram  // KūrmP_2,18.3 //<BR>
uṣaḥ kāle 'tha saṃprāpte kṛtvā cāvaśyakaṃ budhaḥ  /<BR>
snāyānnadīṣu suddhāsu śaucaṃ kṛtvā yathāvidhi  // KūrmP_2,18.4 //<BR>
prātaḥ snānena pūyante ye 'pi pāpakṛto janāḥ  /<BR>
tasmāt sarvaprayatnena prātaḥ snānaṃ samācaret  // KūrmP_2,18.5 //<BR>
prātaḥ snānaṃ praśaṃsanti dṛṣṭādṛṣṭakaraṃ śubham  /<BR>
ṛṣīṇāmṛṣitā nityaṃ prātaḥ snānānna saṃśayaḥ  // KūrmP_2,18.6 //<BR>
mukhe suptasya satataṃ lālā yāḥ saṃstravanti hi  /<BR>
tato naivācaret karma akṛtvā snānamāditaḥ  // KūrmP_2,18.7 //<BR>
alakṣmīḥ kālakarṇo ca duḥ svapnaṃ durvicintitam  /<BR>
prātaḥ snānena pāpāni pūyante nātra saṃśayaḥ  // KūrmP_2,18.8 //<BR>
na ca snānaṃ vinā puṃsāṃ pāvanaṃ karma susmṛtam  /<BR>
home japye viśeṣeṇa tasmāt snānaṃ samācaret  // KūrmP_2,18.9 //<BR>
aśaktāvaśiraskaṃ vā snānamasya vidhīyate  /<BR>
ārdreṇa vāsasā vātha mārjanaṃ kāpilaṃ smṛtam  // KūrmP_2,18.10 //<BR>
asāmarthye samutpanne snānamevaṃ samācaret  /<BR>
brāhmādīni yathāśaktau snānānyāhurmanīṣiṇaḥ  // KūrmP_2,18.11 //<BR>
brāhmamāgneyamuddiṣṭaṃ vāyavyaṃ divyameva ca  /<BR>
vāruṇaṃ yaugikaṃ tadvat ṣoḍhā snānaṃ prakīrtitam  // KūrmP_2,18.12 //<BR>
brāhmaṃ tu mārjanaṃ mantraiḥ kuśaiḥ sodakabindubhiḥ  /<BR>
āgneyaṃ bhasmanā pādamastakāddehadhūlanam  // KūrmP_2,18.13 //<BR>
gavāṃ hi rajasā proktaṃ vāyavyaṃ snānamuttamam  /<BR>
yattu sātapavarṣeṇa snānaṃ tad divyamucyate  // KūrmP_2,18.14 //<BR>
vāruṇaṃ cāvagāhastu mānasaṃ tvātmavedanam  /<BR>
yaugikaṃ snānamākhyātaṃ yogo viṣṇuvicintanam  // KūrmP_2,18.15 //<BR>
ātmatīrthamiti khyātaṃ sevitaṃ brahmavādibhiḥ  /<BR>
manaḥ śucikaraṃ puṃsāṃ nityaṃ tat snānamācaret  // KūrmP_2,18.16 //<BR>
śaktaśced vāruṇaṃ vidvān prājāpatyaṃ tathaiva ca  /<BR>
prakṣālya dantakāṣṭhaṃ vai bhakṣayitvā vidhānataḥ  // KūrmP_2,18.17 //<BR>
ācamya prayato nityaṃ snānaṃ prātaḥ samācaret  /<BR>
madhyāṅgulisamasthaulyaṃ dvādaśāṅgulasaṃmitam  // KūrmP_2,18.18 //<BR>
satvacaṃ dantakāṣṭhaṃ syāt tadagreṇa tu dhāvayet  /<BR>
kṣīravṛkṣasamudbhūtaṃ mālatīsaṃbhavaṃ śubham  /<BR>
apāmārgaṃ ca bilvaṃ ca karavīraṃ viśeṣataḥ  // KūrmP_2,18.19 //<BR>
varjayitvā ninditāni gṛhītvaikaṃ yathoditam  /<BR>
parihṛtya dinaṃ pāpaṃ bhakṣayed vai vidhānavit  // KūrmP_2,18.20 //<BR>
notpāṭayeddantakāṣṭaṃnāṅgulyā dhāvayet kvacit  /<BR>
prakṣālya bhaṅktvā tajjahyācchucaudeśe samāhitaḥ  // KūrmP_2,18.21 //<BR>
snātvā saṃtarpayed devānṛṣīn pitṛgaṇāṃstathā  /<BR>
ācamya mantravannityaṃ punarācamya vāgyataḥ  // KūrmP_2,18.22 //<BR>
saṃmārjya mantrairātmānaṃ kuśaiḥ sodakabindubhiḥ  /<BR>
āpo hiṣṭhā vyāhṛtibhiḥ sāvitryā vāruṇaiḥ śubhaiḥ  // KūrmP_2,18.23 //<BR>
oṅkāravyāhṛtiyutāṃ gāyatrīṃ vedamātaram  /<BR>
japtvā jalāñjaliṃ dadyād bhāskaraṃ prati tanmanāḥ  // KūrmP_2,18.24 //<BR>
prākkūleṣu samāsīno darbheṣu susamāhitaḥ  /<BR>
prāṇāyāmatrayaṃ kṛtvā dhyāyet saṃdhyāmiti śrutiḥ  // KūrmP_2,18.25 //<BR>
yā saṃdhyā sā jagatsūtirmāyātītā hi niṣkalā  /<BR>
aiśvarī tu parāśaktistattvatrayasamudbhavā  // KūrmP_2,18.26 //<BR>
dhyātvār'kamaṇḍalagatāṃ sāvitrīṃ vai japan budhaḥ  /<BR>
prāṅmukhaḥ satataṃ vipraḥ saṃdhyopāsanamācaret  // KūrmP_2,18.27 //<BR>
saṃdhyāhīno 'śucirnityamanarhaḥ sarvakarmasu  /<BR>
yadanyat kurute kiñcinna tasya phalamāpnuyāt  // KūrmP_2,18.28 //<BR>
ananyacetasaḥ śāntā brāhmaṇā vedapāragāḥ  /<BR>
upāsya vidhivat saṃdhyāṃ prāptāḥ pūrvaṃ parāṃ gatim  // KūrmP_2,18.29 //<BR>
yo 'nyatra kurute yatnaṃ dharmakārye dvijottamaḥ  /<BR>
vihāya saṃdhyāpraṇatiṃ sa yāti narakāyutam  // KūrmP_2,18.30 //<BR>
tasmāt sarvaprayatnena saṃdhyopāsanamācaret  /<BR>
upāsito bhavet tena devo yogatanuḥ paraḥ  // KūrmP_2,18.31 //<BR>
sahasraparamāṃ nityaṃ śatamadhyāṃ daśāvarām  /<BR>
sāvitrariṃ vai japed vidvān prāṅmukhaḥ prayataḥ sthitaḥ  // KūrmP_2,18.32 //<BR>
athopatiṣṭhedādityamudayantaṃ samāhitaḥ  /<BR>
mantraistu vividhaiḥ saurerṛgyajuḥ sāmasaṃbhavaiḥ  // KūrmP_2,18.33 //<BR>
upasthāya mahāyogaṃ devadevaṃ divākaram  /<BR>
kurvota praṇatiṃ bhūmau mūrdhnā tenaiva mantrataḥ  // KūrmP_2,18.34 //<BR>
oṃ khakholkāya śāntāya kāraṇatrayahetave  /<BR>
nivedayāmi cātmānaṃ namaste jñānarūpiṇe  /<BR>
namaste ghṛṇine tubhyaṃ sūryāya brahmarūpiṇe  // KūrmP_2,18.35 //<BR>
tvameva brahma paramamāpo jyotī raso 'mṛtam  /<BR>
bhūrbhuvaḥ svastvamoṅkāraḥ sarve rudrāḥ sanātanāḥ  /<BR>
puruṣaḥ sanmaho 'tastvāṃ praṇamāmi kapardinam  // KūrmP_2,18.36 //<BR>
tvameva viśvaṃ bahudhā sadasat sūyate ca yat  /<BR>
namo rudrāya sūryāya tvāmahaṃ śaraṇaṃ gataḥ  // KūrmP_2,18.37 //<BR>
pracetase namastubhyaṃ namo mīḍhuṣṭamāya te  /<BR>
namo namaste rudrāya tvāmahaṃ śaraṇaṃ gataḥ  // KūrmP_2,18.38 //<BR>
hiraṇyabāhave tubhyaṃ hiraṇyapataye namaḥ  /<BR>
ambikāpataye tubhyamumāyāḥ pataye namaḥ  // KūrmP_2,18.39 //<BR>
namo 'stu nīlagrīvāya namastubhyaṃ pinākine  /<BR>
vilohitāya bhargāya sahasrākṣāya te namaḥ  // KūrmP_2,18.40 //<BR>
namo haṃsāya te nityamādityāya namo 'stu te  /<BR>
namaste vajrahastāya tryambakāya namo 'stu te  // KūrmP_2,18.41 //<BR>
prapadye tvāṃ virūpākṣaṃ mahāntaṃ parameśvaram  /<BR>
hiraṇmayaṃ gṛhe guptamātmānaṃ sarvadehinām  // KūrmP_2,18.42 //<BR>
namasyāmi paraṃ jyotirbrahmāṇaṃ tvāṃ parāṃ gatim  /<BR>
viśvaṃ paśupatiṃ bhīmaṃ naranārīśarīriṇam  // KūrmP_2,18.43 //<BR>
namaḥ sūryāya rudrāya bhāsvate parameṣṭhine  /<BR>
ugrāya sarvabhaktāya tvāṃ prapadye sadaiva hi  // KūrmP_2,18.44 //<BR>
etad vai sūryahṛdayaṃ japtvā stavamanuttamam  /<BR>
prātaḥ kāle 'tha madhyāhne namaskuryād divākaram  // KūrmP_2,18.45 //<BR>
idaṃ putrāya śiṣyāya dhārmikāya dvijātaye  /<BR>
pradeyaṃ sūryahṛdayaṃ brahmaṇā tu pradarśitam  // KūrmP_2,18.46 //<BR>
sarvapāpapraśamanaṃ vedasārasamudbhavam  /<BR>
brāhmaṇānāṃ hitaṃ puṇyamṛṣisaṅghairniṣevitam  // KūrmP_2,18.47 //<BR>
athāgamya gṛhaṃ vipraḥ samācamya yathāvidhi  /<BR>
prajvālya vihniṃ vidhivajjuhuyājjātavedasam  // KūrmP_2,18.48 //<BR>
ṛtvikputro 'tha patnī vā śiṣyo vāpi sahodaraḥ  /<BR>
prāpyānujñāṃ viśeṣeṇa juhuyurvā yatāvidhi  // KūrmP_2,18.49 //<BR>
pavitrapāṇiḥ pūtātmā śuklāmbaradharottaraḥ  /<BR>
ananyamānaso vahniṃ juhuyāt saṃyatendriyaḥ  // KūrmP_2,18.50 //<BR>
vinā darbheṇa yatkarma vinā sūtreṇa vā punaḥ  /<BR>
rākṣasaṃ tadbhavet sarvaṃ nāmutreha phalapradam  // KūrmP_2,18.51 //<BR>
daivatāni namaskuryād deyasārānnivedayet  /<BR>
dadyāt puṣpādikaṃ teṣāṃ vṛddhāṃścaivābhivādayet  // KūrmP_2,18.52 //<BR>
guruṃ caivāpyupāsīta hitaṃ cāsya samācaret  /<BR>
vedābhyāsaṃ tataḥ kuryāt prayatnācchaktito dvijaḥ  // KūrmP_2,18.53 //<BR>
japedadhyāpayecchiṣyān dhārayecca vicārayet  /<BR>
avekṣeta ca śāstrāṇi dharmādīni dvijottamaḥ  /<BR>
vaidikāṃścaiva nigamān vedāṅgāni veśiṣataḥ  // KūrmP_2,18.54 //<BR>
upeyādīśvaraṃ cātha yogakṣemaprasiddhaye  /<BR>
sādhayed vividhānarthān kuṭumbārthe tato dvijaḥ  // KūrmP_2,18.55 //<BR>
tato madhyāhnasamaye snānārthaṃ mṛdamāharet  /<BR>
puṣpākṣatān kuśatilān gomayaṃ śuddhameva ca  // KūrmP_2,18.56 //<BR>
nadīṣu devakhāteṣu taḍāgeṣu saraḥsu ca  /<BR>
snānaṃ samācarennityaṃ gartaprastravaṇeṣu ca  // KūrmP_2,18.57 //<BR>
parakīyanipāneṣu na snāyād vai kadācana  /<BR>
pañcapiṇḍān samuddhṛtya snāyād vāsaṃbhave punaḥ  // KūrmP_2,18.58 //<BR>
mṛdaikayā śiraḥ kṣālyaṃ dvābhyāṃ nābhestathopari  /<BR>
adhaśca tisṛbhiḥ kāyaṃ pādau ṣaḍbhistathaiva ca  // KūrmP_2,18.59 //<BR>
mṛttikā ca samuddiṣṭā tvārdrāmalakamātrikā  /<BR>
gomayasya pramāṇaṃ tat tenāṅgaṃ lepayet tataḥ  // KūrmP_2,18.60 //<BR>
lepayitvā tu tīrasthastalliṅgaireva mantrataḥ  /<BR>
prakṣālyācamya vidhivat tataḥ snāyāt samāhitaḥ  // KūrmP_2,18.61 //<BR>
abhimantrya jalaṃ mantraistalliṅgairvāruṇaiḥ śubhaiḥ  /<BR>
bhāvapūtastadavyaktaṃ dhyāyan vai viṣṇumavyayam  // KūrmP_2,18.62 //<BR>
āpo nārāyaṇodbhūtāstā evāsyāyanaṃ punaḥ  /<BR>
tasmānnārāyaṇaṃ devaṃ snānakāle smared budhaḥ  // KūrmP_2,18.63 //<BR>
procya soṃkāramādityaṃ trirnimajjejjalāśaye  /<BR>
ācāntaḥ punarācāmenmantreṇānena mantravit  // KūrmP_2,18.64 //<BR>
antaścarasi bhūteṣu guhāyāṃ viśvato mukhaḥ  /<BR>
tvaṃ yajñastvaṃ vaṣaṭkāra āpo jyotī raso 'mṛtam  // KūrmP_2,18.65 //<BR>
drupadāṃ vā trirabhyasyed vyāhṛtipraṇavānvitām  /<BR>
sāvitrīṃ vā japed vidvān tathā caivāghamarṣaṇam  // KūrmP_2,18.66 //<BR>
tataḥ saṃmārjanaṃ kuryādāpo hi ṣṭhā mayobhuvaḥ  /<BR>
idamāpaḥ pravahata vyāhṛtibhistathaiva ca  // KūrmP_2,18.67 //<BR>
tato 'bhimantrya tat tīrthamāpo hiṣṭhādimantrakaiḥ  /<BR>
antarjalagato magno japet triraghamarṣaṇam  // KūrmP_2,18.68 //<BR>
tripadāṃ vātha sāvitrīṃ tadviṣṇoḥ paramaṃ padam  /<BR>
āvartayed vā praṇavaṃ devaṃ vā saṃsmareddharim  // KūrmP_2,18.69 //<BR>
drupadādiva yo mantro yajurvede pratiṣṭhitaḥ  /<BR>
antarjale trirāvartya sarvapāpaiḥ pramucyate  // KūrmP_2,18.70 //<BR>
apaḥ pāṇau samādāya japtvā vai mārjane kṛte  /<BR>
vinyasya mūrdhni tat toyaṃ mucyate sarvapātakaiḥ  // KūrmP_2,18.71 //<BR>
yathāśvamedhaḥ kraturāṭ sarvapāpāpanodanaḥ  /<BR>
tathāghamarṣaṇaṃ sūktaṃ sarvapāpāpanodanam  // KūrmP_2,18.72 //<BR>
athopatiṣṭhedādityaṃ mūrdhni puṣpānvitāñjalim  /<BR>
prakṣipyālokayed devamudvayaṃ tamasaspari  // KūrmP_2,18.73 //<BR>
udutyaṃ citramityete taccakṣuriti mantrataḥ  /<BR>
haṃsaḥ śuciṣadetena sāvitryā ca viśeṣataḥ  // KūrmP_2,18.74 //<BR>
anyaiśca vaidikairmantraiḥ sauraiḥ pāpapraṇāśanaiḥ  /<BR>
sāvitrīṃ vai japet paścājjapayajñaḥ sa vai smṛtaḥ  // KūrmP_2,18.75 //<BR>
vividhāni pavitrāṇi guhyavidyāstathaiva ca  /<BR>
śatarudrīyamatharvaśiraḥ saurāṃśca śaktitaḥ  // KūrmP_2,18.76 //<BR>
prākkūleṣu samāsīnaḥ kuśeṣu prāṅmukhaḥ śuciḥ  /<BR>
tiṣṭhaṃścedīkṣamāṇor'kaṃ japyaṃ kuryāt samāhitaḥ  // KūrmP_2,18.77 //<BR>
sphāṭikendrākṣarudrākṣaiḥ putrajīvasamudbhavaḥ  /<BR>
kartavyā tvakṣamālā syāduttarāduttamā smṛtā  // KūrmP_2,18.78 //<BR>
japakāle na bhāṣeta nānyāni prekṣayed budhaḥ  /<BR>
na kampayecchirogrīvāṃ dantānnaiva prakāśayet  // KūrmP_2,18.79 //<BR>
guhyakā rākṣasā siddhā haranti prasabhaṃ yataḥ  /<BR>
ekānte suśubhe deśe tasmājjapyaṃ samācaret  // KūrmP_2,18.80 //<BR>
caṇḍālāśaucapatitān dṛṣṭvācamya punarjapet  /<BR>
taireva bhāṣaṇaṃ kṛtvā snātvā caiva japet punaḥ  // KūrmP_2,18.81 //<BR>
ācamya prayato nityaṃ japedaśucidarśane  /<BR>
saurān mantrān śaktito vai pāvamānīstu kāmataḥ  // KūrmP_2,18.82 //<BR>
yadi syāt klinnavāsā vai vārimadhyagato japet  /<BR>
anyathā tu śucau bhūmyāṃ darbheṣu susamāhitaḥ  // KūrmP_2,18.83 //<BR>
pradakṣiṇaṃ samāvṛtya namaskṛtvā tataḥ kṣitau  /<BR>
ācamya ca yathāśāstraṃ śaktyā svādhyāyamācaret  // KūrmP_2,18.84 //<BR>
tataḥ saṃtarpayed devānṛṣīn pitṛgaṇāṃstathā  /<BR>
adāvoṅkāramuccārya namo 'nte tarpayāmi vaḥ  // KūrmP_2,18.85 //<BR>
devān brahmaḥṛṣīṃścaiva tarpayedakṣatodakaiḥ  /<BR>
tilodakaiḥ pitṝn bhaktyā svasūtroktavidhānataḥ  // KūrmP_2,18.86 //<BR>
anvārabdhena savyena pāṇinā dakṣiṇena tu  /<BR>
devarṣostarpayed dhīmānudakāñjalibhiḥ pitan  // KūrmP_2,18.87 //<BR>
yajñopavītī devānāṃ nivītī ṛṣītarpaṇe  /<BR>
prācīnāvītī pitrye tu svena tīrthena bhāvataḥ  // KūrmP_2,18.88 //<BR>
niṣpīḍya snānavastraṃ tu samācamya ca vāgyataḥ  /<BR>
svairmantrairarcayed devān puṣpaiḥ patrairathāmbubhiḥ  // KūrmP_2,18.89 //<BR>
brahmāṇaṃ śaṅkaraṃ sūryaṃ tathaiva madhusūdanam  /<BR>
anyāṃścābhimatān devān bhaktyā cākrodhano 'tvaraḥ  // KūrmP_2,18.90 //<BR>
pradadyād vātha puṣpāṇi sūktena pauruṣeṇa tu  /<BR>
āpo vā devatāḥ sarvāstena samyak samarcitāḥ  // KūrmP_2,18.91 //<BR>
dhyātvā praṇavapūrvaṃ vai daivatāni samāhitaḥ  /<BR>
namaskāreṇa puṣpāṇi vinyased vai pṛthak pṛthak  // KūrmP_2,18.92 //<BR>
na viṣṇvārādhanāt puṇyaṃ vidyate karma vaidikam  /<BR>
tasmādanādimadhyāntaṃ nityamārādhayeddharim  // KūrmP_2,18.93 //<BR>
tadviṣṇoriti mantreṇa sūktena puruṣeṇa tu  /<BR>
naitābhyāṃ sadṛśo mantro sūktena puruṣeṇa tu  /<BR>
naitābhyāṃ sadṛśo mantro vedeṣūktaścaturṣvapi  // KūrmP_2,18.94 //<BR>
nivedayeta svātmānaṃ viṣṇāvamalatejasi  /<BR>
tadātmā tanmanāḥ śāntastadviṣṇoriti mantrataḥ  // KūrmP_2,18.95 //<BR>
athavā devamīśānaṃ bhagavantaṃ sanātanam  /<BR>
ārādhayenmahādevaṃ bhāvapūto maheśvaram  // KūrmP_2,18.96 //<BR>
mantreṇa rudrāgāyatryā praṇavenātha vā punaḥ  /<BR>
īśānenātha vā rudraistryambakena samāhitaḥ  // KūrmP_2,18.97 //<BR>
puṣpaiḥ patrairathādbhirvā candanādyairmaheśvaram  /<BR>
uktvā namaḥ śivāyeti mantreṇānena yojayet  // KūrmP_2,18.98 //<BR>
namaskuryānmahādevaṃ ṛtaṃ satyamitiśvaram  /<BR>
nivedayīta svātmānaṃ yo brahmāṇamitīśvaram  // KūrmP_2,18.99 //<BR>
pradakṣiṇaṃ dvijaḥ kuryāt pañca brahmāṇi vai japan  /<BR>
dhyāyīta devamīśānaṃ vyomamadhyagataṃ śivam  // KūrmP_2,18.100 //<BR>
athāvalokayedarkaṃ haṃsaḥ suciṣadityṛcā  /<BR>
kuryāt pañca mahāyajñān gṛhaṃ gatvā samāhitaḥ  // KūrmP_2,18.101 //<BR>
devayajñaṃ pitṛyajñaṃ bhūtayajñaṃ tathaiva ca  /<BR>
mānuṣyaṃ brahmayajñaṃ ca pañca yajñān pracakṣate  // KūrmP_2,18.102 //<BR>
yadi syāt tarpaṇādarvāk brahmayajñaḥ kṛto na hi  /<BR>
kṛtvā manuṣyayajñaṃ vai tataḥ svādhyāyamācaret  // KūrmP_2,18.103 //<BR>
agneḥ paścimato deśe bhūtayajñānta eva vā  /<BR>
kuśapuñje samāsīnaḥ kuśapāṇiḥ samāhitaḥ  // KūrmP_2,18.104 //<BR>
śālāgnau laukike vāgnau jale bhūbhyāmathāpivā  /<BR>
vaiśvadevaṃ tataḥ kuryād devayajñaḥ sa vai smṛtaḥ  // KūrmP_2,18.105 //<BR>
yadi syāllaukike pakvaṃ tato 'nnaṃ tatra hūyate  /<BR>
śālāgnau tatra devānnaṃ vidhireṣa sanātanaḥ  // KūrmP_2,18.106 //<BR>
devebhyastu hutādannāccheṣād bhūtabaliṃ haret  /<BR>
bhūtayajñaḥ sa vai jñeyo bhūtidaḥ sarvadehinām  // KūrmP_2,18.107 //<BR>
śvabhyaśca śvapacebhyaśca patitādibhya eva ca  /<BR>
dadyād bhūmau baliṃ tvannaṃ pakṣibhyo 'tha dvijottamaḥ  // KūrmP_2,18.108 //<BR>
sāyaṃ cānnasya siddhasya patnyamantraṃ baliṃ haret  /<BR>
bhūtayajñastvayaṃ nityaṃ sāyaṃ prātarvidhīyate  // KūrmP_2,18.109 //<BR>
ekaṃ tu bhojayed vipraṃ pitṝnuddiśya sattamam  /<BR>
nityaśrāddhaṃ taduddiṣṭaṃ pitṛyajño gatipradaḥ  // KūrmP_2,18.110 //<BR>
uddhṛtya vā yathāśakti kiñcidannaṃ samāhitaḥ  /<BR>
vedatattvārthaviduṣe dvijāyaivopapādayet  // KūrmP_2,18.111 //<BR>
pūjayedatithiṃ nityaṃ namasyedarcayed dvijam  /<BR>
manovākkarmabhiḥ śāntamāgataṃ svagṛha tataḥ  // KūrmP_2,18.112 //<BR>
hantakāramathāgraṃ vā bhikṣāṃ vā śaktito dvijaḥ  /<BR>
dadyādatithaye nityaṃ budhyeta parameśvaram  // KūrmP_2,18.113 //<BR>
bhikṣāmāhurgrāsamātramagraṃ tasyāścaturguṇam  /<BR>
puṣkalaṃ hantakāraṃ tu taccaturguṇamucyate  // KūrmP_2,18.114 //<BR>
godohamātraṃ kālaṃ vai pratīkṣyo hyatithiḥ svayam  /<BR>
abhyāgatān yathāśakti pūjayedatithiṃ yathā  // KūrmP_2,18.115 //<BR>
bhikṣāṃ vai bhikṣave dadyād vidhivad brahmacāriṇe  /<BR>
dadyādannaṃ yathāśakti tvarthibhyo lobhavarjitaḥ  // KūrmP_2,18.116 //<BR>
sarveṣāmapyalābhe tu annaṃ gobhyo nivedayet  /<BR>
bhuñjīta bandhubhiḥ sārdhaṃ vāgyato 'nnamakutsayan  // KūrmP_2,18.117 //<BR>
akṛtvā tu dvijaḥ pañca mahāyajñān dvijottamāḥ  /<BR>
bhṛñjīta cet sa mūḍhātmā tiryagyoniṃ sagacchati  // KūrmP_2,18.118 //<BR>
vedābhyāso 'nvahaṃ śaktyā mahāyajñakriyā kṣamā  /<BR>
nāśayatyāśu pāpāni devānāmarcanaṃ tathā  // KūrmP_2,18.119 //<BR>
yo mohādathavālasyādakṛtvā devatārcanam  /<BR>
bhuṅkte sa yāti narakān śūkareṣvabhijāyate  // KūrmP_2,18.120 //<BR>
tasmāt sarvaprayatnena kṛtvā karmāṇi vai dvijāḥ  /<BR>
bhuñjīta svajanaiḥ sārdhaṃ sayāti paramāṃ gatim  // KūrmP_2,18.121 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge aṣṭādaśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
vyāsa uvāca<BR>
prāṅmukho 'nnāni bhuñjīta sūryābhimukha eva vā  /<BR>
āsīnastvāsane śuddhe bhūmyāṃ pādau nidhāya tu  // KūrmP_2,19.1 //<BR>
āyuṣyaṃ prāṅmukho bhuṅkte yaśasyaṃ dakṣiṇāmukhaḥ  /<BR>
śriyaṃ pratyaṅmukho bhuṅkte ṛtaṃ bhuṅkte udaṅmukhāḥ  // KūrmP_2,19.2 //<BR>
pañcārdre bhojanaṃ kuryād bhūmau pātraṃ nidhāya tu  /<BR>
upavāsena tattulyaṃ manurāha prajāpatiḥ  // KūrmP_2,19.3 //<BR>
upalipte śucau deśe pādau prakṣālya vai karau  /<BR>
ācamyārdrānano 'krodhaḥ pañcārdre bhojanaṃ caret  // KūrmP_2,19.4 //<BR>
mahāvyahṛtibhistvannaṃ paridhāyodakena tu  /<BR>
amṛtopastaraṇamasītyāpośānakriyāṃ caret  // KūrmP_2,19.5 //<BR>
svāhāpraṇavasaṃyuktāṃ prāṇāyādyāhutiṃ tataḥ  /<BR>
apānāya tato hutvā vyānāya tadanantaram  // KūrmP_2,19.6 //<BR>
udānāya tataḥ kuryāt samānāyeti pañcamīm  /<BR>
vijñāya tattvameteṣāṃ juhuyādātmani dvijaḥ  // KūrmP_2,19.7 //<BR>
śeṣamannaṃ yathākāmaṃ bhuñjītavyaṃ janairyutam  /<BR>
dhyātvā tanmanasā devamātmānaṃ vai prajāpatim  // KūrmP_2,19.8 //<BR>
amṛtāpidhānamasītyupariṣṭādapaḥ pibet  /<BR>
ācāntaḥ punarācāmedāyaṃ gauriti mantrataḥ  // KūrmP_2,19.9 //<BR>
drupadāṃ vā trirāvartya sarvapāpapraṇāśanīm  /<BR>
prāṇānāṃ granthirasītyālabhed hṛdayaṃ tataḥ  // KūrmP_2,19.10 //<BR>
ācamyāṅguṣṭhamātreti pādāṅguṣṭhe 'tha dakṣiṇe  /<BR>
niḥ stravayed hastajalamūrdhvahastaḥ samāhitaḥ  // KūrmP_2,19.11 //<BR>
hutānumantraṇaṃ kuryāt śraddhāyāmiti mantrataḥ  /<BR>
athākṣareṇa svātmānaṃ yojayed brahmaṇeti hi  // KūrmP_2,19.12 //<BR>
sarveṣāmeva yāgānāmātmayāgaḥ paraḥ smṛtaḥ  /<BR>
yo 'nena vidhinā kuryāt sa yāti brahmaṇaḥ kṣayam  // KūrmP_2,19.13 //<BR>
yajñopavītī bhuñjīta straggandhālaṅkṛtaḥ śuciḥ  /<BR>
sāyaṃprāparnāntarā vai saṃdhyāyāṃ tu viśeṣataḥ  // KūrmP_2,19.14 //<BR>
nādyāt sūryagrahāt pūrvamahni sāyaṃ śaśigrahāt  /<BR>
grahakāle ca nāśnīyāt snātvāśnīyāt tu muktayoḥ  // KūrmP_2,19.15 //<BR>
mukte śaśini bhuñjīta yadi na syānmahāniśā  /<BR>
amuktayorastaṅgatayoradyād dṛṣṭvā pare 'hani  // KūrmP_2,19.16 //<BR>
nāśnīyāt prekṣamāṇānāmapradāyaiva durmatiḥ  /<BR>
na yajñaśiṣṭādand vā na kruddho nānyamānasaḥ  // KūrmP_2,19.17 //<BR>
ātmārthaṃ bhojanaṃ yasya ratyarthaṃ yasya maithunam  /<BR>
vṛtyarthaṃ yasya cādhītaṃ niṣphalaṃ tasya jīvitam  // KūrmP_2,19.18 //<BR>
yadbhuṅkte veṣṭitaśirā yacca bhuṅkte udaṅmukhaḥ  /<BR>
sopānatkaśca yad bhuṅkte sarvaṃ vidyāt tadāsuram  // KūrmP_2,19.19 //<BR>
nārdharātre na madhyāhne nājīrṇe nārdravastradhṛk  /<BR>
na ca bhinnāsanagato na śayānaḥ sthito 'pi vā  // KūrmP_2,19.20 //<BR>
na bhinnabhājane caiva na bhūmyāṃ na ca pāṇiṣu  /<BR>
nocchiṣṭo ghṛtamādadyānna mūrdhānaṃ spṛśedapi  // KūrmP_2,19.21 //<BR>
na brahma kīrtayan vāpi na niḥ śeṣaṃ na bhāryayā  /<BR>
nāndhakāre na cākāśe na ca devālayādiṣu  // KūrmP_2,19.22 //<BR>
naikavastrastu bhuñjīta na yānaśayanasthitaḥ  /<BR>
na pādukānirgato 'tha na hasan vilapannapi  // KūrmP_2,19.23 //<BR>
bhuktvaivaṃ sukhamāsthāya tadannaṃ pariṇāmayet  /<BR>
itihāsapurāṇābhyāṃ vedārthānupabṛṃhayet  // KūrmP_2,19.24 //<BR>
tataḥ saṃdhyāmupāsīta pūrvoktavidhinā dvijaḥ  /<BR>
āsīnastu japed devīṃ gāyatrīṃ paścimāṃ prati  // KūrmP_2,19.25 //<BR>
na tiṣṭhati tu yaḥ purvāṃ nāste saṃdhyāṃ tu paścimām  /<BR>
sa śūdreṇa samo loke sarvadharmavivarjitaḥ  // KūrmP_2,19.26 //<BR>
hutvāgniṃ vidhivanmantrairbhuktvā yajñāvaśiṣṭakam  /<BR>
sabhṛtyabāndhavajanaḥ svapecchuṣkapado niśi  // KūrmP_2,19.27 //<BR>
nottarābhimukhaḥ svapyāt paścimābhimukho na ca  /<BR>
na cākāśe na nagno vā nāśucirnāsane kvacit  // KūrmP_2,19.28 //<BR>
na śīrṇāyāṃ tu khaṭvāyāṃ śūnyāgāre na caiva hi  /<BR>
nānuvaṃśaṃ na pālāśe śayane vā kadācana  // KūrmP_2,19.29 //<BR>
ityetadakhilenoktamahanyahani vai mayā  /<BR>
brāhmaṇānāṃ kṛtyajātamapavargaphalapradam  // KūrmP_2,19.30 //<BR>
nāstikyādathavālasyāt brāhmaṇo na karoti yaḥ  /<BR>
sa yāti narakān ghorān kākayonau ca jāyate  // KūrmP_2,19.31 //<BR>
nānyo vimuktaye panthā muktvāśramavidhiṃ svakam  /<BR>
tasmāt karmāṇi kurvota tuṣṭaye parameṣṭhinaḥ  // KūrmP_2,19.32 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge ekonaviṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
vyāsa uvāca<BR>
atha śrāddhamamāvāsyāṃ prāpya kāryaṃ dvijottamaiḥ  /<BR>
piṇḍānvāhāryakaṃ bhaktyā bhuktimuktiphalapradam  // KūrmP_2,20.1 //<BR>
piṇḍānvāhāryakaṃ śrāddhaṃ kṣīṇe rājani śasyate  /<BR>
aparāhne dvijātīnāṃ praśastenāmiṣeṇa ca  // KūrmP_2,20.2 //<BR>
pratipatprabhṛti hyanyāstithayaḥ kṛṣṇapakṣake  /<BR>
caturdaśīṃ varjayitvā praśastā hyuttarottarāḥ  // KūrmP_2,20.3 //<BR>
amāvāsyāṣṭakāstistraḥ pauṣamāsādiṣu triṣu  /<BR>
tistraścānvaṣṭakāḥ puṇyā māghī pañcadaśī tathā  // KūrmP_2,20.4 //<BR>
trayodaśī maghāyuktā varṣāsu tu viśeṣataḥ  /<BR>
śasyāpākaśrāddhakālā nityāḥ proktā dine dine  // KūrmP_2,20.5 //<BR>
naimittikaṃ tu kartavyaṃ grahaṇe candrasūryayoḥ  /<BR>
bāndhavānāṃ ca maraṇe nārakī syādato 'nyathā  // KūrmP_2,20.6 //<BR>
kāmyāni caiva śrāddhāni śasyānte grahaṇādiṣu  /<BR>
ayane viṣuve caiva vyatīpāte 'pyanantakam  // KūrmP_2,20.7 //<BR>
saṃkrāntyamakṣayaṃ śrāddhaṃ tathā janmadineṣvapi  /<BR>
nakṣatreṣu ca sarveṣu kāryaṃ kāmyaṃ viśeṣataḥ  // KūrmP_2,20.8 //<BR>
svargaṃ ca labhate kṛtvā kṛttikāsu dvijottamaḥ  /<BR>
apatyamatha rohiṇyāṃ saumye tu brahmavarcasam  // KūrmP_2,20.9 //<BR>
raudrāṇāṃ karmaṇāṃ siddhimārdrāyāṃ śauryameva ca  /<BR>
punarvasau tathā bhūmiṃ śriyaṃ puṣye tathaiva ca  // KūrmP_2,20.10 //<BR>
sarvān kāmāṃstathā sārpe pitrye saubhāgyameva ca  /<BR>
aryamṇe tu dhanaṃ vindyāt phālgunyāṃ pāpanāśanam  // KūrmP_2,20.11 //<BR>
jñātiśraiṣṭhyaṃ tathā haste citrāyāṃ ca bahūn sutān  /<BR>
vāṇijyasiddhiṃ svātau tu viśākhāsu suvarṇakam  // KūrmP_2,20.12 //<BR>
maitre bahūni mitrāṇi rājyaṃ śākre tathaiva ca  /<BR>
mūle kṛṣiṃ labhed yānasiddhimāpye samudrataḥ  // KūrmP_2,20.13 //<BR>
sarvān kāmān vaiśvadeve śraiṣṭhyaṃ tu śravaṇe punaḥ  /<BR>
śraviṣṭhāyāṃ tathā kāmān vāruṇe ca paraṃ balam  // KūrmP_2,20.14 //<BR>
ajaikapāde kupyaṃ syādahirbudhne gṛhaṃ śubham  /<BR>
revatyāṃ bahavo gāvo hyaśvinyāṃ turagāṃstathā  /<BR>
yāmye 'tha jīvanaṃ tat syādyadi śrāddhaṃ prayacchati  // KūrmP_2,20.15 //<BR>
ādityavāre tvārogyaṃ candre saubhāgyameva ca  /<BR>
kauje sarvatra vijayaṃ sarvān kāmān budhasya tu  // KūrmP_2,20.16 //<BR>
vidyāmabhīṣṭā jīve tu dhanaṃ vai bhārgave punaḥ  /<BR>
śamaiśvare labhedāyuḥ pratipatsu sutān śubhān  // KūrmP_2,20.17 //<BR>
kanyakāṃ vai dvitīyāyāṃ tṛtīyāyāṃ tu vandinaḥ  /<BR>
paśūnkṣudrāṃścaturthyāṃ tu pañcamyāṃśobhanān sutān  // KūrmP_2,20.18 //<BR>
ṣaṣṭyāṃ dyūtaṃ kṛṣiṃ cāpi saptamyāṃ labhate naraḥ  /<BR>
aṣṭamyāmapi vāṇijyaṃ labhate śrāddhadaḥ sadā  // KūrmP_2,20.19 //<BR>
syānnavamyāmekakhuraṃ daśamyāṃ dvikhuraṃ bahu  /<BR>
ekādaśyāṃ tathā rūpyaṃ brahmavarcasvinaḥ sutān  // KūrmP_2,20.20 //<BR>
dvādaśyāṃ jātarūpaṃ ca rajataṃ kupyameva ca  /<BR>
jñātiśraiṣṭhyaṃ trayodaśyāṃ caturdaśyāṃ tu kruprajāḥ  /<BR>
pañcadaśyāṃ sarvakāmānāpnoti śrāddhadaḥ sadā  // KūrmP_2,20.21 //<BR>
tasmācchrāddhaṃ na kartavyaṃ caturdaśyāṃ dvijātibhiḥ  /<BR>
śastreṇa tu hatānāṃ vai tatra śrāddhaṃ prakalpayet  // KūrmP_2,20.22 //<BR>
dravyabrāhmaṇasaṃpattau na kālaniyamaḥ kṛtaḥ  /<BR>
tasmād bhogāpavargārthaṃ śrāddhaṃ kuryurdvijātayaḥ  // KūrmP_2,20.23 //<BR>
karmārambheṣu sarveṣu kuryādābhyudayaṃ punaḥ  /<BR>
putrajanmādiṣu śrāddhaṃ pārvaṇaṃ parvaṇi smṛtam  // KūrmP_2,20.24 //<BR>
ahanyahani nityaṃ syāt kāmyaṃ naimittikaṃ punaḥ  /<BR>
ekoddiṣṭādi vijñeyaṃ vṛddhiśrāddhaṃ tu pārvaṇam  // KūrmP_2,20.25 //<BR>
etat pañcavidhaṃ śrāddhaṃ manunā parikīrtitam  /<BR>
yātrāyāṃ ṣaṣṭhamākhyātaṃ tatprayatnena pālayet  // KūrmP_2,20.26 //<BR>
śuddhaye saptamaṃ śrāddhaṃ brahmaṇā paribhāṣitam  /<BR>
daivikaṃ cāṣṭamaṃ śrāddhaṃ yatkṛtvā mucyate bhayāt  // KūrmP_2,20.27 //<BR>
saṃdhyārātryorna kartavyaṃ rāhoranyatra darśanāt  /<BR>
deśānāṃ ca viśeṣeṇa bhavet puṇyamanantakam  // KūrmP_2,20.28 //<BR>
gaṅgāyāmakṣayaṃ śrāddhaṃ prayāge 'marakaṇṭake  /<BR>
gāyanti pitaro gāthāṃ kīrtayanti manīṣiṇaḥ  // KūrmP_2,20.29 //<BR>
eṣṭavyā bahavaḥ putrāḥ śīlavanto guṇānvitāḥ  /<BR>
teṣāṃ tu samavetānāṃ yadyeko 'pi gāyāṃ vrajet  // KūrmP_2,20.30 //<BR>
gayāṃ prāpyānuṣaṅgeṇa yadi śrāddhaṃ samācaret  /<BR>
tāritāḥ pitarastena sa yāti paramāṃ gatim  // KūrmP_2,20.31 //<BR>
varāhaparvate caiva gaṅgāyāṃ vai viśeṣataḥ  /<BR>
vārāṇasyāṃ viśeṣeṇa yatra devaḥ svayaṃ haraḥ  // KūrmP_2,20.32 //<BR>
gaṅgādvāre prabhāse ca bilvake nīlaparvate  /<BR>
kurukṣetre ca kubjāmre bhṛgutuṅge mahālaye  // KūrmP_2,20.33 //<BR>
kedāre phalgutīrthe ca naimiṣāraṇya eva ca  /<BR>
sarasvatyāṃ viśeṣeṇa puṣkareṣu viśeṣataḥ  // KūrmP_2,20.34 //<BR>
narmadāyāṃ kuśāvarte śrīśaile bhadrakarṇake  /<BR>
vetravatyāṃ vipāśāyāṃ godāvaryāṃ viśeṣataḥ  // KūrmP_2,20.35 //<BR>
evamādiṣu cānyeṣu tīrtheṣu pulineṣu ca  /<BR>
nadīnāṃ caiva tīreṣu tuṣyanti pitaraḥ sadā  // KūrmP_2,20.36 //<BR>
vrīhibhiśca yavairmāṣairadbhirmūlaphalena vā  /<BR>
śyāmākaiśca yavaiḥ śākairnovāraiśca priyaṅgubhiḥ  /<BR>
gaudhūmaiśca tilairmudgairmāsaṃ prīṇayate pitṝn  // KūrmP_2,20.37 //<BR>
āmrān pāne ratānikṣūn mṛdvīkāṃśca sadāḍimān  /<BR>
vidāryāśca bharaṇḍāśca śrāddhakāle prādapayet  // KūrmP_2,20.38 //<BR>
lājān madhuyutān dadyāt saktūn śarkarayā saha  /<BR>
dadyācchrāddhe prayatnena śṛṅgāṭakakaśerukān  // KūrmP_2,20.39 //<BR>
dvau māsau matsyamāṃsena trīn māsān hāriṇenatu  /<BR>
aurabhreṇātha caturaḥ śākuneneha pañca tu  // KūrmP_2,20.40 //<BR>
ṣaṇmāsāṃśchāgamāṃsena pārṣatenātha sapta vai  /<BR>
aṣṭāveṇasya māṃsena rauraveṇa navaiva tu  // KūrmP_2,20.41 //<BR>
daśamāsāṃstu tṛpyanti varāhamahiṣāmiṣaiḥ  /<BR>
śaśakūrmaryormāṃsena māsānekādaśaiva tu  // KūrmP_2,20.42 //<BR>
saṃvatsaraṃ tu gavyena payasā pāyasena tu  /<BR>
vārdhroṇasasya māṃsena tṛptirdvādaśavārṣikī  // KūrmP_2,20.43 //<BR>
kālaśākaṃ mahāśalkaṃ khaṅgalohāmiṣaṃ madhu  /<BR>
ānantyāyaiva kalpante munyannāni ca sarvaśaḥ  // KūrmP_2,20.44 //<BR>
krītvā labdhvā svayaṃ vātha mṛtānāhṛtya vā dvijaḥ  /<BR>
dadyācchrāddhe prayatnena tadasyākṣayamucyate  // KūrmP_2,20.45 //<BR>
pippalīṃ kramukaṃ caiva tathā caiva masūrakam  /<BR>
kūṣmāṇḍālābuvārtākān bhūstṛṇaṃ surasaṃ tathā  // KūrmP_2,20.46 //<BR>
kusumbhapiṇḍamūlaṃ vai tandulīyakameva ca  /<BR>
rājamāṣāṃstathā kṣīraṃ māhiṣaṃ ca vivarjayet  // KūrmP_2,20.47 //<BR>
kodravān kovidārāṃścapālakyān maricāṃstathā  /<BR>
varjayet sarvayatnena śrāddhakāle dvijottamaḥ  // KūrmP_2,20.48 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge viśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
vyāsa uvāca<BR>
snātvā yathoktaṃ saṃtarpya pitṝṃścandrakṣaye dvijaḥ  /<BR>
piṇḍānvāhāryakaṃ śrāddhaṃ kuryāt saumyamanāḥ śuciḥ  // KūrmP_2,21.1 //<BR>
pūrvameva parīkṣeta brāhmaṇaṃ vedapāragam  /<BR>
tīrthaṃ tad havyakavyānāṃ pradāne cātithiḥ smṛtaḥ  // KūrmP_2,21.2 //<BR>
ye somapā virajaso dharmajñāḥ śāntacetasaḥ  /<BR>
vratino niyamasthāśca ṛtukālābhigāminaḥ  // KūrmP_2,21.3 //<BR>
pañcāgnirapyadhīyāno yajurvedavideva ca  /<BR>
bahvṛcaśca trisauparṇastrimadhurvātha yo bhavet  // KūrmP_2,21.4 //<BR>
triṇāciketacchandogo jyeṣṭhasāmaga eva ca  /<BR>
atharvaśiraso 'dhyetā rudrādhyāyī viśeṣataḥ  // KūrmP_2,21.5 //<BR>
agnihotraparo vidvān nyāyavicca ṣaḍaṅgavit  /<BR>
mantrabrāhmaṇaviccaiva yaśca syād dharmapāṭhakaḥ  // KūrmP_2,21.6 //<BR>
ṛṣivratī ṛṣīkaśca tathā dvādaśavārṣikaḥ  /<BR>
brahmadeyānusaṃtāno garbhaśuddhaḥ sahasradaḥ  // KūrmP_2,21.7 //<BR>
cāndrāyaṇavratacaraḥ satyavādī purāṇavit  /<BR>
gurudevāgnipūjāsu prasakto jñānatatparaḥ  // KūrmP_2,21.8 //<BR>
vimuktaḥ sarvato dhīro brahmabhūto dvijottamaḥ  /<BR>
mahādevārcanarato vaiṣṇavaḥ paṅktipāvanaḥ  // KūrmP_2,21.9 //<BR>
ahiṃsānirato nityamapratigrahaṇastathā  /<BR>
satriṇo dānaniratā vijñeyāḥ paṅktipāvanāḥ  // KūrmP_2,21.10 //<BR>
yuvānaḥ śrotriyāḥ svasthā mahāyajñaparāyaṇāḥ  /<BR>
sāvitrījāpaniratā brāhmaṇāḥ paṅktipāvanāḥ  // KūrmP_2,21.11 //<BR>
kulīnāḥ śrutavantaśca śīlavantastapasvinaḥ  /<BR>
agnicitsnātakā viprā vijñeyāḥ paṅktipāvanāḥ  // KūrmP_2,21.12 //<BR>
mātāpitrorhite yuktaḥ prātaḥ snāyī tathā dvijaḥ  /<BR>
adhyātmavinmunirdānto vijñeyaḥ paṅktipāvanaḥ  // KūrmP_2,21.13 //<BR>
jñānaniṣṭho mahāyogī vedāntārthavicintakaḥ  /<BR>
śraddhāluḥ śrāddhanirato brāhmaṇaḥ paṅktipāvanaḥ  // KūrmP_2,21.14 //<BR>
vedavidyārataḥ snāto brahmacaryaparaḥ sadā  /<BR>
atharvaṇo mumukṣuśca brāhmaṇaḥ paṅktipāvanaḥ  // KūrmP_2,21.15 //<BR>
asamānapravarako hyasagotrastathaiva ca  /<BR>
asaṃbandhī ca vijñeyo brāhmaṇaḥ paṅktipāvanaḥ  // KūrmP_2,21.16 //<BR>
bhojayed yoginaṃ pūrvaṃ tattvajñānarataṃ yatim  /<BR>
alābhe naiṣṭhikaṃ dāntamupakurvāṇakaṃ tathā  // KūrmP_2,21.17 //<BR>
tadalābhe gṛhasthaṃ tu mumukṣuṃ saṅgavarjitam  /<BR>
sarvālābhe sādhakaṃ vā gṛhasthamapi bhojayet  // KūrmP_2,21.18 //<BR>
prakṛterguṇatattvajño yasyāśnāti yatirhaviḥ  /<BR>
phalaṃ vedavidāṃ tasya sahasrādatiricyate  // KūrmP_2,21.19 //<BR>
tasmād yatnena yogīndramīśvarajñānatatparam  /<BR>
bhojayed havyakavyeṣu alābhāditarān dvijān  // KūrmP_2,21.20 //<BR>
eṣa vai prathamaḥ kalpaḥ pridāne havyakavyayoḥ  /<BR>
anukalpastvayaṃ jñeyaḥ sadā sadbhiranuṣṭhitaḥ  // KūrmP_2,21.21 //<BR>
mātāmahaṃ mātulaṃ ca svastrīyaṃ śvaśuraṃ gurum  /<BR>
dauhitraṃ viṭpatiṃ bandhumṛtvigyājyau ca bhojayet  // KūrmP_2,21.22 //<BR>
na śrāddhe bhojayenmitraṃ dhanaiḥ kāryo 'sya saṃgrahaḥ  /<BR>
paiśācī dakṣiṇā sā hi naivāmutra phalapradā  // KūrmP_2,21.23 //<BR>
kāma śrāddhe 'rcayenmitraṃ nābhirūpamapi tvarim  /<BR>
dviṣatā hi havirbhuktaṃ bhavati pretya niṣphalam  // KūrmP_2,21.24 //<BR>
brāhmaṇo hyanadhīyānastṛṇāgniriva śāmyati  /<BR>
tasmai havyaṃ na dātavyaṃ na hi bhasmani hūyate  // KūrmP_2,21.25 //<BR>
yatheriṇe bījamuptvā na vaptā labhate phalam  /<BR>
tathānṛce havirdattvā na dātā labhate phalam  // KūrmP_2,21.26 //<BR>
yāvato grasate piṇḍān havyakavyeṣvamantravit  /<BR>
tāvato grasate pretya dīptān sthūlāṃstvayoguḍān  // KūrmP_2,21.27 //<BR>
api vidyākulairyuktā hīnavṛttā narādhamāḥ  /<BR>
yatraite bhuñjate havyaṃ tad bhavedāsura dvijāḥ  // KūrmP_2,21.28 //<BR>
yasya vedaśca vedī ca vicchidyete tripūruṣam  /<BR>
sa vai durbrāhmaṇo nārhaḥ śrāddhādiṣu kadācana  // KūrmP_2,21.29 //<BR>
śūdrapreṣyo bhṛto rājño vṛṣalo grāmayājakaḥ  /<BR>
badhabandhopajīvī ca ṣaḍete brahmabandhavaḥ  // KūrmP_2,21.30 //<BR>
dattānuyogān vṛtyarthaṃ patitān manurabravīt  /<BR>
vedavikrāyiṇo hyete śrāddhādiṣu vigarhitāḥ  // KūrmP_2,21.31 //<BR>
śrutivikrayiṇo ye tu parapūrvāsamudbhavāḥ  /<BR>
asamānān yājayanti patitāste prakīrtitāḥ  // KūrmP_2,21.32 //<BR>
asaṃskṛtādhyāpakā ye bhṛtyā vādhyāpayanti ye  /<BR>
adhīyate tathā vedān patitāste prakīrtitāḥ  // KūrmP_2,21.33 //<BR>
vṛddhaśrāvakanirgranthāḥ pañcarātravido janāḥ  /<BR>
kāpālikāḥ pāśupatāḥ pāṣaṇḍā ye ca tadvidhāḥ  // KūrmP_2,21.34 //<BR>
yasyāśnanti havīṃṣyete durātmānastu tāmasāḥ  /<BR>
na tasya tad bhavecchrāddhaṃ pretya ceha phalapradam  // KūrmP_2,21.35 //<BR>
anāśramo yo dvijaḥ syādāśramī vā nirarthakaḥ  /<BR>
mithyāśramī ca te viprā vijñeyāḥ paṅktidūṣakāḥ  // KūrmP_2,21.36 //<BR>
duścarmā kunakhī kuṣṭhī śvitrī ca śyāvadantakaḥ  /<BR>
viddhaprajananaścaiva stenaḥ klībo 'tha nāstikaḥ  // KūrmP_2,21.37 //<BR>
madyapo vṛṣalīsakto vīrahā didhiṣūpatiḥ  /<BR>
āgāradāhī kuṇḍāśī somavikrayiṇo dvijāḥ  // KūrmP_2,21.38 //<BR>
parivettā tathā hiṃstraḥ parivittirnirākṛtiḥ  /<BR>
paunarbhavaḥ kusīdī ca tathā nakṣatradarśakaḥ  // KūrmP_2,21.39 //<BR>
gītavāditranirato vyādhitaḥ kāṇa eva ca  /<BR>
hīnāṅgaścātiriktāṅgo hyavakīrṇistathaiva ca  // KūrmP_2,21.40 //<BR>
kanyādūṣī kuṇḍagolau abhiśasto 'tha devalaḥ  /<BR>
mitradhruk piśunaścaiva nityaṃ bhāryānuvartakaḥ  // KūrmP_2,21.41 //<BR>
mātāpitrorgurostyāgī dāratyāgī tathaiva ca  /<BR>
gotrabhid bhraṣṭaśaucaśca kāṇḍaspṛṣṭastathaiva ca  // KūrmP_2,21.42 //<BR>
anapatyaḥ kūṭasākṣī yācako raṅgajīvakaḥ  /<BR>
samudrayāyī kṛtahā tathā samayabhedakaḥ  // KūrmP_2,21.43 //<BR>
devanindāparaścaiva vedanindāratastathā  /<BR>
dvijanindārataścaite varjyāḥ śrāddhādikarmasu  // KūrmP_2,21.44 //<BR>
kṛtaghnaḥ piśunaḥ krūro nāstiko vedanindakaḥ  /<BR>
mitradhruk kuhakaścaiva viśeṣāt paṅktidūṣakāḥ  // KūrmP_2,21.45 //<BR>
sarve punarabhojyānnāstvadānārhāśca karmasu  /<BR>
brahmabhāvanirastāśca varjanīyāḥ prayatnataḥ  // KūrmP_2,21.46 //<BR>
śūdrānnarasapuṣṭāṅgaḥ saṃdhyopāsanavarjitaḥ  /<BR>
mahāyajñavihīnaśca brāhmaṇaḥ paṅktidūṣakaḥ  // KūrmP_2,21.47 //<BR>
adhītanāśanaścaiva snānahomavivarjitaḥ  /<BR>
tāmaso rājasaścaiva brāhmaṇaḥ paṅktidūṣakaḥ  // KūrmP_2,21.48 //<BR>
bahunātra kimuktena vihitān ye na kurvate  /<BR>
ninditānācarantyete varjanīyāḥ prayatnataḥ  // KūrmP_2,21.49 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge ekaviśo 'dhyāya<BR>
<BR>
<BR>
_____________________________________________________________<BR>
<BR>
IN REE NICHT ZULÄSSIGE ZEICHEN:<BR>
<BR>
vyāsa uvāca<BR>
gomayenodakairbhūmiṃ śodhayitvā samāhitaḥ  /<BR>
saṃnipātya dvijān sarvān sādhubhiḥ saṃnimantrayet  // KūrmP_2,22.1 //<BR>
śvo bhaviṣyati me śrāddhaṃ pūrvedyurabhipūjya ca  /<BR>
asaṃbhave paredyurvā yathoktairlakṣaṇairyutān  // KūrmP_2,22.2 //<BR>
tasya te pitaraḥ śrutvā śrāddhakālamupasthitam  /<BR>
anyonyaṃ manasā dhyātvā saṃpatanti manojavāḥ  // KūrmP_2,22.3 //<BR>
brāhmaṇaiste sahāśnanti pitaro hyantarikṣagāḥ  /<BR>
vāyubhūtāstu tiṣṭhanti bhuktvā yānti parāṃ gatim  // KūrmP_2,22.4 //<BR>
āmantritāśca te viprāḥ śrāddhakāla upasthite  /<BR>
vaseyurniyatāḥ sarve brahmacaryaparāyaṇāḥ  // KūrmP_2,22.5 //<BR>
akrodhano 'tvaro 'mattaḥ satyavādī samāhitaḥ  /<BR>
bhāraṃ maithunamadhvānaṃ śrāddhakṛd varjayejjapam  // KūrmP_2,22.6 //<BR>
āmantrito brāhmaṇo vā yo 'nyasmai kurute kṣaṇam  /<BR>
sa yāti narakaṃ ghoraṃ sūkaratvāṃ prāyāti ca  // KūrmP_2,22.7 //<BR>
āmantrayitvā yo mohādanyaṃ cāmantrayed dvijam  /<BR>
sa tasmādadhikaḥ pāpī viṣṭhākīṭo 'bhijāyate  // KūrmP_2,22.8 //<BR>
śrāddhe nimantrito vipro maithunaṃ yo 'dhigacchati  /<BR>
brahmahatyāmavāpnoti tiryagyonau ca jāyate  // KūrmP_2,22.9 //<BR>
nimantritastu yo vipro hyadhvānaṃ yāti durmatiḥ  /<BR>
bhavanti pitarastasya taṃ māsaṃ pāṃśubhojanāḥ  // KūrmP_2,22.10 //<BR>
nimantritastu yaḥ śrāddhe prakuryāt kalahaṃ dvijaḥ  /<BR>
bhavanti tasya tanmāsaṃ pitaro malabhojanāḥ  // KūrmP_2,22.11 //<BR>
tasmānnimantritaḥ śrāddhe niyatātmā bhaved dvijaḥ  /<BR>
akrodhanaḥ śaucaparaḥ kartā caiva jitendriyaḥ  // KūrmP_2,22.12 //<BR>
śvobhūte dakṣiṇāṃ gatvā diśaṃ darbhān samāhitaḥ  /<BR>
samūlānāhared vāri dakṣiṇāgrān sunirmalān  // KūrmP_2,22.13 //<BR>
dakṣiṇāpravaṇaṃ snigdhaṃ vibhaktaṃ śubhalakṣaṇam  /<BR>
śuciṃ deśaṃ viviktaṃ ca gomayenopalepayet  // KūrmP_2,22.14 //<BR>
nadītīreṣu tīrtheṣu svabhūmau caiva sānuṣu  /<BR>
vivikteṣu ca tuṣyanti dattena pitaraḥ sadā  // KūrmP_2,22.15 //<BR>
pārakye bhūmibhāge tu pitṝṇāṃ naiva nirvapet  /<BR>
svāmibhistad vihanyeta mohād yat kriyate naraiḥ  // KūrmP_2,22.16 //<BR>
aṭavyaḥ parvatāḥ puṇyāstīrthānyāyatanāni ca  /<BR>
sarvāṇyasvāmikānyāhurna hi teṣu parigrahaḥ  // KūrmP_2,22.17 //<BR>
tilān pravikiret tatra sarvato bandhayedajān  /<BR>
asuropahataṃ sarvaṃ tilaiḥ śuddhyatyajena vā  // KūrmP_2,22.18 //<BR>
tato 'nnaṃ bahusaṃskāraṃ naikavyañjanamacyutam  /<BR>
coṣyapeyasamṛddhaṃ ca yathāśaktyā prakalpayet  // KūrmP_2,22.19 //<BR>
tato nivṛtte madhyāhne luptalomanakhān dvijān  /<BR>
abhigamya yathāmārgaṃ prayacched dantadhāvanam  // KūrmP_2,22.20 //<BR>
tailamabhyañjanaṃ snānaṃ snānīyaṃ ca pṛthagvidham  /<BR>
pātrairaudumbarairdadyād vaiśvadaivatyapūrvakam  // KūrmP_2,22.21 //<BR>
tataḥ snātvā nivṛttebhyaḥ pratyutthāyakṛtāñjaliḥ  /<BR>
pādyamācamanīyaṃ ca saṃprayacched yathākramam  // KūrmP_2,22.22 //<BR>
ye cātra viśvedevānāṃ viprāḥ pūrvaṃ nimantritāḥ  /<BR>
prāṅmukhānyāsanānyeṣāṃ tridarbhopahitāni ca  // KūrmP_2,22.23 //<BR>
dakṣiṇāmukhayuktāni pitṝṇāmāsanāni ca  /<BR>
dakṣiṇāgraikadarbhāṇi prokṣitāni tilodakaiḥ  // KūrmP_2,22.24 //<BR>
teṣūpaveśayedetānāsanaṃ spṛśya sa dvijam  /<BR>
āsadhvamiti saṃjalpan āsanāste pṛthak pṛthak  // KūrmP_2,22.25 //<BR>
dvau daive prāṅmukhau pitrye trayaścodaṅmukhāstathā  /<BR>
ekaikaṃ vā bhavet tatra devamātāmaheṣvapi  // KūrmP_2,22.26 //<BR>
satkriyāṃ deśakālau ca śaucaṃ brāhmaṇasaṃpadam  /<BR>
pañcaitān vistaro hanti tasmānneheta vistaram  // KūrmP_2,22.27 //<BR>
api vā bhojayedekaṃ brāhmaṇaṃ vedapāragam  /<BR>
śrutaśīlādisaṃpannamalakṣaṇavivarjitam  // KūrmP_2,22.28 //<BR>
uddhṛtya pātre cānnaṃ tat sarvasmāt prakṛtāt punaḥ  /<BR>
devatāyatane cāsmai nivedyānyatpravartayet  // KūrmP_2,22.29 //<BR>
prāsyedagnau tadannaṃ tu dadyād vā brahmacāriṇe  /<BR>
tasmādekamapi śreṣṭhaṃ vidvāṃsaṃ bhojayed dvijam  // KūrmP_2,22.30 //<BR>
bhikṣuko brahmacārī vā bhojanārthamupasthitaḥ  /<BR>
upaviṣṭeṣu yaḥ śrāddhe kāmaṃ tamapi bhojayet  // KūrmP_2,22.31 //<BR>
atithiryasya nāśnāti na tacchrāddhaṃ praśasyate  /<BR>
tasmāt prayatnācchrāddheṣu pūjyā hyatithayo dvijaiḥ  // KūrmP_2,22.32 //<BR>
ātithyarahite śrāddhe bhuñjate ye dvijātayaḥ  /<BR>
kākayoniṃ vrajantyete dātā caiva na saṃśayaḥ  // KūrmP_2,22.33 //<BR>
hīnāṅgaḥ patitaḥ kuṣṭhī vraṇī pukkasanāstikau  /<BR>
kukkuṭāḥ śūkarāḥ śvāno varjyāḥ śrāddheṣu dūrataḥ  // KūrmP_2,22.34 //<BR>
bībhatsumaśuciṃ nagnaṃ mattaṃ dhūrtaṃ rajasvalām  /<BR>
nīlakāṣāyavasanaṃ pāṣaṇḍāṃśca vivarjayet  // KūrmP_2,22.35 //<BR>
yat tatra kriyate karma paitṛkaṃ brāhmaṇān prati  /<BR>
tatsarvameva kartavyaṃ vaiśvadaivatyapūrvakam  // KūrmP_2,22.36 //<BR>
yathopaviṣṭān sarvāṃstānalaṅkuryād vibhūṣaṇaḥ  /<BR>
stragdāmabhiḥ śiroveṣṭairdhūpavāso 'nulepanaiḥ  // KūrmP_2,22.37 //<BR>
tatastvāvāhayed devān brāhmaṇānāmanujñayā  /<BR>
udaṅmukho yathānyāyaṃ viśve devāsa ityṛcā  // KūrmP_2,22.38 //<BR>
dve pavitre gṛhītvātha bhājane kṣālite punaḥ  /<BR>
śaṃ no devyā jalaṃ kṣiptvā yavo 'sīti yavāṃstathā  // KūrmP_2,22.39 //<BR>
yā divyā iti mantraṇa haste tvarghaṃ vinikṣipet  /<BR>
pradadyād gandhamālyāni dhūpādīni ca śaktitaḥ  // KūrmP_2,22.40 //<BR>
apasavyaṃ tataḥ kṛtvā pitṝṇāṃ dakṣiṇāmukhaḥ  /<BR>
āvāhanaṃ tataḥ kuryāduśantastvetyṛcā budhaḥ  // KūrmP_2,22.41 //<BR>
āvāhya tadanujñāto japedāyantu nastataḥ  /<BR>
śaṃ no devyodakaṃ pātre tilo 'sīti tilāṃstathā  // KūrmP_2,22.42 //<BR>
kṣiptvā cārghaṃ yathāpūrvaṃ dattvā hasteṣu vai punaḥ  /<BR>
saṃstravāṃśca tataḥ sarvān pātre kuryāt samāhitaḥ  /<BR>
pitṛbhyaḥ sthānametena nyubjaṃ pātraṃ nidhāpayet  // KūrmP_2,22.43 //<BR>
agnau kariṣyetyādāya pṛcchatyannaṃ ghṛtaplutam  /<BR>
kuruṣvetyabhyanujñāto juhuyādupavītavān  // KūrmP_2,22.44 //<BR>
yajñopavītinā homaḥ kartavyaḥ kuśapāṇinā  /<BR>
prācīnāvītinā pitryaṃ vaiśvadevaṃ tu homavat  // KūrmP_2,22.45 //<BR>
dakṣiṇaṃ pātayejjānuṃ devān paricaran pumān  /<BR>
pitṛṇāṃ paricaryāsu pātayeditaraṃ tathā  // KūrmP_2,22.46 //<BR>
somāya vai pitṛmate svadhā nama iti bruvan  /<BR>
agnaye kavyavāhanāya svadheti juhuyāt tataḥ  // KūrmP_2,22.47 //<BR>
agnyabhāve tu viprasya pāṇāvevopapādayet  /<BR>
mahādevāntike vātha goṣṭhe vā susamāhitaḥ  // KūrmP_2,22.48 //<BR>
tatastairabhyanujñāto gatvā vai dakṣiṇāṃ diśam  /<BR>
gomayenopatipyorvoṃ sthānaṃ kṛtvā tu saikatam  // KūrmP_2,22.49 //<BR>
maṇḍalaṃ caturastraṃ vā dakṣiṇāvanataṃ śubham  /<BR>
trirullikhet tasya madhyaṃ darbheṇaikena caiva hi  // KūrmP_2,22.50 //<BR>
tataḥ saṃstīrya tatsthāne darbhān vaidakṣiṇāgrakān  /<BR>
trīn piṇḍān nirvapet tatra haviḥ śeṣātsamāhitaḥ  // KūrmP_2,22.51 //<BR>
nyupya piṇḍāṃstu taṃ hastaṃ nimṛjyāllepabhāginām  /<BR>
teṣu darbheṣvathācamya trirāyamya śanairasūn  /<BR>
tadannaṃ tu namaskuryāt pitṝneva ca mantravit  // KūrmP_2,22.52 //<BR>
udakaṃ ninayeccheṣaṃ śanaiḥ piṇḍāntike punaḥ  /<BR>
avajighrecca tān piṇḍān yathānyuptān samāhitaḥ  // KūrmP_2,22.53 //<BR>
atha piṇḍāvaśiṣṭānnaṃ vidhinā bhojayed dvijān  /<BR>
māṃsānyapūpān vividhān dadyāt kṛsarapāyasam  // KūrmP_2,22.54 //<BR>
sūpaśākaphalānīkṣūn payo dadhi ghṛtaṃ madhu  /<BR>
annaṃ caiva yathākāmaṃ vividhaṃ bhakṣyapeyakam  // KūrmP_2,22.55 //<BR>
yad yadiṣṭaṃ dvijendrāṇāṃ tatsarvaṃ vinivedayet  /<BR>
dhānyāṃstilāṃśca vividhān śarkarā vividhāstathā  // KūrmP_2,22.56 //<BR>
uṣṇamannaṃ dvijātibhyo dātavyaṃ śreya icchatā  /<BR>
anyatra phalamūlebhyaḥ pānakebhyastathaiva ca  // KūrmP_2,22.57 //<BR>
nāśrūṇi pātayejjātu na kupyennānṛtaṃ vadet  /<BR>
na pādena spṛśedannaṃ na caitadavadhūnayet  // KūrmP_2,22.58 //<BR>
krodhena caiva yat dattaṃ yad bhuktaṃ tvarayā punaḥ  /<BR>
yātudhānā vilumpanti jalpatā copapāditam  // KūrmP_2,22.59 //<BR>
svinnagātro na tiṣṭheta sannidhau tu dvijanmanām  /<BR>
na cātra śyenakākādīn pakṣiṇaḥ pratiṣedhayet  /<BR>
tadrūpāḥ pitarastatra samāyānti bubhukṣavaḥ  // KūrmP_2,22.60 //<BR>
na dadyāt tatra hastena pratyakṣalavaṇaṃ tathā  /<BR>
na cāyasena pātreṇa na caivāśraddhayā punaḥ  // KūrmP_2,22.61 //<BR>
kāñcanena tu pātreṇa rājataudumbareṇa vā  /<BR>
dattamakṣayatāṃ yāti khaḍgena ca viśeṣataḥ  // KūrmP_2,22.62 //<BR>
pātre tu mṛṇmaye yo vai śrāddhe bhojayate pitan  /<BR>
sa yāti narakaṃ ghoraṃ bhoktā caiva purodhasaḥ  // KūrmP_2,22.63 //<BR>
na paṅktyāṃ viṣamaṃ dadyānna yācenna ca dāpayet  /<BR>
yācitā dāpitā dātā narakān yānti dāruṇān  // KūrmP_2,22.64 //<BR>
bhuñjīran vāgyatāḥ śiṣṭā na brūyuḥ prākṛtān guṇān  /<BR>
tāvaddhi pitaro 'śnanti yāvannoktā havirguṇāḥ  // KūrmP_2,22.65 //<BR>
nāgrāsanopaviṣṭastu bhuñjota prathamaṃ dvijaḥ  /<BR>
bahūnāṃ paśyatāṃ so 'jñaḥ paṅktyā harati kilbiṣam  // KūrmP_2,22.66 //<BR>
na kiñcid varjayecchrāddhe niyuktastu dvijottamaḥ  /<BR>
na māṃsaṃ pratiṣedheta na cānyasyānnamīkṣayet  // KūrmP_2,22.67 //<BR>
yo nāśnāti dvijo māṃsaṃ niyuktaḥ pitṛkarmaṇi  /<BR>
sa pretya paśutāṃ yāti saṃbhavānekaviṃśatim  // KūrmP_2,22.68 //<BR>
svādhyāyaṃ śrāvayedeṣāṃ dharmaśāstrāṇi caiva hi  /<BR>
itihāsapurāṇāni śrāddhakalpāṃśca śobhanān  // KūrmP_2,22.69 //<BR>
tato 'nnamutsṛjed bhukte agrato vikiran bhuvi  /<BR>
pṛṣṭvā tṛptāḥ stha ityevaṃ tṛptānācāmayet tataḥ  // KūrmP_2,22.70 //<BR>
ācāntānanujānīyādabhito ramyatāmiti  /<BR>
svadhāstviti ca taṃ brūyurbrāhmaṇāstadanantaram  // KūrmP_2,22.71 //<BR>
tato bhuktavatāṃ teṣāmannaśeṣaṃ nivedayet  /<BR>
yathā brūyustathā kuryādanujñātastu vai dvijaiḥ  // KūrmP_2,22.72 //<BR>
pitrye svadita ityeva vākyaṃ goṣṭheṣu sūnṛtam  /<BR>
saṃpannamityabhyudaye daive rocata ityapi  // KūrmP_2,22.73 //<BR>
visṛjya brāhmaṇāṃstān vai daivapūrvaṃ tu vāgyataḥ  /<BR>
dakṣiṇāṃ diśamākāṅ kṣanyācetemān varān pitṝn  // KūrmP_2,22.74 //<BR>
dātāro no 'bhivardhantāṃ vedāḥ saṃtatireva ca  /<BR>
śraddhā ca no mā vyagamad bahudeyaṃ ca nosttviti  // KūrmP_2,22.75 //<BR>
piṇḍāṃstu go 'javiprebhyo dadyādagnau jale 'pi vā  /<BR>
madhyamaṃ tu tataḥ piṇḍamadyāt patnī sutārthinī  // KūrmP_2,22.76 //<BR>
prakṣālya hastāvācamya jñātīn śeṣeṇa toṣayet  /<BR>
jñātiṣvapi catuṣṭeṣu svān bhṛtyān bhojayot tataḥ  /<BR>
paścāt svayaṃ ca patnībhiḥ śeṣamannaṃ samācaret  // KūrmP_2,22.77 //<BR>
nodvāsayet taducchiṣṭaṃ yāvannāstaṅgato raviḥ  /<BR>
brahmacārī bhavetāṃ tu dampatī rajanīṃ tu tām  // KūrmP_2,22.78 //<BR>
dattvā śrāddhaṃ tathā bhuktvā sevate yastu maithunam  /<BR>
mahārauravamāsādya kīṭayoniṃ vrajet punaḥ  // KūrmP_2,22.79 //<BR>
śucirakrodhanaḥ śāntaḥ satyavādī samāhitaḥ  /<BR>
svādhyāyaṃ ca tathādhvānaṃ kartā bhoktā ca varjayet  // KūrmP_2,22.80 //<BR>
śrāddhaṃ bhuktvā paraśrāddhaṃ bhuñjate ye dvijātayaḥ  /<BR>
mahāpātikibhistulyā yānti te narakān bahūn  // KūrmP_2,22.81 //<BR>
eṣa vo vihitaḥ samyak śrāddhakalpaḥ sanātanaḥ  /<BR>
āmena vartayennityamudāsīno 'tha tattvavit  // KūrmP_2,22.82 //<BR>
anagniradhvago vāpi tathaiva vyasanānvitaḥ  /<BR>
āmaśrāddhaṃ dvijaḥ kuryād vidhijñaḥ śraddhayānvitaḥ  /<BR>
tenāgnau karaṇaṃ kuryāt piṇḍāṃstenaiva nirvapet  // KūrmP_2,22.83 //<BR>
yo 'nena vidhinā śrāddhaṃ kuryāt saṃyatamānasaḥ  /<BR>
vyapetakalpaṣo nityaṃ yogināṃ vartate padam  // KūrmP_2,22.84 //<BR>
tasmāt sarvaprayatnena śrāddhaṃ kuryād dvijottamaḥ  /<BR>
ārādhito bhavedīśastena samyak sanātanaḥ  // KūrmP_2,22.85 //<BR>
api mūlairphalairvāpi prakuryānnirdhano dvijaḥ  /<BR>
tilodakaistarpayed vā pitṝn snātvā samāhitaḥ  // KūrmP_2,22.86 //<BR>
na jīvatpitṛko dadyāddhomāntaṃ cābhidhīyate  /<BR>
yeṣāṃ vāpi pitā dadyāt teṣāṃ caike pracakṣate  // KūrmP_2,22.87 //<BR>
pitā pitāmahaścaiva tathaiva prapitāmahaḥ  /<BR>
yo yasya mriyate tasmai deyaṃ nānyasya tena tu  // KūrmP_2,22.88 //<BR>
bhojayed vāpi jīvantaṃ yathākāmaṃ tu bhaktitaḥ  /<BR>
na jīvantamatikramya dadāti śrūyate śrutiḥ  // KūrmP_2,22.89 //<BR>
dvyāmuṣyāyaṇiko dadyād bījikṣetrikayoḥ samam  /<BR>
ṛkyādardhaṃ samādadyānniyogotpādito yadi  // KūrmP_2,22.90 //<BR>
aniyuktaḥ suto yaśca śulkato jāyate tviha  /<BR>
pradadyād bījine piṇḍaṃ kṣetriṇe tu tato 'nyathā  // KūrmP_2,22.91 //<BR>
dvau piṇḍau nirvapet tābhyāṃ kṣetriṇe bījine tathā  /<BR>
kīrtayedatha caikasmin bījinaṃ kṣetriṇaṃ tataḥ  // KūrmP_2,22.92 //<BR>
mṛtāhani tu kartavyamekodiṣṭaṃ vidhānataḥ  /<BR>
aśauce sve parikṣīṇe kāmyaṃ vai kāmataḥ punaḥ  // KūrmP_2,22.93 //<BR>
pūrvāhne caiva kartavyaṃ śrāddhamabhyudayārthinā  /<BR>
devavatsarvameva syād yavaiḥ kāryā tilakriyā  // KūrmP_2,22.94 //<BR>
darbhāśca ṛjavaḥ kāryā yugmān vai bhojayed dvijān  /<BR>
nāndīmukhāstu pitaraḥ prīyantāmiti vācayet  // KūrmP_2,22.95 //<BR>
mātṛśrāddhaṃ tu pūrvaṃ syāt pitṝṇāṃ syādanantaram  /<BR>
tato mātāmahānāṃ tu vṛddhau śrāddhatrayaṃ smṛtam  // KūrmP_2,22.96 //<BR>
davapūrvaṃ pradadyād vai na kuryādapradakṣiṇam  /<BR>
prāṅmukho nirvapet piṇḍānupavītī samāhitaḥ  // KūrmP_2,22.97 //<BR>
pūrvaṃ tu mātaraḥ pūjyā bhaktyā vai sagaṇeśvarāḥ  /<BR>
sthaṇḍileṣu vicitreṣu pratimāsu dvijātiṣu  // KūrmP_2,22.98 //<BR>
puṣperdhūpaiśca naivedyairgandhādyairbhūṣaṇairapi  /<BR>
pūjayitvā mātṛgaṇaṃ kūryācchrāddhatrayaṃ budhaḥ  // KūrmP_2,22.99 //<BR>
akṛtvā mātṛyāgaṃ tu yaḥ śrāddhaṃ pariveṣayet  /<BR>
tasya krodhasamāviṣṭā hiṃsāmicchanti mātaraḥ  // KūrmP_2,22.100 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge dvāviśo 'dhyāyaḥ<BR>
<BR>
<BR>
_____________________________________________________________<BR>
<BR>
IN REE NICHT ZULÄSSIGE ZEICHEN:<BR>
<BR>
vyāsa uvāca<BR>
daśāhaṃ prāhurāśaucaṃ sapiṇḍeṣu vipaścitaḥ  /<BR>
mṛteṣu vātha jāteṣu brāhmaṇānāṃ dvijottamāḥ  // KūrmP_2,23.1 //<BR>
nityāni caiva karmāṇi kāmyāni ca viśeṣataḥ  /<BR>
nakuryād vihitaṃ kiñcit svādhyāyaṃ manasāpica  // KūrmP_2,23.2 //<BR>
śucīnakrodhanān bhūmyān śālāgnau bhāvayed dvijān  /<BR>
śuṣkānnena phalairvāpi vaitānaṃ juhuyāt tathā  // KūrmP_2,23.3 //<BR>
na spṛśeyurimānanye na ca tebhyaḥ samāharet  /<BR>
caturthe pañcame vāhni saṃsparśaḥ kathito budhaiḥ  // KūrmP_2,23.4 //<BR>
sūtake tu sapiṇḍānāṃ saṃsparśo na praduṣyati  /<BR>
sūtakaṃ sūtikāṃ caiva varjayitvā nṛṇāṃ punaḥ  // KūrmP_2,23.5 //<BR>
adhīyānastathā yajvā vedavicca pitā bhavet  /<BR>
saṃspṛśyāḥ sarva evaite snānānmātā daśāhataḥ  // KūrmP_2,23.6 //<BR>
daśāhaṃ nirguṇe proktamaśaucaṃ cātinirguṇe  /<BR>
ekadvitriguṇairyuktaṃ catustryekadinaiḥ śuciḥ  // KūrmP_2,23.7 //<BR>
daśāhāt tu paraṃ samyagadhīyīta juhoti ca  /<BR>
caturthe tasya saṃsparśaṃ manurāha prajāpatiḥ  // KūrmP_2,23.8 //<BR>
kriyāhīnasya mūrkhasya mahārogiṇa eva ca  /<BR>
yatheṣṭācaraṇasyāhurmaraṇāntamaśauvakam  // KūrmP_2,23.9 //<BR>
trirātraṃ daśarātraṃ vā brāhmaṇānāmaśaucakam  /<BR>
prāksaṃskārāt trirātraṃ syāt tasmādūrdhvaṃ daśāhakam  // KūrmP_2,23.10 //<BR>
ūnadvivārṣike prete mātāpitrostadiṣyate  /<BR>
trirātreṇa śucistvanyo yadi hyatyantanirguṇaḥ  // KūrmP_2,23.11 //<BR>
adantajātamaraṇe pitrorekāhamiṣyate  /<BR>
jātadante trirātraṃ syād yadi syātāṃ tu nirguṇau  // KūrmP_2,23.12 //<BR>
ādantajananāt sadya ācaulādekarātrakam  /<BR>
trirātramaupanayanāt sapiṇḍānāmudāhṛtam  // KūrmP_2,23.13 //<BR>
jātamātrasya bālasya yadi syānmaraṇaṃ pituḥ  /<BR>
mātuśca sūtakaṃ tat syāt pitā syāt spṛśya eva ca  // KūrmP_2,23.14 //<BR>
sadyaḥ śaucaṃ sapiṇḍānāṃ kartavyaṃ sodarasya ca  /<BR>
ūrdhvaṃ daśāhādekāhaṃ sodaro yadi nirguṇaḥ  // KūrmP_2,23.15 //<BR>
athordhvaṃ dantajananāt sapiṇḍānāmaśaucakam  /<BR>
ekarātraṃ nirguṇānāṃ cailādūrdhvaṃ trirātrakam  // KūrmP_2,23.16 //<BR>
adantajātamaraṇaṃ saṃbhaved yadi sattamāḥ  /<BR>
ekarātraṃ sapiṇḍānāṃ yadi te 'tyantanirguṇāḥ  // KūrmP_2,23.17 //<BR>
vratādeśāt sapiṇḍānāmarvāk snānaṃ vidhīyate  /<BR>
sarveṣāmeva guṇināmūrdhvaṃ tu viṣamaṃ punaḥ  // KūrmP_2,23.18 //<BR>
arvāk ṣaṇmāsataḥ strīṇāṃ yadi syād garbhasaṃstravaḥ  /<BR>
tadā māsasamaistāsāmaśaucaṃ divasaiḥ smṛtam  // KūrmP_2,23.19 //<BR>
tata ūrdhvaṃ tu patane strīṇāṃ dvādaśarātrikam  /<BR>
sadyaḥ śaucaṃ sapiṇḍānāṃ garbhastrāvācca vā tataḥ  // KūrmP_2,23.20 //<BR>
garbhacyutāvahorātraṃ sapiṇḍe 'tyantanirguṇe  /<BR>
yatheṣṭācaraṇe jñātau trirātramiti niścayaḥ  // KūrmP_2,23.21 //<BR>
yadi syāt sūtake sūtirmaraṇe vā mṛtirbhavet  /<BR>
śeṣeṇaiva bhavecchuddhirahaḥ śeṣe trirātrakam  // KūrmP_2,23.22 //<BR>
maraṇotpattiyoge tu maraṇācchuddhiriṣyate  /<BR>
aghavṛddhimadāśaucamūrghvaṃ cet tena śudhyati  // KūrmP_2,23.23 //<BR>
atha cet pañcamīrātrimatītya parato bhavet  /<BR>
aghavṛddhimadāśaucaṃ tadā pūrveṇa śudhyati  // KūrmP_2,23.24 //<BR>
deśāntaragataṃ śrutvā sūtakaṃ śāvameva tu  /<BR>
tāvadaprayato martyo yāvaccheṣaḥ samāpyate  // KūrmP_2,23.25 //<BR>
atīte sūtake proktaṃ sapiṇḍānāṃ trirātrakam  /<BR>
tathaiva maraṇe snānamūrdhvaṃ saṃvatsarād yadi  // KūrmP_2,23.26 //<BR>
vedāntaviccādhīyāno yo 'gnimān vṛttikarṣitaḥ  /<BR>
sadyaḥ śaucaṃ bhavet tasya sarvāvasthāsu sarvadā  // KūrmP_2,23.27 //<BR>
strīṇāmasaṃskṛtānāṃ tu pradānāt pūrvataḥ sadā  /<BR>
sapiṇḍānāṃ trirātraṃ syāt saṃskāre bhartureva hi  // KūrmP_2,23.28 //<BR>
ahastvadattakanyānāmaśaucaṃ maraṇe smṛtam  /<BR>
ūnadvivarṣānmaraṇe sadyaḥ śaucamudāhṛtam  // KūrmP_2,23.29 //<BR>
ādantāt sodare sadya ācaulādekarātrakam  /<BR>
āpradānāt trirātraṃ syād daśarātramataḥ param  // KūrmP_2,23.30 //<BR>
mātāmahānāṃ maraṇe trirātraṃ syādaśaucakam  /<BR>
ekodakānāṃ maraṇe sūtake caitadeva hi  // KūrmP_2,23.31 //<BR>
pakṣiṇī yonisambandhe bāndhaveṣu tathaiva ca  /<BR>
ekarātraṃ samuddiṣṭaṃ gurau sabrahmacāriṇi  // KūrmP_2,23.32 //<BR>
prete rājani sajyotiryasya syād viṣaye sthitiḥ  /<BR>
gṛhe mṛtāsu dattāsu kanyakāsu tryahaṃ pituḥ  // KūrmP_2,23.33 //<BR>
parapūrvāsu bhāryāsu putreṣu kṛtakeṣu ca  /<BR>
trirātraṃ syāt tathācārye svabhāryāsvanyagāsu ca  // KūrmP_2,23.34 //<BR>
ācāryaputre patnyāṃ ca ahorātramudāhṛtam  /<BR>
ekāhaṃ syādupādhyāye svagrāme śrotriye 'pi ca  // KūrmP_2,23.35 //<BR>
trirātramasapiṇḍeṣu svagṛhe saṃsthiteṣu ca  /<BR>
ekāhaṃ cāsvavarye syādekarātraṃ tadiṣyate  // KūrmP_2,23.36 //<BR>
trirātraṃ śvaśrūmaraṇe śvaśure vai tadeva hi  /<BR>
sadyaḥ śaucaṃ samuddiṣṭaṃ sagotre saṃsthite sati  // KūrmP_2,23.37 //<BR>
śuddhyed vipro daśāhena dvādaśāhena bhūmipaḥ  /<BR>
vaiśyaḥ pañcadaśāhena śūdro māsena śudyati  // KūrmP_2,23.38 //<BR>
kṣatraviṭśūdradāyādā ye syurviprasya bāndhavāḥ  /<BR>
teṣāmaśauce viprasya daśāhācchuddhiriṣyate  // KūrmP_2,23.39 //<BR>
rājanyavaiśyāvapyevaṃ hīnavarṇāsu yoniṣu  /<BR>
svameva śaucaṃ kuryātāṃ viśuddhyarthamasaṃśayam  // KūrmP_2,23.40 //<BR>
sarve tūttaravarṇānāmaśaucaṃ kuryurādṛtāḥ  /<BR>
tadvarṇavidhidṛṣṭena svaṃ tu śaucaṃ svayoniṣu  // KūrmP_2,23.41 //<BR>
ṣaḍrātraṃ vā trirātraṃ syādekarātraṃ krameṇa hi  /<BR>
vaiśyakṣatriyaviprāṇāṃ śūdreṣvāśaucameva tu  // KūrmP_2,23.42 //<BR>
ardhamāso 'tha ṣaḍrātraṃ trirātraṃ dvijapuṅgavāḥ  /<BR>
śūdrakṣatriyaviprāṇāṃ vaiśyeṣvāśaucamiṣyate  // KūrmP_2,23.43 //<BR>
ṣaḍrātraṃ vai daśāhaṃ ca viprāṇāṃ vaiśyaśūdrayoḥ  /<BR>
aśaucaṃ kṣatriye proktaṃ krameṇa dvijapuṅgavāḥ  // KūrmP_2,23.44 //<BR>
śūdraviṭkṣatriyāṇāṃ tu brāhmaṇe saṃsthite sati  /<BR>
daśarātreṇa śuddhiḥ syādityāha kamalodbhavaḥ  // KūrmP_2,23.45 //<BR>
asapiṇḍaṃ dvijaṃ pretaṃ vipro nirhṛtya bandhuvat  /<BR>
aśitvā ca sahoṣitvā daśarātreṇa śudhyati  // KūrmP_2,23.46 //<BR>
yadyannamatti teṣāṃ tu trirātreṇa tataḥ śuciḥ  /<BR>
anadannannamahnaiva na ca tasmin gṛhe vaset  // KūrmP_2,23.47 //<BR>
sodakeṣvetadeva syānmāturāpteṣu bandhuṣu  /<BR>
daśāhena śavasparśe sapiṇḍaścaiva śudhyati  // KūrmP_2,23.48 //<BR>
yadi nirharati pretaṃ prolabhākrāntamānasaḥ  /<BR>
daśāhena dvijaḥ śudhyed dvādaśāhena bhūmipaḥ  // KūrmP_2,23.49 //<BR>
ardhamāsena vaiśyastu śūdro māsena śudhyati  /<BR>
ṣaḍrātreṇāthavā sarve trirātreṇāthavā punaḥ  // KūrmP_2,23.50 //<BR>
anāthaṃ caiva nirhṛtya brāhmaṇaṃ dhanavarjitam  /<BR>
snātvā saṃprāśya tu ghṛtaṃ śudhyanti brāhmaṇādayaḥ  // KūrmP_2,23.51 //<BR>
avaraśced varaṃ varṇamavaraṃ vā varo yadi  /<BR>
aśauce saṃspṛśet snehāt tadāśaucena śudhyati  // KūrmP_2,23.52 //<BR>
pretībhūtaṃ dvijaṃ vipro yo 'nugacchata kāmataḥ  /<BR>
snātvā sacailaṃ spṛṣṭvāgniṃ ghṛtaṃ prāśya viśudhyati  // KūrmP_2,23.53 //<BR>
ekāhāt kṣatriye śuddhirvaiśye syācca dvyahena tu  /<BR>
śūdre dinatrayaṃ proktaṃ prāṇāyāmaśataṃ punaḥ  // KūrmP_2,23.54 //<BR>
anasthisaṃcite śūdre rauti ced brāhmaṇaḥ svakaiḥ  /<BR>
trirātraṃ syāt tathāśaucamekāhaṃ tvanyathā smṛtam  // KūrmP_2,23.55 //<BR>
asthisaṃcayanādarvāgekāhaṃ kṣatravaiśyayoḥ  /<BR>
anyathā caiva sajyotirbrāhmaṇe snānameva tu  // KūrmP_2,23.56 //<BR>
anasthisaṃcit vipre brāhmaṇo rauti cet tadā  /<BR>
snānenaiva bhavecchuddhiḥ sacailena na saṃśayaḥ  // KūrmP_2,23.57 //<BR>
yastaiḥ sahāśanaṃ kuryācchayanādīni caiva hi  /<BR>
bāndhavo vāparo vāpi sa daśāhena śudhyati  // KūrmP_2,23.58 //<BR>
yasteṣāmannamaśnāti sakṛdevāpi kāmataḥ  /<BR>
tadāśauce nivṛtte 'sau snānaṃ kṛtvā viśudhyati  // KūrmP_2,23.59 //<BR>
yāvattadannamaśnāti durbhikṣopahato naraḥ  /<BR>
tāvantyahānyaśaucaṃ syāt prāyaścittaṃ tataścaret  // KūrmP_2,23.60 //<BR>
dāhādyaśaucaṃ kartavyaṃ dvijānāmagnihotriṇām  /<BR>
sapiṇḍānāṃ tu maraṇe maraṇāditareṣu ca  // KūrmP_2,23.61 //<BR>
sapiṇḍatā ca puruṣe saptame vinivartate  /<BR>
samānodakabhāvastu janmanāmnoravedane  // KūrmP_2,23.62 //<BR>
pitā pitāmahaścaiva tathaiva prapitāmahaḥ  /<BR>
lepabhājastrayaścātmā sāpiṇḍyaṃ sāptapauruṣaṇ  // KūrmP_2,23.63 //<BR>
aprattānāṃ tathā strīṇāṃ sāpiṇḍyaṃ sāptapauruṣam  /<BR>
ūḍhānāṃ bhartusāpiṇḍyaṃ prāha devaḥ pitāmahaḥ  // KūrmP_2,23.64 //<BR>
ye caikajātā bahavo bhinnayonaya eva ca  /<BR>
bhinnavarṇāstu sāpiṇḍyaṃ bhavet teṣāṃ tripūruṣam  // KūrmP_2,23.65 //<BR>
kāravaḥ śilpino vaidyā dāsīdāsāstathaiva ca  /<BR>
dātāro niyamī caiva brahmavidbrahmacāriṇau  // KūrmP_2,23.66 //<BR>
satriṇo vratinastāvat sadyaḥ śaucā udāhṛtāḥ  /<BR>
rājā caivābhiṣiktaśca prāṇasatriṇa eva ca  // KūrmP_2,23.67 //<BR>
yajñe vivāhakāle ca devayāge tathaiva ca  /<BR>
sadyaḥ śaucaṃ samākhyātaṃ durbhikṣe cāpyupadrave  // KūrmP_2,23.68 //<BR>
ḍimbāhavahatānāṃ ca vidyutā pārthivairdvijaiḥ  /<BR>
sadyaḥ śaucaṃ samākhyātaṃ sarpādimaraṇe tathā  // KūrmP_2,23.69 //<BR>
agnau maruprapatane vīrādhvanyapyanāśake  /<BR>
brāhmaṇārthe ca saṃnyaste sadyaḥ śaucaṃ vidhīyate  // KūrmP_2,23.70 //<BR>
naiṣṭhikānāṃ vanasthānāṃ yatīnāṃ brahmacāriṇām  /<BR>
nāśaucaṃ kīrtyate sadbhiḥ patite ca tathā mṛte  // KūrmP_2,23.71 //<BR>
patitānāṃ na dāhaḥ syānnāntyeṣṭirnāsthisaṃcayaḥ  /<BR>
na cāśrupātapiṇḍau vā kāryaṃ śrāddhādi kaṅkvacit  // KūrmP_2,23.72 //<BR>
vyāpādayet tathātmānaṃ svayaṃ yo 'gniviṣādibhiḥ  /<BR>
vihitaṃ tasya nāśaucaṃ nāgnirnāpyudakādikam  // KūrmP_2,23.73 //<BR>
atha kaścit pramādena mriyate 'gniviṣādibhiḥ  /<BR>
tasyāśaucaṃ vidhātavyaṃ kāryaṃ caivodakādikam  // KūrmP_2,23.74 //<BR>
jāte kumāre tadahaḥ kāmaṃ kuryāt pratigraham  /<BR>
hiraṇyadhānyagovāsastilānnaguḍasarpiṣām  // KūrmP_2,23.75 //<BR>
phalāni puṣpaṃ śākaṃ ca lavaṇaṃ kāṣṭhameva ca  /<BR>
toyaṃ dadhi ghṛtaṃ tailamauṣadhaṃ kṣīrameva ca  /<BR>
āśaucināṃ gṛhād grāhyaṃ śuṣkānnaṃ caiva nityaśaḥ  // KūrmP_2,23.76 //<BR>
āhitāgniryathānyāyaṃ dagdhavyastribhiragnibhiḥ  /<BR>
anāhitāgnirgṛhyeṇa laukikenetaro janaḥ  // KūrmP_2,23.77 //<BR>
dehābhāvāt palāśaistu kṛtvā pratikṛtiṃ punaḥ  /<BR>
dāhaḥ kāryo yathānyāyaṃ sapiṇḍaiḥ śraddhayānvitaiḥ  // KūrmP_2,23.78 //<BR>
sakṛtprasiñcantyudakaṃ nāmagotreṇa vāgyatāḥ  /<BR>
daśāhaṃ bāndhavaiḥ sārdhaṃ sarve caivārdravāsasaḥ  // KūrmP_2,23.79 //<BR>
piṇḍaṃ pratidinaṃ dadyuḥ sāyaṃ prātaryathāvidhi  /<BR>
pretāya ca gṛhadvāri caturthe bhojayed dvijān  // KūrmP_2,23.80 //<BR>
dvitīye 'hani kartavyaṃ kṣurakarma sabāndhavaiḥ  /<BR>
caturthe bāndhavaiḥ sarvairasthanāṃ saṃcayanaṃ bhavet  /<BR>
pūrvaṃ tu bhojayed viprānayugmān śraddhayā śucīn  // KūrmP_2,23.81 //<BR>
pañcame navame caiva tathaivaikādaśe 'hani  /<BR>
ayugmān bhojayed viprān navaśrāddhaṃ tu tadviduḥ  // KūrmP_2,23.82 //<BR>
ekādaśe 'hni kurvota pretamuddiśya bhāvataḥ  /<BR>
dvādaśe vātha kartavyamanindye tvathavāhani  /<BR>
ekaṃ pavitramekor'ghaḥ piṇḍapātraṃ tathaiva ca  // KūrmP_2,23.83 //<BR>
evaṃ mṛtāhni kartavyaṃ pratimāsaṃ tu vatsaram  /<BR>
sapiṇḍīkaraṇaṃ proktaṃ pūrṇe saṃvatsare punaḥ  // KūrmP_2,23.84 //<BR>
kuryāccatvāri pātrāṇi pretādīnāṃ dvijottamāḥ  /<BR>
pretārthaṃ pitṛpātreṣu pātramāsecayet tataḥ  // KūrmP_2,23.85 //<BR>
ye samānā iti dvābhyāṃ piṇḍānapyevameva hi  /<BR>
sapiṇḍīkaraṇaṃ śrāddhaṃ devapūrvaṃ vidhīyate  // KūrmP_2,23.86 //<BR>
pitṝnāvāhayet tatra punaḥ pretaṃ ca nirdiśet  /<BR>
ye sapiṇḍīkṛtāḥ pretāna teṣāṃ syāt pṛthakkriyāḥ  /<BR>
yastu kuryāt pṛthak piṇḍaṃ pitṛhā so 'bhijāyate  // KūrmP_2,23.87 //<BR>
mṛte pitari vai putraḥ piṇḍamabdaṃ samācaret  /<BR>
dadyāccānnaṃ sodakumbhaṃ pratyahaṃ pretadharmataḥ  // KūrmP_2,23.88 //<BR>
pārvaṇena vidhānena saṃvatsarikamiṣyate  /<BR>
pratisaṃvatsaraṃ kāryaṃ vidhireṣa sanātanaḥ  // KūrmP_2,23.89 //<BR>
mātāpitroḥ sutaiḥ kāryaṃ piṇḍadānādikaṃ ca yat  /<BR>
patnī kuryāt sutābhāve patnya bhāve sahodahaḥ  // KūrmP_2,23.90 //<BR>
anenaiva vidhāne jīvan vā śrāddhamācaret  /<BR>
kṛtvā dānādikaṃ sarvaṃ śraddhāyuktaḥ samāhitaḥ  // KūrmP_2,23.91 //<BR>
eṣa vaḥ kathitaḥ samyag gṛhasthānāṃ kriyāvidhiḥ  /<BR>
strīṇāṃ tu bhartṛśuśrūṣā dharmo nānya iheṣyate  // KūrmP_2,23.92 //<BR>
svadharmaparamo nityamīśvirārpitamānasaḥ  /<BR>
prāpnoti tat paraṃ sthānaṃ yaduktaṃ vedavādibhiḥ  // KūrmP_2,23.93 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge trayoviṃśo 'dhyāyaḥ<BR>
<BR>
_____________________________________________________________<BR>
<BR>
<BR>
vyāsa uvāca<BR>
agnihotraṃ tu juhuyādādyante 'harniśoḥ sadā  /<BR>
darśena caiva pakṣānte paurṇamāsena caiva hi  // KūrmP_2,24.1 //<BR>
śasyānte navaśasyeṣṭyā tathartvante dvijo 'dhvaraiḥ  /<BR>
paśunā tvayanasyānte samānte saumikairmakhaiḥ  // KūrmP_2,24.2 //<BR>
nāniṣṭvā navaśasyeṣṭyā paśunā vāgnimān dvijaḥ  /<BR>
navānnamadyānmāṃsaṃ vā dīrghamāyurjijīviṣuḥ  // KūrmP_2,24.3 //<BR>
navenānnena cāniṣṭvā paśuhavyena cāganyaḥ  /<BR>
prāṇānevāttumicchanti navānnāmiṣagṛddhinaḥ  // KūrmP_2,24.4 //<BR>
sāvitrān śāntihomāṃśca kuryāt parvasu nityaśaḥ  /<BR>
pitṝṃścaivāṣṭakāsvarcan nityamanvaṣṭakāsu ca  // KūrmP_2,24.5 //<BR>
eṣa dharmaḥ paro nityamapadharmo 'nya ucyate  /<BR>
trayāṇāmiha varṇānāṃ gṛhasthāśramavāsinām  // KūrmP_2,24.6 //<BR>
nāstikyādathavālasyād yo 'gnīn nādhātumicchati  /<BR>
yajeta vā na yajñena sa yāti narakān bahūn  // KūrmP_2,24.7 //<BR>
tāmistramandhatāmistraṃ mahārauravarauravau  /<BR>
kumbhīpākaṃ vaitaraṇīmasipatravanaṃ tathā  // KūrmP_2,24.8 //<BR>
anyāṃśca narakān ghorān saṃprāpyānte sudurmatiḥ  /<BR>
antyajānāṃ kule viprāḥ śūdrayonau ca jāyate  // KūrmP_2,24.9 //<BR>
tasmāt sarvaprayatnena brāhmaṇo hi viśeṣataḥ  /<BR>
ādhāyāgniṃ viśuddhātmā yajeta parameśvaram  // KūrmP_2,24.10 //<BR>
agnihotrāt paro dharmo dvijānāṃ neha vidyate  /<BR>
tasmādārādhayennityamagnihotreṇa śāśvatam  // KūrmP_2,24.11 //<BR>
yaścādhāyāgnimālasyānna yaṣṭuṃ devamicchati  /<BR>
so 'sau mūḍho na saṃbhāṣyaḥ kiṃ punarnāstiko janaḥ  // KūrmP_2,24.12 //<BR>
yasya traivārṣikaṃ bhaktaṃ paryāptaṃ bhṛtyavṛttaye  /<BR>
adhikaṃ cāpi vidyeta sa somaṃ pātumarhati  // KūrmP_2,24.13 //<BR>
eṣa vai sarvayajñānāṃ somaḥ prathama iṣyate  /<BR>
somenārādhayed devaṃ somalokamaheśvaram  // KūrmP_2,24.14 //<BR>
na somayāgādadhiko maheśārādhane kratuḥ  /<BR>
samo vā vidyate tasmāt somenābhyarcayet param  // KūrmP_2,24.15 //<BR>
pitāmahena viprāṇāmādāvabhihitaḥ śubhaḥ  /<BR>
dharmo vimuktaye sākṣācchrautaḥ smārto dvidhā punaḥ  // KūrmP_2,24.16 //<BR>
śrautastretāgnisaṃbandhāt smārtaḥ pūrvaṃ mayoditaḥ  /<BR>
śreyaskaratamaḥ śrautastasmācchrautaṃ samācaret  // KūrmP_2,24.17 //<BR>
ubhāvabhihitau dharmau vedādeva viniḥ sṛtau  /<BR>
śiṣṭācārastṛtīyaḥ syācchratismṛtyoralābhataḥ  // KūrmP_2,24.18 //<BR>
dharmeṇābhigato yaistu vedaḥ saparibṛṃhaṇaḥ  /<BR>
te śiṣṭā brāhmaṇāḥ proktā nityamātmaguṇānvitāḥ  // KūrmP_2,24.19 //<BR>
teṣāmabhimato yaḥ syāccetasā nityameva hi  /<BR>
sa dharmaḥ kathitaḥ sadbhirnānyeṣāmiti dhāraṇā  // KūrmP_2,24.20 //<BR>
purāṇaṃ dharmaśāstraṃ ca vedānāmupabṛṃhaṇam  /<BR>
ekasmād brahmavijñānaṃ dharmajñānaṃ tathaikataḥ  // KūrmP_2,24.21 //<BR>
dharmaṃ jijñāsamānānāṃ tatpramāṇataraṃ smṛtam  /<BR>
dharmaśāstraṃ purāṇaṃ tad brahmajñāne parā pramā  // KūrmP_2,24.22 //<BR>
nānyato jāyate dharmo brahmavidyā ca vaidikī  /<BR>
tasmād dharmaṃ purāṇaṃ ca śraddhātavyaṃ dvijātibhiḥ  // KūrmP_2,24.23 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge caturviśo 'dhyāyaḥ<BR>
<BR>
<BR>
_____________________________________________________________<BR>
<BR>
IN REE NICHT ZULÄSSIGE ZEICHEN:<BR>
<BR>
vyāsa uvāca<BR>
eṣa vo 'bhihitaḥ kṛtsno gṛhasthāśramavāsinaḥ  /<BR>
dvijāteḥ paramo dharmo vartanāni nibodhata  // KūrmP_2,25.1 //<BR>
dvividhastu gṛhī jñeyaḥ sādhakaścāpyasādhakaḥ  /<BR>
adhyāpanaṃ yājanaṃ ca pūrvasyāhuḥ pratigraham  /<BR>
kusīdakṛṣivāṇijyaṃ prakurvotāsvayaṅkṛtam  // KūrmP_2,25.2 //<BR>
kṛṣerabhāvād vāṇijyaṃ tadabhāvāt kusīdakam  /<BR>
āpatkalpo hyaṃ jñeyaḥ pūrvokto mukhya iṣyate  // KūrmP_2,25.3 //<BR>
svayaṃ vā karṣaṇaṃ kuryād vāṇijyaṃ vā kusīdakam  /<BR>
kaṣṭā pāpīyasī vṛttiḥ kusīdaṃ tad vivarjayet  // KūrmP_2,25.4 //<BR>
kṣātravṛttiṃ parāṃ prahurna svayaṃ karṣaṇaṃ dvijaiḥ  /<BR>
tasmāt kṣātreṇa varteta vartanenāpadi dvijaḥ  // KūrmP_2,25.5 //<BR>
tena cāvāpyajīvaṃstu vaiśyavṛttiṃ kṛṣiṃ vrajet  /<BR>
na kathañcana kurvota brāhmaṇaḥ karma karṣaṇam  // KūrmP_2,25.6 //<BR>
labdhalābhaḥ pitṝn devān brāhmaṇāṃścāpi pūjayet  /<BR>
te tṛptāstasya taṃ doṣaṃ śamayanti na saṃśayaḥ  // KūrmP_2,25.7 //<BR>
devebhyaśca pitṛbhyaśca dadyād bhāgaṃ tu viṃśakam  /<BR>
triṃśadbhāgaṃ brāhmaṇānāṃ kṛṣiṃ kurvan na duṣyati  // KūrmP_2,25.8 //<BR>
vaṇik pradadyād dviguṇaṃ kusīdī triguṇaṃ punaḥ  /<BR>
kṛṣīvalo na doṣeṇa yujyate nātra saṃśayaḥ  // KūrmP_2,25.9 //<BR>
śiloñchaṃ vāpyādadīta gṛhasthaḥ sādhakaḥ punaḥ  /<BR>
vidyāśilpādayastvanye bahavo vṛttihetavaḥ  // KūrmP_2,25.10 //<BR>
asādhakastu yaḥ prokto gṛhasthāśramasaṃsthitaḥ  /<BR>
śiloñche tasya kathite dve vṛttī paramarṣibhiḥ  // KūrmP_2,25.11 //<BR>
amṛtenāthavā jīvenmṛtenāpyathavā yadi  /<BR>
ayācitaṃ syādamṛtaṃ mṛtaṃ bhekṣaṃ tu yācitam  // KūrmP_2,25.12 //<BR>
kuśūladhānyako vā syāt kumbhīdhānyaka eva vā  /<BR>
tryahaihiko vāpi bhavedaśvastanika eva ca  // KūrmP_2,25.13 //<BR>
caturṇāmapi caiteṣāṃ dvijānāṃ gṛhamedhinām  /<BR>
śreyān paraḥ paro jñeyo dharmato lokajittamaḥ  // KūrmP_2,25.14 //<BR>
ṣaṭkarmaiko bhavatyeṣāṃ tribhiranyaḥ pravartate  /<BR>
dvābhyāmekaścaturthastu brahmasatreṇa jīvati  // KūrmP_2,25.15 //<BR>
vartayaṃstu śiloñchābhyāmagnihotraparāyaṇaḥ  /<BR>
iṣṭīḥ pārvāyaṇāntīyāḥ kevalā nirvapet sadā  // KūrmP_2,25.16 //<BR>
na lokavṛtiṃ varteta vṛttihetoḥ kathañcana  /<BR>
ajihmāmaśaṭhāṃ śuddhāṃ jīved brāhmaṇajīvikām  // KūrmP_2,25.17 //<BR>
yācitvā vāpi sadbhyo 'nnaṃ pitṝndevāṃstu toṣayet  /<BR>
yācayed vā śuciṃ dāntaṃ na tṛpyeta svayaṃ tataḥ  // KūrmP_2,25.18 //<BR>
yastu dravyārjanaṃ kṛtvā gṛhasthastoṣayenna tu  /<BR>
devān pitṛṃśca vidhinā śunāṃ yoniṃ vrajatyasau  // KūrmP_2,25.19 //<BR>
dharmaścārthaśca kāmaśca śreyo mokṣaścatuṣṭayam  /<BR>
dharmāviruddhaḥ kāmaḥ syād brāhmaṇānāṃ tu netaraḥ  // KūrmP_2,25.20 //<BR>
yor'tho dharmāya nātmārthaḥ sor'tho 'narthastathetaraḥ  /<BR>
tasmādarthaṃ samāsādya dadyād vai juhuyād yajet  // KūrmP_2,25.21 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge pañcaviṃśo 'dhyāyaḥ<BR>
<BR>
<BR>
_____________________________________________________________<BR>
<BR>
IN REE NICHT ZULÄSSIGE ZEICHEN:<BR>
<BR>
vyāsa uvāca<BR>
athātaḥ saṃpravakṣyāmi dānadharmamanuttamam  /<BR>
brahmaṇābhihitaṃ pūrvamṛṣīṇāṃ brahmavādinām  // KūrmP_2,26.1 //<BR>
arthānāmudite pātre śraddhayā pratipādanam  /<BR>
dānamityabhinirdiṣṭaṃ bhuktimuktiphalapradam  // KūrmP_2,26.2 //<BR>
yad dadāti viśiṣṭebhyaḥ śraddhayā parayā yutaḥ  /<BR>
tad vai vittamahaṃ manye śeṣaṃ kasyāpi rakṣati  // KūrmP_2,26.3 //<BR>
nityaṃ naimittikaṃ kāmyaṃ trividhaṃ dānamucyate  /<BR>
caturthaṃ vimalaṃ proktaṃ sarvadānottamottamam  // KūrmP_2,26.4 //<BR>
ahanyahani yat kiñcid dīyate 'nupakāriṇe  /<BR>
anuddiśya phalaṃ tasmād brāhmaṇāya tu nityakam  // KūrmP_2,26.5 //<BR>
yat tu pāpopaśāntyarthaṃ dīyate viduṣāṃ kare  /<BR>
naimittikaṃ taduddiṣṭaṃ dānaṃ sadbhiranuṣṭhitam  // KūrmP_2,26.6 //<BR>
apatyavijayaiśvaryasvargārthaṃ yat pradīyate  /<BR>
dānaṃ tat kāmyamākhyātamṛṣibhirdharmacintakaiḥ  // KūrmP_2,26.7 //<BR>
yadīśvaraprīṇanārthaṃ brahmavitsu pradīyate  /<BR>
cetasā dharmayuktena dānaṃ tad vimalaṃ śivam  // KūrmP_2,26.8 //<BR>
dānadharmaṃ niṣeveta pātramāsādya śaktitaḥ  /<BR>
utpatsyate hi tatpātraṃ yat tārayati sarvataḥ  // KūrmP_2,26.9 //<BR>
kuṭumbabhaktavasanād deyaṃ yadatiricyate  /<BR>
anyathā dīyate yaddhi na tad dānaṃ phalapradam  // KūrmP_2,26.10 //<BR>
śrotriyāya kulīnāya vinītāya tapasvine  /<BR>
vṛttasthāya daridrāya pradeyaṃ bhaktipūrvakam  // KūrmP_2,26.11 //<BR>
yastu dadyānmahīṃ bhaktyā brāhmaṇāyāhitāgnaye  /<BR>
sa yāti paramaṃ sthānaṃ yatra gatvā na śocati  // KūrmP_2,26.12 //<BR>
ikṣubhiḥ saṃtatāṃ bhumiṃ yavagodhūmaśalinīm  /<BR>
dadāti vedaviduṣe yaḥ sa bhūyo na jāyate  // KūrmP_2,26.13 //<BR>
gocarmamātrāmapi vā yo bhūmiṃ saṃprayacchati  /<BR>
brāhmaṇāya daridrāya sarvapāpaiḥ pramucyate  // KūrmP_2,26.14 //<BR>
bhūmidānāt paraṃ dānaṃ vidyate neha kiñcana  /<BR>
annadānaṃ tena tulyaṃ vidyādānaṃ tato 'dhikam  // KūrmP_2,26.15 //<BR>
yo brāhmaṇāya śāntāya śucaye dharmaśāline  /<BR>
dadāti vidyāṃ vidhinā brahmaloke mahīyate  // KūrmP_2,26.16 //<BR>
dadyādaharahastvannaṃ śraddhayā brahmacāriṇe  /<BR>
sarvapāpavinirmukto brahmaṇaḥ sthānamāpnuyāt  // KūrmP_2,26.17 //<BR>
gṛhasthāyānnadānena phalaṃ prāpnoti mānavaḥ  /<BR>
āmamevāsya dātavyaṃ dattvāpnoti parāṃ gatim  // KūrmP_2,26.18 //<BR>
vaiśākhyāṃ paurṇamāsyāṃ tu brāhmaṇān sapta pañca vā  /<BR>
upoṣya vidhinā śāntaḥ śuciḥ prayatamānasaḥ  // KūrmP_2,26.19 //<BR>
pūjayitvā tilaiḥ kṛṣṇairmadhunā na viśeṣataḥ  /<BR>
gandhādibhiḥ samabhyarcya vācayed vā svyaṃ vadet  // KūrmP_2,26.20 //<BR>
prīyatāṃ dharmarājeti yad vā manasi vartate  /<BR>
yāvajjīvakṛtaṃ pāpaṃ tatkṣaṇādeva naśyati  // KūrmP_2,26.21 //<BR>
kṛṣṇājine tilān kṛttvā hiraṇyaṃ madhusarpiṣī  /<BR>
dadāti yastu viprāya sarvaṃ tarati duṣkṛtam  // KūrmP_2,26.22 //<BR>
kṛtānnamudakumbhaṃ ca vaiśākhyāṃ ca viśeṣataḥ  /<BR>
nirdiśya dharmarājāya viprebhyo mucyate bhayāt  // KūrmP_2,26.23 //<BR>
suvarṇatilayuktaistu brāhmaṇān sapta pañca vā  /<BR>
tarpayedudapātraistu brahmahatyāṃ vyapohati  // KūrmP_2,26.24 //<BR>
māghamāse tu viprastu dvādaśyāṃ samupoṣitaḥ  /<BR>
śuklāmvaradharaḥ kṛṣṇaistilairhutvā hutāśanam  // KūrmP_2,26.25 //<BR>
pradadyād brāhmaṇebhyastu tilāneva samāhitaḥ  /<BR>
janmaprabhṛti yatpāpaṃ sarvaṃ tarati vai dvijaḥ  // KūrmP_2,26.26 //<BR>
amāvasyāmanuprāpya brāhmaṇāya tapasvine  /<BR>
yatkicid devadeveśaṃ dadyāccoddiśya śaṅkaram  // KūrmP_2,26.27 //<BR>
prīyatāmīśvaraḥ somo mahādevaḥ sanātanaḥ  /<BR>
saptajanmakṛtaṃ pāpaṃ tatkṣaṇādeva naśyati  // KūrmP_2,26.28 //<BR>
yastu kṛṣṇacaturdaśyāṃ snātvā devaṃ pinākinam  /<BR>
ārādhayed dvijamukhe na tasyāsti punarbhavaḥ  // KūrmP_2,26.29 //<BR>
kṛṣṇāṣṭamyāṃ viśeṣeṇa dhārmikāya dvijātaye  /<BR>
snātvābhyarcya yathānyāyaṃ pādaprakṣālanādibhiḥ  // KūrmP_2,26.30 //<BR>
prīyatāṃ me mahādevo dadyād dravyaṃ svakīyakam  /<BR>
sarvapāpavinirmuktaḥ prāpnoti paramāṃ gatim  // KūrmP_2,26.31 //<BR>
dvijaiḥ kṛṣṇacaturdaśyāṃ kṛṣṇāṣṭamyāṃ viśeṣataḥ  /<BR>
amāvāsyāyāṃ bhaktaistu pūjanīyastrilocanaḥ  // KūrmP_2,26.32 //<BR>
ekādaśyāṃ nirāhāro dvādaśyāṃ puruṣottamam  /<BR>
arcayed bāhmaṇamukhe sa gacchet paramaṃ padam  // KūrmP_2,26.33 //<BR>
eṣā tithirvaiṣṇavīṃ syād dvādaśī śuklapakṣake  /<BR>
tasyāmārādhayed devaṃ prayatnena janārdanam  // KūrmP_2,26.34 //<BR>
yatkiñcid devamīśānamuddiśya brāhmaṇe śucau  /<BR>
dīyate viṣṇave vāpi tadanantaphalapradam  // KūrmP_2,26.35 //<BR>
yo hi yāṃ devatāmicchet samārādhayituṃ naraḥ  /<BR>
brāhmaṇān pūjayed yatnāt satasyāṃ toṣayet tataḥ  // KūrmP_2,26.36 //<BR>
dvijānāṃ vapurāsthāya nityaṃ tiṣṭhanti devatāḥ  /<BR>
pūjyante brāhmaṇālābhe pratimādiṣvapi kvacit  // KūrmP_2,26.37 //<BR>
tasmāt sarvaprayatnena tat tat phalamabhīpsatā  /<BR>
dvijeṣu devatā nityaṃ pūjanīyā viśeṣataḥ  // KūrmP_2,26.38 //<BR>
vibhūtikāmaḥ satataṃ pūjayed vai purandaram  /<BR>
brahmavarcasakāmastu brahmāṇaṃ brahmakāmukaḥ  // KūrmP_2,26.39 //<BR>
ārogyakāmo 'tha raviṃ dhanakāmo hutāśanam  /<BR>
karmaṇāṃ siddhikāmastu pūjayed vai vināyakam  // KūrmP_2,26.40 //<BR>
bhogakāmastu śaśinaṃ balakāmaḥ samīraṇam  /<BR>
mumukṣuḥ sarvasaṃsārāt prayatnenārcayeddharim  // KūrmP_2,26.41 //<BR>
yastu yogaṃ tathā mokṣamanvicchejjñānamaiśvaram  /<BR>
sor'cayed vai virūpākṣaṃ prayatneneśvareśvaram  // KūrmP_2,26.42 //<BR>
ye vāñchanti mahāyogān jñānāni ca maheśvaram  /<BR>
te pūjayanti bhūteśaṃ keśavaṃ cāpi bhoginaḥ  // KūrmP_2,26.43 //<BR>
vāridastṛptimāpnoti sukhamakṣayyamannadaḥ  /<BR>
tilapradaḥ prajāmiṣṭāṃ dīpadaścakṣuruttamam  // KūrmP_2,26.44 //<BR>
bhūmidaḥ sarvamāpnoti dīrghamāyurhiraṇyadaḥ  /<BR>
gṛhado 'gryāṇi veśmāni rūpyado rūpamuttamam  // KūrmP_2,26.45 //<BR>
vāsodaścandrasālokyamaśvisālokyamaśvadaḥ  /<BR>
anaḍudaḥ śriyaṃ puṣṭāṃ godo vradhnasya viṣṭapam  // KūrmP_2,26.46 //<BR>
yānaśayyāprado bhāryāmaiśvaryamabhayapradaḥ  /<BR>
dhānyadaḥ śāśvataṃ saukhyaṃ brahmado brahmasātmyatām  // KūrmP_2,26.47 //<BR>
dhānyānyapi yathāśakti vipreṣu pratipādayet  /<BR>
vedavitsu viśiṣṭeṣu pretya svargaṃ samaśnute  // KūrmP_2,26.48 //<BR>
gavāṃ ghāsapradānena sarvapāpaiḥ pramucyate  /<BR>
indhanānāṃ pradānena dīptāgnirjāyate naraḥ  // KūrmP_2,26.49 //<BR>
phalamūlāni śākāni bhojyāni vividhāni ca  /<BR>
pradadyād brāhmaṇebhyastu mudā yuktaḥ sadā bhavet  // KūrmP_2,26.50 //<BR>
auṣadhaṃ snehamāhāraṃ rogiṇe rogaśāntaye  /<BR>
dadāno rogarahitaḥ sukhī dīrghāyureva ca  // KūrmP_2,26.51 //<BR>
asipatravanaṃ mārgaṃ kṣuradhārāsamanvitam  /<BR>
tīvritāpaṃ ca tarati chatropānatprado naraḥ  // KūrmP_2,26.52 //<BR>
yad yadiṣṭatamaṃ loke yaccāpi dayitaṃ gṛhe  /<BR>
tattad guṇavate deyaṃ tadevākṣyamicchatā  // KūrmP_2,26.53 //<BR>
apane viṣuve caiva grahaṇe candrasūryayoḥ  /<BR>
saṃkrāntyādiṣu kāleṣu dattaṃ bhavati cākṣayam  // KūrmP_2,26.54 //<BR>
prayāgādiṣu tīrtheṣu puṇyeṣvāyataneṣu ca  /<BR>
dattvā cākṣayamāpnoti nadīṣu ca vaneṣu ca  // KūrmP_2,26.55 //<BR>
dānadharmāt paro dharmo bhūtānāṃ neha vidyate  /<BR>
tasmād viprāya dātavyaṃ śrotriyāya dvijātibhiḥ  // KūrmP_2,26.56 //<BR>
svagāyurbhūtikāmena tathā pāpopaśāntaye  /<BR>
mumukṣuṇā ca dātavyaṃ brāhmaṇebhyastathānvaham  // KūrmP_2,26.57 //<BR>
dīyamānaṃ tu yo mohād goviprāgnisureṣu ca  /<BR>
nivārayati pāpātmā tiryagyoniṃ vrajet tu saḥ  // KūrmP_2,26.58 //<BR>
yastu dravyārjanaṃ kṛtvā nārcayed brāhmaṇān surān  /<BR>
sarvasvamapahṛtyainaṃ rājā rāṣṭrāt pravāsayet  // KūrmP_2,26.59 //<BR>
yastu durbhikṣavelāyāmannādyaṃ na prayacchati  /<BR>
mriyamāṇeṣu vipreṣu brāhmaṇaḥ sa tu garhitaḥ  // KūrmP_2,26.60 //<BR>
na tasmāt pratigṛhṇīyurna viśeyuśca tena hi  /<BR>
aṅkayitvā svakād rāṣṭrāt taṃ rājā vipravāsayet  // KūrmP_2,26.61 //<BR>
yastvasadbhyo dadātīha svadravyaṃ dharmasādhanam  /<BR>
sa pūrvābhyadhikaḥ pāpī narake pacyate naraḥ  // KūrmP_2,26.62 //<BR>
svādhyāyavanto ye viprā vidyāvanto jitendriyāḥ  /<BR>
satyasaṃyamasaṃyuktāstebhyo dadyād dvijottamāḥ  // KūrmP_2,26.63 //<BR>
subhuktamapi vidvāṃsaṃ dhārmikaṃ bhojayed dvijam  /<BR>
na tu mūrkhamavṛttasthaṃ daśarātramupoṣitam  // KūrmP_2,26.64 //<BR>
sannikṛṣṭamatikramya śrotriyaṃ yaḥ prayacchati  /<BR>
sa tena karmaṇā pāpī dahatyāsaptamaṃ kulam  // KūrmP_2,26.65 //<BR>
yadisyādadhiko vipraḥ śīlavidyādibhiḥ svayam  /<BR>
tasmai yatnena dātavyaṃ atikramyāpi sannidhim  // KūrmP_2,26.66 //<BR>
yo 'rcitaṃ pratigṛhṇīyād dadyādarcitameva ca  /<BR>
tāvubhau gacchataḥ svargaṃ narakaṃ tu viparyaye  // KūrmP_2,26.67 //<BR>
na vāryapi prayaccheta nāstike haituke 'pi ca  /<BR>
pāṣaṇḍeṣu ca sarveṣu nāvedavidi dharmavit  // KūrmP_2,26.68 //<BR>
apūpaṃ ca hiraṇyaṃ ca gāmaśvaṃ pṛthivīṃ tilān  /<BR>
avidvān pratigṛhṇāno bhasmī bhavati kāṣṭhavat  // KūrmP_2,26.69 //<BR>
dvijātibhyo dhanaṃ lipset praśastebhyo dvijottamaḥ  /<BR>
api vā jātimātrebhyo na tu śūdrāt kathañcana  // KūrmP_2,26.70 //<BR>
vṛttisaṅkocamanvicchenneheta dhanavistaram  /<BR>
dhanalobhe prasaktastu brāhmaṇyādeva hīyate  // KūrmP_2,26.71 //<BR>
vedānadhītya sakalān yajñāṃścāvāpya sarvaśaḥ  /<BR>
na tāṃ gatimavāpnoti saṅkocād yāmavāpnuyāt  // KūrmP_2,26.72 //<BR>
pratigraharucirna syāt yātrārthaṃ tu samāharet  /<BR>
sthityarthādadhikaṃ gṛhṇan brāhmaṇo yātyadhogatim  // KūrmP_2,26.73 //<BR>
yastu yācanako nityaṃ na sa svargasya bhājanam  /<BR>
udvejayati bhūtāni yathā caurastathaiva saḥ  // KūrmP_2,26.74 //<BR>
gurūn bhṛtyāṃścojjihīrṣurarciṣyan devatātithīn  /<BR>
sarvataḥ pratigṛhṇīyānna tu tṛpyet svayaṃ tataḥ  // KūrmP_2,26.75 //<BR>
evaṃ gṛhastho yuktātmā devatātithipūjakaḥ  /<BR>
vartamānaḥ saṃyātātmā yāti tat paramaṃ padam  // KūrmP_2,26.76 //<BR>
putre nidhāya vā sarvaṃ gatvāraṇyaṃ tu tattvavit  /<BR>
ekākī vicarennityamudāsīnaḥ samāhitaḥ  // KūrmP_2,26.77 //<BR>
eṣa vaḥ kathito dharmo gṛhasthānāṃ dvijottamāḥ  /<BR>
jñātvānutiṣṭhenniyataṃ tathānuṣṭhāpayed dvijān  // KūrmP_2,26.78 //<BR>
iti devamanādimekamīśaṃ<BR>
gṛhadharmeṇa samarcayedajastram  /<BR>
samatītya sa sarvabhūtayoniṃ<BR>
prakṛtiṃ yāti paraṃ na yāti janma  // KūrmP_2,26.79 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge ṣaḍviṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
vyāsa uvāca<BR>
evaṃ gṛhāśrame sthitvā dvitīyaṃ bhāgamāyuṣaḥ  /<BR>
vānaprasthāśramaṃ gacchet sadāraḥ sāgnireva ca  // KūrmP_2,27.2 //<BR>
nikṣipya bhāryāṃ putreṣu gacched vanamathāpi vā  /<BR>
dṛṣṭvāpatyasya cāpatyaṃ jarjarīkṛtavigrahaḥ  // KūrmP_2,27.2 //<BR>
śuklapakṣasya pūrvāhne praśaste cottarāyaṇe  /<BR>
gatvāraṇyaṃ niyamavāṃstapaḥ kuryāt samāhitaḥ  // KūrmP_2,27.3 //<BR>
phalamūlāni pūtāni nityamāhāramāharet  /<BR>
yatāhāro bhavet tena pūjayet pitṛdevatāḥ  // KūrmP_2,27.4 //<BR>
pūjayitvātithiṃ nityaṃ snātvā cābhyarcayet surān  /<BR>
gṛhādāhṛtya cāśnīyādaṣṭau grāsān samāhitaḥ  // KūrmP_2,27.5 //<BR>
jaṭāśca bibhṛyānnityaṃ nakharomāṇi notsṛjet  /<BR>
svādhyāyaṃ sarvadā kuryānniyacched vācamanyataḥ  // KūrmP_2,27.6 //<BR>
agnihotraṃ ca juhuyāt pañcayajñān samācaret  /<BR>
munyannaiṃrvividhairmedhyaiḥ śākamūlaphalena vā  // KūrmP_2,27.7 //<BR>
cīravāsā bhavennityaṃ snāyāt triṣavaṇaṃ śuciḥ  /<BR>
sarvabhūtānukampī syāt pratigrahavivarjitaḥ  // KūrmP_2,27.8 //<BR>
darśena paurṇamāsena yajet niyataṃ dvijaḥ  /<BR>
ṛkṣeṣvāgrayaṇe caiva cāturmāsyāni cāharet  /<BR>
uttarāyaṇaṃ ca kramaśo dakṣasyāyanameva ca  // KūrmP_2,27.9 //<BR>
vāsantaiḥ śāradairmedhyairmunyannaiḥ svayamāhṛtaiḥ  /<BR>
puroḍāśāṃścarūṃścaiva vidhivannirvapet pṛthak  // KūrmP_2,27.10 //<BR>
devatābhyaśca tad hutvā vanyaṃ medhyataraṃ haviḥ  /<BR>
śeṣaṃ samupabhuñjīta lavaṇaṃ ca svayaṃ kṛtam  // KūrmP_2,27.11 //<BR>
varjayenmadhumāṃsāni bhaumāni kavakāni ca  /<BR>
bhūstṛṇaṃ śigrukaṃ caiva śleṣmātakaphalāni ca  // KūrmP_2,27.12 //<BR>
na phālakṛṣṭamaśnīyādutsṛṣṭamapi kenacit  /<BR>
na grāmajātānyārto 'pi puṣpāṇi ca phalāni ca  // KūrmP_2,27.13 //<BR>
śrāvaṇenaiva vidhinā vahniṃ paricaret sadā  /<BR>
na druhyet sarvabhūtāni nirdvandvo nirbhayo bhavet  // KūrmP_2,27.14 //<BR>
na naktaṃ kiñcidaśnīyād rātrau dhyānaparo bhavet  /<BR>
jitendriyo jitakrodhastattvajñānavicintakaḥ  /<BR>
brahmacārī bhavennityaṃ na patnīmapi saṃśrayet  // KūrmP_2,27.15 //<BR>
yastu patnyā vanaṃ gatvā maithunaṃ kāmataścaret  /<BR>
tad vrataṃ tasya lupyeta prāyaścittīyate dvijaḥ  // KūrmP_2,27.16 //<BR>
tatra yo jāyate garbho na saṃspṛśyo dvijātibhiḥ  /<BR>
na hi vede 'dhikāro 'sya tadvaṃśepyevameva hi  // KūrmP_2,27.17 //<BR>
adhaḥ śayīta satataṃ sāvitrījāpyatatparaḥ  /<BR>
śaraṇyaḥ sarvabhūtānāṃ saṃvibhāgaparaḥ sadā  // KūrmP_2,27.18 //<BR>
parivādaṃ mṛṣāvādaṃ nidrālasyaṃ vivarjayet  /<BR>
ekāgniraniketaḥ syāt prokṣitāṃ bhūmimāśrayet  // KūrmP_2,27.19 //<BR>
mṛgaiḥ saha cared vāsaṃ taiḥ sahaiva ca saṃvaset  /<BR>
śilāyāṃ śarkarāyāṃ vā śayīta susamāhitaḥ  // KūrmP_2,27.20 //<BR>
sadyaḥ prakṣālako vā syānmāsasaṃcayiko 'pi vā  /<BR>
ṣaṇmāsanicayo vā syāt samānicaya eva vā  // KūrmP_2,27.21 //<BR>
tyajedāśvayuje māsi saṃpannaṃ pūrvasaṃcitam  /<BR>
jīrṇāni caiva vāsāṃsi śākamūlaphalāni ca  // KūrmP_2,27.22 //<BR>
dantolūkhaliko vāsyāt kāpotīṃ vṛttimāśrayet  /<BR>
aśmakuṭṭo bhaved vāpi kālapakvabhugeva vā  // KūrmP_2,27.23 //<BR>
naktaṃ cānna samaśnīyād divā cāhṛtya śaktitaḥ  /<BR>
caturthakāliko vā syāt syādvāpyaṣṭamakālikaḥ  // KūrmP_2,27.24 //<BR>
cāndrāyaṇavidhānairvā śukle kṛṣṇe ca vartayet  /<BR>
pakṣe pakṣe samaśnīyād yavāgūṃ kvathitāṃ sakṛt  // KūrmP_2,27.25 //<BR>
puṣpamūlaphalairvāpi kevalairvartayet sadā  /<BR>
svābhāvikaiḥ svayaṃ śīrṇairvaikhānasamate sthitaḥ  // KūrmP_2,27.26 //<BR>
bhūmau vā parivarteta tiṣṭhed vā prapadairdinam  /<BR>
sthānāsanābhyāṃ viharenna kvacid dhairyamutsṛjet  // KūrmP_2,27.27 //<BR>
grīṣme pañcatapāśca syād varṣāsvabhrāvakāśakaḥ  /<BR>
ārdravāsāstu hemante kramaśo vardhayaṃstapaḥ  // KūrmP_2,27.28 //<BR>
upaspṛśya triṣavaṇaṃ pitṛdevāṃśca tarpayet  /<BR>
ekapādena tiṣṭheta marīcīn vā pibet tadā  // KūrmP_2,27.29 //<BR>
pañcāgnirdhūmapo vā syāduṣmapaḥ somapo 'pi vā  /<BR>
payaḥ pibecchuklapakṣe kṛṣṇāpakṣe tu gomayam  /<BR>
śīrṇaparṇāśano vā syāt kṛcchrair vā vartayet sadā  // KūrmP_2,27.30 //<BR>
yogābhyāsarataśca syād rudrādhyāyī bhavet sadā  /<BR>
atharvaśiraso 'dhyetā vedāntābhyāsatatparaḥ  // KūrmP_2,27.31 //<BR>
yamān seveta satataṃ niyamāṃścāpyatandritaḥ  /<BR>
kṛṣṇājinī sottarīyaḥ śuklayajñopavītavān  // KūrmP_2,27.32 //<BR>
atha cāgnīn samāropya svātmani dhyānatatparaḥ  /<BR>
anagniraniketaḥ syānmunirmokṣaparo bhavet  // KūrmP_2,27.33 //<BR>
tāpaseṣveva vipreṣu yātrikaṃ bhaikṣamāharet  /<BR>
gṛhamedhiṣu cānyeṣu dvijeṣu vanavāsiṣu  // KūrmP_2,27.34 //<BR>
grāmādāhṛtya vāśnīyādaṣṭau grāsān vane vasan  /<BR>
pratigṛhya puṭenaiva pāṇinā śakalena vā  // KūrmP_2,27.35 //<BR>
vividhāścopaniṣada ātmasaṃsiddhaye japet  /<BR>
vidyāviśeṣān sāvitrīṃ rudrādhyāyaṃ tathaiva ca  // KūrmP_2,27.36 //<BR>
mahāprāsthānikaṃ cāsau kuryādanaśanaṃ tu vā  /<BR>
agnipraveśamanyad vā brarhmārpaṇavidhau sthitaḥ  // KūrmP_2,27.37 //<BR>
yastu samyagimamāśramaṃ śivaṃ<BR>
saṃśrayedaśivapuñjanāśanam  /<BR>
tāpasaḥ sa paramaiśvaraṃ padaṃ<BR>
yāti yatra jagato 'sya saṃsthitiḥ  // KūrmP_2,27.38 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge saptaviśo 'dhyāya<BR>
<BR>
<BR>
_____________________________________________________________<BR>
<BR>
<BR>
vyāsa uvāca<BR>
evaṃ vanāśrame sthitvā tṛtīyaṃ bhāgamāyuṣaḥ  /<BR>
caturthamāyuṣo bhāgaṃ saṃnyāsena nayet kramāt  // KūrmP_2,28.1 //<BR>
agnīnātmanī saṃsthāpya dvijaḥ pravrajito bhavet  /<BR>
yogābhyāsarataḥ śānto brahmavidyāparāyaṇaḥ  // KūrmP_2,28.2 //<BR>
yadā manasi saṃjātaṃ vaitṛṣṇyaṃ sarvavastuṣu  /<BR>
tadā saṃnyāsamicchecca patitaḥ syād viparyaye  // KūrmP_2,28.3 //<BR>
prājāpatyāṃ nirūpyeṣṭimāgneyīmathavā punaḥ  /<BR>
dāntaḥ pakvakaṣāyo 'sau brahmāśramamupāśrayet  // KūrmP_2,28.4 //<BR>
jñānasaṃnyāsinaḥ kecid vedasaṃnyāsinaḥ pare  /<BR>
karmasaṃnyāsinastvanye trividhāḥ parikīrtitāḥ  // KūrmP_2,28.5 //<BR>
yaḥ sarvasaṅganirmukto nirdvandvaścaiva nirbhayaḥ  /<BR>
procyate jñānasaṃnyāsī svātmanyeva vyavasthitaḥ  // KūrmP_2,28.6 //<BR>
vedamevābhyasennityaṃ nirāśī niṣparigrahaḥ  /<BR>
procyate vedasaṃnyāsī mumukṣurvijitendriyaḥ  // KūrmP_2,28.7 //<BR>
yastvagnīnātmasātkṛtvā brahmārpaṇaparo dvijaḥ  /<BR>
jñeyaḥ sa karmasaṃnyāsī mahāyajñaparāyaṇaḥ  // KūrmP_2,28.8 //<BR>
trayāṇāmapi caiteṣāṃ jñānī tvabhyadhiko mataḥ  /<BR>
na tasya vidyate kāryaṃ na liṅgaṃ vā vipaścitaḥ  // KūrmP_2,28.9 //<BR>
nirmamo nirbhayaḥ śānto nirdvandvaḥ parṇabhojanaḥ  /<BR>
jīrṇakaupīnavāsāḥ syānnagno vā dhyānatatparaḥ  // KūrmP_2,28.10 //<BR>
brahmacārī mitāhāro grāmādannaṃ samāharet  /<BR>
adhyātmamatirāsīta nirapekṣo nirāmiṣaḥ  // KūrmP_2,28.11 //<BR>
ātmanaiva sahāyena sukhārthaṃ vicarediha  /<BR>
nābhinandeta maraṇaṃ nābhinandeta jīvitam  // KūrmP_2,28.12 //<BR>
kālameva pratīkṣeta nideśaṃ bhṛtako yathā  /<BR>
nādhyetavyaṃ na vaktavyaṃ śrotavyaṃ na kadācana  /<BR>
evaṃ jñātvā paro yogī brahmabhūyāya kalpate  // KūrmP_2,28.13 //<BR>
ekavāsāthavā vidvān kaupīnācchādanastathā  /<BR>
muṇḍī śikhī vātha bhavet tridaṇḍī niṣparigrahaḥ  /<BR>
kāṣāyavāsāḥ satataṃ dhyānayogaparāyaṇaḥ  // KūrmP_2,28.14 //<BR>
grāmānte vṛkṣamūle vā vased devālaye 'pi vā  /<BR>
samaḥ śatrau ca mitre ca tathā mānāpamānayoḥ  /<BR>
bhaikṣyeṇa vartayennityaṃ naikānnādī bhavet kvacit  // KūrmP_2,28.15 //<BR>
yastu mohena vālasyādekānnādī bhaved yatiḥ  /<BR>
na tasya niṣkṛtiḥ kācid dharmaśāstreṣu kathyate  // KūrmP_2,28.16 //<BR>
rāgadveṣavimuktātmā samaloṣṭāśmakāñcanaḥ  /<BR>
prāṇihaṃsānivṛttaśca maunī syāt sarvanispṛhaḥ  // KūrmP_2,28.17 //<BR>
dṛṣṭipūtaṃ nyaset pādaṃ vastrapūtaṃ jalaṃ pibet  /<BR>
satyapūtāṃ vaded vāṇīṃ manaḥ pūtaṃ samācaret  // KūrmP_2,28.18 //<BR>
naikatra nivased deśe varṣābhyo 'nyatra bhikṣukaḥ  /<BR>
snānaśaucarato nityaṃ kamaṇḍalukaraḥ śuciḥ  // KūrmP_2,28.19 //<BR>
brahmacaryarato nityaṃ vanavāsarato bhavet  /<BR>
mokṣaśāstreṣu nirato brahmasūtrī jitendriyaḥ  // KūrmP_2,28.20 //<BR>
dambhāhaṅkāranirmukto nindāpaiśunyavarjitaḥ  /<BR>
ātmajñānaguṇopeto yatirmokṣamavāpnuyāt  // KūrmP_2,28.21 //<BR>
abhyaset satataṃ vedaṃ praṇavākhyaṃ sanātanam  /<BR>
snātvācamya vidhānena śucirdevālayādiṣu  // KūrmP_2,28.22 //<BR>
yajñopavītī śāntātmā kuśapāṇiḥ samāhitaḥ  /<BR>
dhautakāṣāyavasano bhasmacchannatanūrahaḥ  // KūrmP_2,28.23 //<BR>
adhiyajñaṃ brahma japedādhidaivikameva ca  /<BR>
ādhyātmikaṃ ca satataṃ vedāntābhihitaṃ ca yat  // KūrmP_2,28.24 //<BR>
putreṣu vātha nivasan brahmacārī yatirmuniḥ  /<BR>
vedamevābhyasennityaṃ sa yāti paramāṃ gatim  // KūrmP_2,28.25 //<BR>
ahiṃsā satyamasteyaṃ brahmacaryaṃ tapaḥ param  /<BR>
kṣamā dayā ca satoṣo vratānyasya viśeṣataḥ  // KūrmP_2,28.26 //<BR>
vedāntajñānaniṣṭho vā pañca yajñān samāhitaḥ  /<BR>
kuryādaharahaḥ snātvā bhikṣānnenaiva tena hi  // KūrmP_2,28.27 //<BR>
homamantrāñjapennityaṃ kāle kāle samāhitaḥ  /<BR>
svādhyāyaṃ cānvahaṃ kuryāt sāvitrīṃ saṃdhyayorjapet  // KūrmP_2,28.28 //<BR>
dhyāyīta satataṃ devamekānte parameśvaram  /<BR>
ekānnaṃ varjayennityaṃ kāmaṃ krodhaṃ parigraham  // KūrmP_2,28.29 //<BR>
ekavāsā dvivāsā vā śikhī yajñopavītavān  /<BR>
kamaṇḍalukaro vidvān tridaṇḍī yāti tatparam  // KūrmP_2,28.30 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge 'ṣṭāviṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
vyāsa uvāca<BR>
evaṃ svāśramaniṣṭhānāṃ yatīnāṃ niyatātmanām  /<BR>
bhaikṣeṇa vartanaṃ proktaṃ phalamūlairathāpi vā  // KūrmP_2,29.1 //<BR>
ekakālaṃ cared bhaikṣaṃ na prasajyeta vistare  /<BR>
bhaikṣe prasakto hi yatirviṣayeṣvapi sajjati  // KūrmP_2,29.2 //<BR>
saptāgāraṃ cared bhaikṣamalābhāt tu punaścaret  /<BR>
prakṣālya pātre bhuñjīyādadbhiḥ prakṣālayet tu tat  // KūrmP_2,29.3 //<BR>
athavānyadupādāya pātre bhuñjīta nityaśaḥ  /<BR>
bhuktvā tat saṃtyajet pātraṃ yātrāmātramalolupaḥ  // KūrmP_2,29.4 //<BR>
vidhūme sannamusale vyaṅgāre bhuktavajjane  /<BR>
vṛtte śarāvasaṃpāte bhikṣāṃ nityaṃ yatiścaret  // KūrmP_2,29.5 //<BR>
godohamātraṃ tiṣṭheta kālaṃ bhikṣuradhomukhaḥ  /<BR>
bhikṣetyuktvā sakṛt tūṣṇīmaśnīyād vāgyataḥ śuciḥ  // KūrmP_2,29.6 //<BR>
prakṣālya pāṇipādau ca samācamya yathāvidhi  /<BR>
āditye darśayitvānnaṃ bhuñjīta prāṅmukhottaraḥ  // KūrmP_2,29.7 //<BR>
hutvā prāṇāhutīḥ pañca grāsānaṣṭau samāhitaḥ  /<BR>
ācamya devaṃ brahmāṇaṃ dhyāyīta parameśvaram  // KūrmP_2,29.8 //<BR>
alābuṃ dārupātraṃ ca mṛṇmayaṃ vaiṇavaṃ tataḥ  /<BR>
catvāri yatipātrāṇi manurāha prajāpatiḥ  // KūrmP_2,29.9 //<BR>
prāgrātre pararātre ca madhyarātre tathaiva ca  /<BR>
saṃdhyāsvahni viśeṣeṇa cintayennityamīśvaram  // KūrmP_2,29.10 //<BR>
kṛtvā hṛtpadmanilaye viśvākhyaṃ viśvasaṃbhavam  /<BR>
ātmānaṃ sarvabhūtānāṃ parastāt tamasaḥ sthitam  // KūrmP_2,29.11 //<BR>
sarvasyādhārabhūtānāmānandaṃ jyotiravyayam  /<BR>
pradhānapuruṣātītamākāśaṃ dahanaṃ śivam  // KūrmP_2,29.12 //<BR>
tadantaḥ sarvabhāvānāmīśvaraṃ brahmarūpiṇam  /<BR>
dhyāyedanādimadvaitamānandādiguṇālayam  // KūrmP_2,29.13 //<BR>
mahāntaṃ paramaṃ brahma puruṣaṃ satyamavyayam  /<BR>
sitetarāruṇākāraṃ maheśaṃ viśvarūpiṇam  // KūrmP_2,29.14 //<BR>
oṅkārānte 'tha cātmānaṃ saṃsthāpya paramātmani  /<BR>
ākāśe devamīśānaṃ dhyāyītākāśamadhyagam  // KūrmP_2,29.15 //<BR>
kāraṇaṃ sarvabhāvānāmānandaikasamāśrayam  /<BR>
purāṇaṃ puruṣaṃ śaṃbhuṃ dhyāyan mucyeta bandhanāt  // KūrmP_2,29.16 //<BR>
yadvā guhāyāṃ prakṛtau jagatsaṃmohanālaye  /<BR>
vicintya paramaṃ vyoma sarvabhūtaikakāraṇam  // KūrmP_2,29.17 //<BR>
jīvanaṃ sarvabhūtānāṃ yatra lokaḥ pralīyate  /<BR>
ānandaṃ brahmaṇaḥ sūkṣmaṃ yat paśyanti mumukṣavaḥ  // KūrmP_2,29.18 //<BR>
tanmadhye nihitaṃ brahma kevalaṃ jñānalakṣaṇam  /<BR>
anantaṃ satyamīśānaṃ vicintyāsīta saṃyataḥ  // KūrmP_2,29.19 //<BR>
guhyād guhyatamaṃ jñānaṃ yatīnāmetadīritam  /<BR>
yo 'nutiṣṭhenmaheśena so 'śnute yogamaiśvaram  // KūrmP_2,29.20 //<BR>
tasmād dhyānarato nityamātmavidyāparāyaṇaḥ  /<BR>
jñānaṃ samabhyased brāhmaṃ yena mucyeta bandhanāt  // KūrmP_2,29.21 //<BR>
matvā pṛthak svamātmānaṃ sarvasmādeva kevalam  /<BR>
ānandamajaraṃ jñānaṃ dhyāyīta ca punaḥ param  // KūrmP_2,29.22 //<BR>
yasmāt bhavanti bhūtāni yad gatvā neha jāyate  /<BR>
sa tasmādīśvaro devaḥ parasmād yo 'dhitiṣṭhati  // KūrmP_2,29.23 //<BR>
yadantare tad gaganaṃ śāśvataṃ śivamavyayam  /<BR>
yadaṃśastatparo yastu sa devaḥ syānmaheśvaraḥ  // KūrmP_2,29.24 //<BR>
vratāni yāni bhikṣūṇāṃ tathaivopavratāni ca  /<BR>
ekaikātikrame teṣāṃ prāyaścittaṃ vidhīyate  // KūrmP_2,29.25 //<BR>
upetya ca striyaṃ kāmāt prāyaścittaṃ samāhitaḥ  /<BR>
prāṇāyāmasamāyuktaṃ kuryāt sāṃtapanaṃ śuciḥ  // KūrmP_2,29.26 //<BR>
tataścareta niyamāt kṛcchraṃ saṃyatamānasaḥ  /<BR>
punarāśramamāgamya cared bhiśruratandritaḥ  // KūrmP_2,29.27 //<BR>
na dharmayuktamanṛtaṃ hinastīti manīṣiṇaḥ  /<BR>
tathāpi ca na kartavyaṃ prasaṅgo hyeṣa dāruṇaḥ  // KūrmP_2,29.28 //<BR>
ekarātropavāsaśca prāṇāyāmaśataṃ tathā  /<BR>
uktvānṛtaṃ prakartavyaṃ yatinā dharmalipsunā  // KūrmP_2,29.29 //<BR>
paramāpadgatenāpi na kāryaṃ steyamanyataḥ  /<BR>
steyādabhyadhikaḥ kaścinnāstyadharma iti smṛtiḥ  /<BR>
hiṃsā caiṣāparā diṣṭā yā cātmajñānanāśikā  // KūrmP_2,29.30 //<BR>
yadetad draviṇaṃ nāma prāṇa hyete bahiśvarāḥ  /<BR>
sa tasya harati prāṇān yo yasya harate dhanam  // KūrmP_2,29.31 //<BR>
evaṃ kṛtvā sa duṣṭātmā bhinnavṛtto vratāccyutaḥ  /<BR>
bhūyo nirvedamāpannaścareccāndrāyaṇavratam  // KūrmP_2,29.32 //<BR>
vidhinā śāstradṛṣṭena saṃvatsaramiti śrutiḥ  /<BR>
bhūyo nirvedamāpannaścared bhikṣuratandritaḥ  // KūrmP_2,29.33 //<BR>
akasmādeva hiṃsāṃ tu yadi bhikṣuḥ samācaret  /<BR>
kuryātkṛchrātikṛcchraṃ tu cāndrāyaṇamathāpi vā  // KūrmP_2,29.34 //<BR>
skandedindriyadaurbalyāt striyaṃ dṛṣṭvā yatiryadi  /<BR>
tena dhārayitavyā vai prāṇāyāmāstu ṣoḍaśa  /<BR>
divāskande trirātraṃ syāt prāṇāyāmaśataṃ tathā  // KūrmP_2,29.35 //<BR>
ekānne madhumāṃse ca navaśrāddhe tathaiva ca  /<BR>
pratyakṣalavaṇe coktaṃ prājāpatyaṃ viśodhanam  // KūrmP_2,29.36 //<BR>
dhyānaniṣṭhasya satataṃ naśyate sarvapātakam  /<BR>
tasmānmaheśvaraṃ jñātvā tasya dhyānaparo bhavet  // KūrmP_2,29.37 //<BR>
yad brahma paramaṃ jyotiḥ pratiṣṭhākṣaramadvayam  /<BR>
yo 'ntarātra paraṃ brahma sa vijñeyo maheśvaraḥ  // KūrmP_2,29.38 //<BR>
eṣa devo mahādevaḥ kevalaḥ paramaḥ śivaḥ  /<BR>
tadevākṣaramadvaitaṃ tadādityāntaraṃ param  // KūrmP_2,29.39 //<BR>
yasmānmahīyate devaḥ svadhāmni jñānasaṃjñite  /<BR>
ātmayogāhvaye tattve mahādevastataḥ smṛtaḥ  // KūrmP_2,29.40 //<BR>
nānyad devānmahādevād vyatiriktaṃ prapaśyati  /<BR>
tamevātmānamanveti yaḥ sa yāti paraṃ padam  // KūrmP_2,29.41 //<BR>
manyate ye svamātmānaṃ vibhinnaṃ parameśvarāt  /<BR>
na te paśyanti taṃ devaṃ vṛthā teṣāṃ pariśramaḥ  // KūrmP_2,29.42 //<BR>
ekameva paraṃ brahma vijñeyaṃ tattvamavyayam  /<BR>
sa devastu mahādevo naitad vijñāya badhyate  // KūrmP_2,29.43 //<BR>
tasmād yateta niyataṃ yatiḥ saṃyatamānasaḥ  /<BR>
jñānayogarataḥ śānto mahādevaparāyaṇaḥ  // KūrmP_2,29.44 //<BR>
eṣa vaḥ kathito vipro yatīnāmāśramaḥ śubhaḥ  /<BR>
pitāmahena vibhunā munīnāṃ pūrvamīritam  // KūrmP_2,29.45 //<BR>
nāputraśiṣyayogibhyo dadyādidamanuttamam  /<BR>
jñānaṃ svayaṃbhuvā proktaṃ yatidharmāśrayaṃ śivam  // KūrmP_2,29.46 //<BR>
iti yatiniyamānāmetaduktaṃ vidhānaṃ<BR>
paśupatiparitoṣe yad bhavedekahetuḥ  /<BR>
na bhavati punareṣāmudbhavo vā vināśaḥ<BR>
praṇihitamanaso ye nityamevācaranti  // KūrmP_2,29.47 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge ekonatriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
vyāsa uvāca<BR>
ataḥ paraṃ pravalakṣyāmi prāyaścittavidhiṃ śubham  /<BR>
hitāya sarvaviprāṇāṃ doṣāṇāmapanuttaye  // KūrmP_2,30.1 //<BR>
akṛtvā vihitaṃ karma kṛtvā ninditameva ca  /<BR>
doṣamāpnoti puruṣaḥ prāyaścittaṃ viśodhanam  // KūrmP_2,30.2 //<BR>
prāyaścittamakṛtvā tu na tiṣṭhed brāhmaṇaḥ kvacit  /<BR>
yad brūyurbrāhmaṇāḥ śāntā vidvāṃsastatsamācaret  // KūrmP_2,30.3 //<BR>
vedārthavittamaḥ śānto dharmakāmo 'gnimān dvijaḥ  /<BR>
sa eva syāt paro dharmo yameko 'pi vyavasyati  // KūrmP_2,30.4 //<BR>
anāhitāgnayo viprāstrayo vedārthapāragāḥ  /<BR>
yad brūyurdharmakāmāste tajjñeyaṃ dharmasādhanam  // KūrmP_2,30.5 //<BR>
anekadharmaśāstrajñā ūhāpohaviśāradāḥ  /<BR>
vedādhyayanasaṃpannāḥ saptaite parikīrtitāḥ  // KūrmP_2,30.6 //<BR>
mīmāṃsājñānatattvajñā vedāntakuśalā dvijāḥ  /<BR>
ekaviṃśatisaṃkhyātāḥ prayāścittaṃ vadanti vai  // KūrmP_2,30.7 //<BR>
brahmahā madyapaḥ steno gurutalpaga eva ca  /<BR>
mahāpātakinastvete yaścaitaiḥ saha saṃvaset  // KūrmP_2,30.8 //<BR>
saṃvatsaraṃ tu patitaiḥ saṃsargaṃ kurute tu yaḥ  /<BR>
yānaśayyāsanairnityaṃ jānan vai patito bhavet  // KūrmP_2,30.9 //<BR>
yājanaṃ yonisaṃbandhaṃ tathaivādhyāpanaṃ dvijaḥ  /<BR>
kṛtvā sadyaḥ patejjñānāt saha bhojanameva ca  // KūrmP_2,30.10 //<BR>
avijñāyātha yo mohāt kuryādadhyāpanaṃ dvijaḥ  /<BR>
saṃvatsareṇa patati sahādhyayanameva ca  // KūrmP_2,30.11 //<BR>
brahmāhā dvādaśābdāni kuṭiṃ kṛtvā vane vaset  /<BR>
bhaikṣamātmaviśuddhyarthaṃ kṛtvā śavaśirodhvajam  // KūrmP_2,30.12 //<BR>
brāhmaṇāvasathān sarvān devāgārāṇi varjayet  /<BR>
vinindan svayamātmānaṃ brāhmaṇaṃ taṃ ca saṃsmaran  // KūrmP_2,30.13 //<BR>
asaṃkalpitayogyāni saptāgārāṇi saṃviśet  /<BR>
vidhūme śanakairnityaṃ vyaṅgāre bhuktavajjane  // KūrmP_2,30.14 //<BR>
ekakālaṃ cared bhaikṣaṃ doṣaṃ vikhyāpayan nṛṇām  /<BR>
vanyamūlaphalairvāpi vartayed dhairyamākṣitaḥ  // KūrmP_2,30.15 //<BR>
kapālapāṇiḥ khaṭvāṅgī brahmacaryaparāyaṇaḥ  /<BR>
pūrṇe tu dvādaśe varṣe brahmahatyāṃ vyapohati  // KūrmP_2,30.16 //<BR>
akāmataḥ kṛte pāpe prāyaścittamidaṃ śubham  /<BR>
kāmato maraṇācchuddhirjñeyā nānyena kenacit  // KūrmP_2,30.17 //<BR>
kuryādanaśanaṃ vātha bhṛgoḥ patanameva vā  /<BR>
jvalantaṃ vā viśedagniṃ jalaṃ vā praviśet svayam  // KūrmP_2,30.18 //<BR>
brāhmaṇārthe gavārthe vā samyak prāṇān parityajet  /<BR>
brahmahatyāpanodārthamantarā vā mṛtasya tu  // KūrmP_2,30.19 //<BR>
dīrghāmayānvitaṃ vipraṃ kṛtvānāmayameva tu  /<BR>
dattvā cānnaṃ sa durbhikṣe brahmahatyāṃ vyapohati  // KūrmP_2,30.20 //<BR>
aśvamedhāvabhṛthake snātvā vā śudhyate dvijaḥ  /<BR>
sarvasvaṃ vā vedavide brāhmaṇāya pradāya tu  // KūrmP_2,30.21 //<BR>
sarasvatyāstvaruṇayā saṃgame lokaviśrute  /<BR>
śudhyet triṣavaṇasnānāt trirātropoṣito dvijaḥ  // KūrmP_2,30.22 //<BR>
gatvā rāmeśvaraṃ puṇyaṃ snātvā caiva mahodadhau  /<BR>
brahmacaryādibhiryukto dṛṣṭvā rudraṃ vimucyate  // KūrmP_2,30.23 //<BR>
kapālamocanaṃ nāma tīrthaṃ devasya śūlinaḥ  /<BR>
snātvābhyarcya pitṝn bhaktyā brahmahatyāṃ vyapohati  // KūrmP_2,30.24 //<BR>
yatra devādidevena bharaveṇāmitaujasā  /<BR>
kapālaṃ sthāpitaṃ pūrvaṃ brahmaṇaḥ parameṣṭhinaḥ  // KūrmP_2,30.25 //<BR>
samabhyarcya mahādevaṃ tatra bhairavarūpiṇam  /<BR>
tarpapitvā pitṝn snātvā mucyate brahmahatyayā  // KūrmP_2,30.26 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge triśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
ṛṣaya ūcuḥ<BR>
kathaṃ devena rudreṇa śaṅkareṇāmitaujasā  /<BR>
kapālaṃ brahmaṇaḥ pūrvaṃ sthāpitaṃ dehajaṃ bhuvi  // KūrmP_2,31.1 //<BR>
sūta uvāca<BR>
śṛṇudhvamṛṣayaḥ puṇyāṃ kathāṃ pāpapraṇāśanīm  /<BR>
māhātmyaṃ devadevasya mahādevasya dhīmataḥ  // KūrmP_2,31.2 //<BR>
purā pitāmahaṃ devaṃ meruśṛṅge maharṣayaḥ  /<BR>
procuḥ praṇamya lokādiṃ kimekaṃ tattvamavyayam  // KūrmP_2,31.3 //<BR>
sa māyayā maheśasya mohito lokasaṃbhavaḥ  /<BR>
avijñāya paraṃ bhāvaṃ svātmānaṃ prāha dharṣiṇam  // KūrmP_2,31.4 //<BR>
ahaṃ dhātā jagadyoniḥ svayaṃbhūreka īśvaraḥ  /<BR>
anādimatparaṃ brahma māmabhyarcya vimucyate  // KūrmP_2,31.5 //<BR>
ahaṃ hi sarvadevānāṃ pravartakanivartakaḥ  /<BR>
na vidyate cābhyadhiko matto lokeṣu kaścana  // KūrmP_2,31.6 //<BR>
tasyaivaṃ manyamānasya jajñe nārāyaṇāṃśajaḥ  /<BR>
provāca prahasan vākyaṃ roṣatāmravilocanaḥ  // KūrmP_2,31.7 //<BR>
kiṃ kāraṇamidaṃ brahman vartate tava sāṃpratam  /<BR>
ajñānayogayuktasya na tvetaducitaṃ tava  // KūrmP_2,31.8 //<BR>
ahaṃ dhātā hi lokānāṃ yajño nārāyaṇaḥ prabhuḥ  /<BR>
na māmṛte 'sya jagato jīvanaṃ sarvadā kvacit  // KūrmP_2,31.9 //<BR>
ahameva paraṃ jyotirahameva parā gatiḥ  /<BR>
matpreritena bhavatā sṛṣṭaṃ bhuvanamaṇḍalam  // KūrmP_2,31.10 //<BR>
evaṃ vivadatormohāt parasparajayaiṣiṇoḥ  /<BR>
ājagmuryatra tau devau vedāścatvāra eva hi  // KūrmP_2,31.11 //<BR>
anvīkṣya devaṃ brahmāṇaṃ yajñātmānaṃ ca saṃsthitam  /<BR>
procuḥ saṃvignahṛdayā yāthātmyaṃ parameṣṭhinaḥ  // KūrmP_2,31.12 //<BR>
ṛgveda uvāca<BR>
yasyāntaḥ sthāni bhūtāni yasmātsarvaṃ pravartate  /<BR>
yadāhustatparaṃ tattvaṃ sa devaḥ syānmaheśvaraḥ  // KūrmP_2,31.13 //<BR>
yajurveda uvāca<BR>
yo yajñairakhilairīśo yogena ca samarcyate  /<BR>
yamāhurīśvaraṃ devaṃ sa devaḥ syāt pinākadhṛk  // KūrmP_2,31.14 //<BR>
sāmaveda uvāca<BR>
yenedaṃ bhrāmyate cakraṃ yadākāśāntaraṃ śivam  /<BR>
yogibhirvidyate tattvaṃ mahādevaḥ sa śaṅkaraḥ  // KūrmP_2,31.15 //<BR>
atharvaveda uvāca<BR>
yaṃ prapaśyanti yogeśaṃ yatanto yatayaḥ param  /<BR>
maheśaṃ puruṣaṃ rudraṃ sa devo bhagavān bhavaḥ  // KūrmP_2,31.16 //<BR>
evaṃ sa bhagavān brahmā vedānāmīritaṃ śubham  /<BR>
śrutvāha prahasan vākyaṃ viśvātmāpi vimohitaḥ  // KūrmP_2,31.17 //<BR>
kathaṃ tatparamaṃ brahma sarvasaṅgavivarjitam  /<BR>
ramate bhāryayā sārdhaṃ pramathaiścātigarvitaiḥ  // KūrmP_2,31.18 //<BR>
itirite 'tha bhagavān praṇavātmā sanātanaḥ  /<BR>
amūrto mūrtimān bhūtvā vacaḥ prāha pitāmaham  // KūrmP_2,31.19 //<BR>
praṇava uvāca<BR>
na hyeṣa bhagavān patnyā svātmano vyatiriktayā  /<BR>
kadācid ramate rudrastādṛśo hi maheśvaraḥ  // KūrmP_2,31.20 //<BR>
ayaṃ sa bhagavānīśaḥ svayañjyotiḥ sanātanaḥ  /<BR>
svānandabhūtā kathitā devī nāgantukā śivā  // KūrmP_2,31.21 //<BR>
ityevamukte 'pi tadā yajñamūrterajasya ca  /<BR>
nājñānamagamannāśamīśvarasyaiva māyayā  // KūrmP_2,31.22 //<BR>
tadantare mahājyotirviriñco viśvabhāvanaḥ  /<BR>
prāpaśyadadbhutaṃ divyaṃ pūrayan gaganāntaram  // KūrmP_2,31.23 //<BR>
tanmadhyasaṃsthaṃ vimalaṃ maṇḍalaṃ tejasojjvalam  /<BR>
vyomamadhyagataṃ divyaṃ prādurāsīd dvijottamāḥ  // KūrmP_2,31.24 //<BR>
sa dṛṣṭvā vadanaṃ divyaṃ mūrdhni lokapitāmahaḥ  /<BR>
tena tanmaṇjalaṃ ghoramālokayadaninditam  // KūrmP_2,31.25 //<BR>
prajajvālātikopena brahmaṇaḥ pañcamaṃ śiraḥ  /<BR>
kṣaṇādadṛśyata mahān puruṣo nīlalohitaḥ  // KūrmP_2,31.26 //<BR>
triśūlapiṅgalo devo nāgayajñopavītavān  /<BR>
taṃ prāha bhagavān brahmā śaṅkaraṃ nīlalohitam  // KūrmP_2,31.27 //<BR>
jānāmi bhavataḥ pūrvaṃ lalāṭādeva śaṅkara  /<BR>
prādurbhāvaṃ maheśān māmeva śaraṇaṃ vraja  // KūrmP_2,31.28 //<BR>
śrutvā sagarvavacanaṃ padmayoneratheśvaraḥ  /<BR>
prāhiṇot puruṣaṃ kālaṃ bhairavaṃ lokadāhakam  // KūrmP_2,31.29 //<BR>
sa kṛtvā sumahad yuddhaṃ brahmaṇā kālabhairavaḥ  /<BR>
cakarta tasya vadanaṃ viriñcasyātha pañcamam  // KūrmP_2,31.30 //<BR>
nikṛttavadano devo brahmā devena śaṃbhunā  /<BR>
mamāra ceśayogena jīvitaṃ prāpa viśvasṛk  // KūrmP_2,31.31 //<BR>
athānupaśyad giriśaṃ maṇḍalāntarasaṃsthitam  /<BR>
samāsīnaṃ mahādevyā mahādevaṃ sanātanam  // KūrmP_2,31.32 //<BR>
bhujaṅgarājavalayaṃ candrāvayavabhūṣaṇam  /<BR>
koṭisūryapratīkāśaṃ jaṭājūṭavirājitam  // KūrmP_2,31.33 //<BR>
śārdūlacarmavasanaṃ divyamālāsamanvitam  /<BR>
triśūlapāṇiṃ duṣprekṣyaṃ yoginaṃ bhūtibhūṣaṇam  // KūrmP_2,31.34 //<BR>
yamantarā yoganiṣṭhāḥ prapaśyanti hṛdīśvaram  /<BR>
tamādidevaṃ brahmāṇaṃ mahādevaṃ dadarśa ha  // KūrmP_2,31.35 //<BR>
yasya sā paramā devī śaktirākāśasaṃsthitā  /<BR>
so 'nantaiśvaryayogātmā maheśo dṛśyate kila  // KūrmP_2,31.36 //<BR>
yasyāśeṣajagad bījaṃ vilayaṃ yāti mohanam  /<BR>
sakṛtpraṇāmamātreṇa sa rudraḥ khalu dṛśyate  // KūrmP_2,31.37 //<BR>
yo 'tha nācāraniratān svabhaktāneva kevalam  /<BR>
vimocayati lokānāṃ nāyako dṛśyate kila  // KūrmP_2,31.38 //<BR>
yasya vedavidaḥ śāntā nirdvandvā brahmacāriṇaḥ  /<BR>
vidanti vimalaṃ rūpaṃ sa śaṃbhurdṛśyate kila  // KūrmP_2,31.39 //<BR>
yasya brahmādayo devā ṛṣayo brahmavādinaḥ  /<BR>
arcayanti sadā liṅgaṃ viśveśaḥ khalu dṛśyate  // KūrmP_2,31.40 //<BR>
yasyāśeṣajagad bījaṃ vilayaṃ yāti mohanam  /<BR>
sakṛtpraṇāmamātreṇa sa rudraḥ khalu dṛśyate  // KūrmP_2,31.41 //<BR>
vidyāsahāyo bhagavān yasyāsau maṇḍalāntaram  /<BR>
hiraṇyagarbhaputro 'sāvīśvaro dṛśyate kila  // KūrmP_2,31.42 //<BR>
yasyāśeṣajagatsūtirvijñānatanurīśvarī  /<BR>
na muñcati sadā pārśvaṃ śaṅkaro 'sāvadṛśyata  // KūrmP_2,31.43 //<BR>
puṣpaṃ vā yadi vā patraṃ yatpādayugale jalam  /<BR>
dattvā tarati saṃsāraṃ rudro 'sau dṛśyate kila  // KūrmP_2,31.44 //<BR>
tatsannidhāne sakalaṃ niyacchati sanātanaḥ  /<BR>
kālaḥ kila sa yogātmā kālakālo hi dṛśyate  // KūrmP_2,31.45 //<BR>
jīvanaṃ sarvalokānāṃ trilokasyaiva bhūṣaṇam  /<BR>
somaḥ sa dṛśyate devaḥ somo yasya vibhūṣaṇam  // KūrmP_2,31.46 //<BR>
devyā saha sadā sākṣād yasya yogaḥ svabhāvataḥ  /<BR>
gīyate paramā muktiḥ sa yogī dṛśyate kila  // KūrmP_2,31.47 //<BR>
yogino yogatattvajñā viyogābhimukhāniśam  /<BR>
yogaṃ dhyāyanti devyāsau sa yogī dṛśyate kila  // KūrmP_2,31.48 //<BR>
so 'nuvīkṣya mahādevaṃ mahādevyā sanātanam  /<BR>
varāsane samāsīnamavāpa paramāṃ smṛtim  // KūrmP_2,31.49 //<BR>
labdhvā māheśvarīṃ divyāṃ saṃsmṛtiṃ bhagavānajaḥ  /<BR>
toṣayāmāsa varadaṃ somaṃ somavibhūṣaṇam  // KūrmP_2,31.50 //<BR>
brahmovāca<BR>
namo devāya mahate mahādevyai namo namaḥ  /<BR>
namaḥ śivāya śāntāya śivāyai śāntaye namaḥ  // KūrmP_2,31.51 //<BR>
oṃ namo brahmaṇe tubhyaṃ vidyāyai te namo namaḥ  /<BR>
namo mūlaprakṛtaye maheśāya namo namaḥ  // KūrmP_2,31.52 //<BR>
namo vijñānadehāya cintāyai te namo namaḥ  /<BR>
namaste kālakālāya īśvarāyai namo namaḥ  // KūrmP_2,31.53 //<BR>
namo namo 'stu rudrāya rudrāṇyai te namo namaḥ  /<BR>
namo namaste kāmāya māyāyai ca namo namaḥ  // KūrmP_2,31.54 //<BR>
niyantre sarvakāryāṇāṃ kṣobhikāyai namo namaḥ  /<BR>
namo 'stu te prakṛtaye namo nārāyaṇāya ca  // KūrmP_2,31.55 //<BR>
yogādāyai namastubhyaṃ yogināṃ gurave namaḥ  /<BR>
namaḥ saṃsāranāśāya saṃsārotpattaye namaḥ  // KūrmP_2,31.56 //<BR>
nityānandāya vibhave namo 'stvānandamūrtaye  /<BR>
namaḥ kāryavihīnāya viśvaprakṛtaye namaḥ  // KūrmP_2,31.57 //<BR>
oṅkāramūrtaye tubhyaṃ tadantaḥ saṃsthitāya ca  /<BR>
namaste vyomasaṃsthāya vyomaśaktyai namo namaḥ  // KūrmP_2,31.58 //<BR>
iti somāṣṭakeneśaṃ praṇanāma pitāmahaḥ  /<BR>
papāta daṇḍavad bhūmau gṛṇan vai śatarudriyam  // KūrmP_2,31.59 //<BR>
atha devo mahādevaḥ praṇatārtiharo haraḥ  /<BR>
provācotthāpya hastābhyāṃ prato 'smi tava sāṃpratam  // KūrmP_2,31.60 //<BR>
dattvāsau paramaṃ yogamaiśvaryamatulaṃ mahat  /<BR>
provācāgre sthitaṃ devaṃ nīlalohitamīśvaram  // KūrmP_2,31.61 //<BR>
eṣa brahmāsya jagataḥ saṃpūjyaḥ prathamaḥ sutaḥ  /<BR>
ātmano rakṣaṇīyaste gururjyeṣṭhaḥ pitā tava  // KūrmP_2,31.62 //<BR>
ayaṃ purāṇapuruṣo na hantavyastvayānagha  /<BR>
svayogaiśvaryamāhātmyānmāmeva śaraṇaṃ gataḥ  // KūrmP_2,31.63 //<BR>
ayaṃ ca yajño bhagavān sagarvo bhavatānagha  /<BR>
śāsitavyo viriñcasya dhāraṇīyaṃ śirastvayā  // KūrmP_2,31.64 //<BR>
brahmahatyāpanodārthaṃ vrataṃ lokāya darśayan  /<BR>
carasva satataṃ bhikṣāṃ saṃsthāpaya suradvijān  // KūrmP_2,31.65 //<BR>
ityetaduktvā vacanaṃ bhagavān parameśvaraḥ  /<BR>
sthānaṃ svābhāvikaṃ divyaṃ yayau tatparamaṃ padam  // KūrmP_2,31.66 //<BR>
tataḥ sa bhagavānīśaḥ kaparde nīlalohitaḥ  /<BR>
grāhayāmāsa vadanaṃ brahmaṇaḥ kālabhairavam  // KūrmP_2,31.67 //<BR>
cara tvaṃ pāpanāśārthaṃ vrataṃ lokahitāvaham  /<BR>
kapālahasto bhagavān bhikṣāṃ gṛhṇātu sarvataḥ  // KūrmP_2,31.68 //<BR>
uktvaivaṃ prāhiṇot kanyāṃ brahmahatyāmiti śrutām  /<BR>
daṃṣṭrākarālavadanāṃ jvālāmālāvibhūṣaṇām  // KūrmP_2,31.69 //<BR>
yāvad vārāṇasīṃ divyāṃ purīmeṣa gamiṣyati  /<BR>
tāvat tvaṃ bhīṣaṇe kālamanugaccha trilocanam  // KūrmP_2,31.70 //<BR>
evamābhāṣya kālāgniṃ prāha devo maheśvaraḥ  /<BR>
aṭasva nikhilaṃ lokaṃ bhikṣārtho manniyogataḥ  // KūrmP_2,31.71 //<BR>
yadā drakṣyasi deveśaṃ nārāyaṇamanāmayam  /<BR>
tadāsau vakṣyati spaṣṭamupāyaṃ pāpaśodhanam  // KūrmP_2,31.72 //<BR>
sa devadevatāvākyamākarṇya bhagavān haraḥ  /<BR>
kapālapāṇirviśvātmā cacāra bhuvanatrayam  // KūrmP_2,31.73 //<BR>
āsthāya vikṛtaṃ veṣaṃ dīpyamānaṃ svatejasā  /<BR>
śrīmat pavitramatulaṃ jaṭājūṭavirājitam  // KūrmP_2,31.74 //<BR>
koṭisūryapratīkāśaiḥ pramathaiścātigarvitaiḥ  /<BR>
bhāti kālāgninayano mahādevaḥ samāvṛtaḥ  // KūrmP_2,31.75 //<BR>
pītvā kadamṛtaṃ divyamānandaṃ parameṣṭhinaḥ  /<BR>
līlāvilāsūbahulo lokānāgacchatīśvaraḥ  // KūrmP_2,31.76 //<BR>
taṃ dṛṣṭvā kālavadanaṃ śaṅkaraṃ kālabhairavam  /<BR>
rūpalāvaṇyasaṃpannaṃ nārīkulamagādanu  // KūrmP_2,31.77 //<BR>
gāyanti vividhaṃ gītaṃ nṛtyanti purataḥ prabhoḥ  /<BR>
sasmitaṃ prekṣya vadanaṃ cakrurbhrūbhaṅgameva ca  // KūrmP_2,31.78 //<BR>
sa devadānavādīnāṃ deśānabhyetya śūladhṛk  /<BR>
jagāma viṣṇorbhavanaṃ yatrāste madhusūdanaḥ  // KūrmP_2,31.79 //<BR>
nirīkṣya divyabhavanaṃ śaṅkaro lokaśaṅkaraḥ  /<BR>
sahaiva bhūtapravaraiḥ praveṣṭumupacakrame  // KūrmP_2,31.80 //<BR>
avijñāya paraṃ bhāvaṃ divyaṃ tatpārameśvaram  /<BR>
nyavārayat triśūlāṅkaṃ dvārapālo mahābalaḥ  // KūrmP_2,31.81 //<BR>
śaṅkhacakragadāpāṇiḥ pītavāsā mahābhujaḥ  /<BR>
viṣvaksena iti khyāto viṣṇoraṃśasamudbhavaḥ  // KūrmP_2,31.82 //<BR>
athainaṃ śaṅkaragaṇo yuyudhe viṣṇusaṃbhavam  /<BR>
bhīṣaṇo bhairavādeśāt kālavega iti śrutaḥ  // KūrmP_2,31.83 //<BR>
vijitya taṃ kālavegaṃ krodhasaṃraktalocanaḥ  /<BR>
rudrāyābhimukhaṃ raudraṃ cikṣepa ca sudarśanam  // KūrmP_2,31.84 //<BR>
atha devo mahādevastripurāristriśūlabhṛt  /<BR>
tamāpatantaṃ sāvajñamālokayadamitrajit  // KūrmP_2,31.85 //<BR>
tadantare mahadbhūtaṃ yugāntadahanopamam  /<BR>
śūlenorasi nirbhidya pātayāmāsa taṃ bhuvi  // KūrmP_2,31.86 //<BR>
sa śūlābhihato 'tyarthaṃ tyaktvā svaṃ paramaṃ balam  /<BR>
tatyāja jīvitaṃ dṛṣṭvā mṛtyuṃ vyādhihatā iva  // KūrmP_2,31.87 //<BR>
nihatya viṣṇupuruṣaṃ sārdhaṃ pramathapuṅgavaiḥ  /<BR>
viveśa cāntaragṛhaṃ samādāya kalevaram  // KūrmP_2,31.88 //<BR>
nirīkṣya jagato hetumīśvaraṃ bhagavān hariḥ  /<BR>
śiro lalāṭāt saṃbhidya raktadhārāmapātayat  // KūrmP_2,31.89 //<BR>
gṛhāṇa bhagavan bhikṣāṃ madīyāmamitadyute  /<BR>
na vidyate 'nābhyuditā tava tripuramardana  // KūrmP_2,31.90 //<BR>
na saṃpūrṇaṃ kapālaṃ tad brahmaṇaḥ parameṣṭhinaḥ  /<BR>
divyaṃ varṣasahasraṃ tu sā ca dhārā pravāhitā  // KūrmP_2,31.91 //<BR>
athābravīt kālarudraṃ harirnārāyaṇaḥ prabhuḥ  /<BR>
saṃstūya vaidikairmantrairbahumānapuraḥ saram  // KūrmP_2,31.92 //<BR>
kimarthametad vadanaṃ brahmaṇo bhavatā dhṛtam  /<BR>
provāca vṛttamakhilaṃ bhagavān parameśvaraḥ  // KūrmP_2,31.93 //<BR>
samāhūya hṛṣīkeśo brahmahatyāmathācyutaḥ  /<BR>
prārthayāmāsa deveśo vimuñceti triśūlinam  // KūrmP_2,31.94 //<BR>
na tatyājātha sā pārśvaṃ vyāhṛtāpi murāriṇā  /<BR>
ciraṃ dhyātvā jagadyoniḥ śaṅkaraṃ prāha sarvavit  // KūrmP_2,31.95 //<BR>
vrajasva bhagavan divyāṃ purīṃ vārāṇasīṃ śubhām  /<BR>
yatrākhilajagaddoṣaṃ kṣipraṃ nāśayatāśvaraḥ  // KūrmP_2,31.96 //<BR>
tataḥ śarvāṇi guhyāni tīrthānyāyatanāni ca  /<BR>
jagāma līlayā devo lokānāṃ hitakāmyayā  // KūrmP_2,31.97 //<BR>
saṃstūyamānaḥ pramathairmahāyogairitastataḥ  /<BR>
nṛtyamāno mahāyogī hastanyastakalevaraḥ  // KūrmP_2,31.98 //<BR>
tamabhyadhāvad bhagavān harirnārāyaṇaḥ svayam  /<BR>
athāsthāyāparaṃ rūpaṃ nṛtyadarśanalālasaḥ  // KūrmP_2,31.99 //<BR>
nirīkṣamāṇo novindaṃ vṛṣendrāṅkitaśāsanaḥ  /<BR>
sasmito 'nantayogātmā nṛtyati sma punaḥ punaḥ  // KūrmP_2,31.100 //<BR>
atha sānucaro rudraḥ saharirdharmavāhanaḥ  /<BR>
bheje mahādevapurīṃ vārāṇasīmiti śrutām  // KūrmP_2,31.101 //<BR>
praviṣṭamātre deveśe brahmahatyā kapardini  /<BR>
hā hetyuktvā sanādaṃ sā pātālaṃ prāpa duḥ khitā  // KūrmP_2,31.102 //<BR>
praviśya paramaṃ sthānaṃ kapālaṃ brahmaṇo haraḥ  /<BR>
gaṇānāmagrato devaḥ sthāpayāmāsa śaṅkaraḥ  // KūrmP_2,31.103 //<BR>
sthāpayitvā mahādevo dadau tacca kalevaram  /<BR>
uktvā sajīvamastvīśo viṣṇave sa ghṛṇānidhiḥ  // KūrmP_2,31.104 //<BR>
ye smaranti mamājastraṃ kāpālaṃ veṣamuttamam  /<BR>
teṣāṃ vinaśyati kṣipramihāmutra ca pātakam  // KūrmP_2,31.105 //<BR>
āgamya tīrthapravare snānaṃ kṛtvā vidhānataḥ  /<BR>
tarpayitvā pitṝn devān mucyate brahmahatyayā  // KūrmP_2,31.106 //<BR>
aśāśvataṃ jagajjñātvā ye 'smin sthāne vasanti vai  /<BR>
dehānte tat paraṃ jñānaṃ dadāmi paramaṃ padam  // KūrmP_2,31.107 //<BR>
itīdamuktvā bhagavān samāliṅgya janārdanam  /<BR>
sahaiva pramatheśānaiḥ kṣaṇādantaradhīyata  // KūrmP_2,31.108 //<BR>
sa labdhvā bhagavān kṛṣṇo viṣvaksenaṃ triśūlinaḥ  /<BR>
svaṃ deśamagat tūrṇaṃ gṛhītvāṃ paramaṃ vapuḥ  // KūrmP_2,31.109 //<BR>
etad vaḥ kathitaṃ puṇyaṃ mahāpātakanāśanam  /<BR>
kapālamocanaṃ tīrthaṃ sthāṇoḥ priyakaraṃ śubham  // KūrmP_2,31.110 //<BR>
ya imaṃ paṭhate 'dhyāyaṃ brāhmaṇānāṃ samīpataḥ  /<BR>
vācikairmānasaiḥ pāpaiḥ kāyikaiśca vimucyate  // KūrmP_2,31.111 //<BR>
<BR>
iti śrīkūrmapārāṇe ṣaṭsāhastryāṃ saṃhitāyāmuparivibhāge ekatriśo 'dhyāyaḥ<BR>
<BR>
_____________________________________________________________<BR>
<BR>
<BR>
vyāsa uvāca<BR>
surāpastu surāṃ taptāmagnivarṇāṃ svayaṃ pibet  /<BR>
tayā sa kāye nirdagdhe mucyate tu dvijottamaḥ  // KūrmP_2,32.1 //<BR>
gomūtramagnivarṇaṃ vā gośakṛdrasameva vā  /<BR>
payo ghṛtaṃ jalaṃ vātha mucyate pātakāt tataḥ  // KūrmP_2,32.2 //<BR>
jalārdravāsāḥ prayato dhyātvā nārāyaṇaṃ harim  /<BR>
brahmahatyāvrataṃ cātha caret tatpāpaśāntaye  // KūrmP_2,32.3 //<BR>
suvarṇasteyakṛd vipro rājānamabhigamya tu  /<BR>
svakarma khyāpayan brūyānmāṃ bhavānanuśāstviti  // KūrmP_2,32.4 //<BR>
gṛhītvā musalaṃ rājā sakṛd hanyāt tataḥ svayam  /<BR>
vadhe tu śuddhyate steno brāhmaṇastapasaiva vā  // KūrmP_2,32.5 //<BR>
skandhenādāya musalaṃ lakuṭaṃ vāpi khādiram  /<BR>
śaktiṃ cobhayatastīkṣṇāmāyasaṃ daṇḍameva vā  // KūrmP_2,32.6 //<BR>
rājā tena ca gantavyo muktakeśena dhāvatā  /<BR>
ācakṣāṇena tatpāpamevaṅkarmāsmi śādhi mām  // KūrmP_2,32.7 //<BR>
śāsanād vā vimokṣād vā stenaḥ steyād vimucyate  /<BR>
aśāsitvā tu taṃ rājāstenasyāpnoti kilbiṣam  // KūrmP_2,32.8 //<BR>
tapasāpanunutsustu suvarṇasteyajaṃ malam  /<BR>
cīravāsā dvijo 'raṇye cared brahmahaṇo vratam  // KūrmP_2,32.9 //<BR>
snātvāśvamedhāvabhṛthe pūtaḥ syādathavā dvijaḥ  /<BR>
pradadyād vātha viprebhyaḥ svātmatulyaṃ hiraṇyakam  // KūrmP_2,32.10 //<BR>
cared vā vatsaraṃ kṛcchraṃ brahmacaryaparāyaṇaḥ  /<BR>
brāhmaṇaḥ svarṇahārī tu tatpāpasyāpanuttaye  // KūrmP_2,32.11 //<BR>
gurorbhāryāṃ samāruhya brāhmaṇaḥ kāmamohitaḥ  /<BR>
avagūhet striyaṃ taptāṃ dīptāṃ kārṣṇāyasīṃ kṛtām  // KūrmP_2,32.12 //<BR>
svayaṃ vā śiśnavṛṣaṇāvutkṛtyādhāya cāñcalau  /<BR>
ātiṣṭhed dakṣiṇāmāśāmānipātādajihmagaḥ  // KūrmP_2,32.13 //<BR>
gurvarthaṃ vā hataḥ śuddhyeccared vā brahmahā vratam  /<BR>
śākhāṃ vā kaṇṭakopetāṃ pariṣvajyātha vatsaram  /<BR>
adhaḥ śayīta niyato mucyate gurutalpagaḥ  // KūrmP_2,32.14 //<BR>
kṛcchraṃ vābdaṃ cared vipraścīravāsāḥ samāhitaḥ  /<BR>
aśvamedhāvabhṛthake snātvā vā śuddhyate naraḥ  // KūrmP_2,32.15 //<BR>
kāle 'ṣṭame vā bhuñjāno brahmacārī sadāvratī  /<BR>
sthānāsanābhyāṃ viharaṃstrirahno 'bhyupayannapaḥ  // KūrmP_2,32.16 //<BR>
adhaḥ śāyī tribhirvarṣaistad vyapohati pātakam  /<BR>
cāndrāyaṇāni vā kuryāt pañca catvāri vā punaḥ  // KūrmP_2,32.17 //<BR>
patitaiḥ saṃprayuktānāmatha vakṣyāmi niṣkṛtim  /<BR>
patitena tu saṃsargaṃ yo yena kurute dvijaḥ  /<BR>
sa tatpāpāpanodārthaṃ tasyaiva vratamācaret  // KūrmP_2,32.18 //<BR>
taptakṛcchraṃ cared vātha saṃvatsaramatandritaḥ  /<BR>
ṣāṇmāsike tu saṃsarge prāyaścittārdhamarhati  // KūrmP_2,32.19 //<BR>
ebhirvratairapohanti mahāpātakino malam  /<BR>
puṇyatīrthābhigamanāt pṛthivyāṃ vātha niṣkṛtiḥ  // KūrmP_2,32.20 //<BR>
brahmahatyā surāpānaṃ steyaṃ gurvaṅganāgamaḥ  /<BR>
kṛtvā taiścāpi saṃsargaṃ brāhmaṇaḥ kāmakārataḥ  // KūrmP_2,32.21 //<BR>
kuryādanaśanaṃ vipraḥ puṇyatīrthe samāhitaḥ  /<BR>
jvalantaṃ vā viśedagniṃ dhyātvā devaṃ kapardinam  // KūrmP_2,32.22 //<BR>
na hyanyā niṣkṛtirdṛṣṭā munibhirdharmavādibhiḥ  /<BR>
tasmāt puṇyeṣu tīrtheṣu dahed vāpi svadehakam  // KūrmP_2,32.23 //<BR>
gatvā duhitaraṃ vipraḥ svasāraṃ vā snuṣāmapi  /<BR>
praviśejjvalanaṃ dīptaṃ matipūrvamiti sthitiḥ  // KūrmP_2,32.24 //<BR>
mātṛṣvasāṃ mātulānīṃ tathaiva ca pitṛṣvasām  /<BR>
bhāgineyīṃ samāruhya kuryāt kṛcchrātikṛcchrakau  // KūrmP_2,32.25 //<BR>
cāndrāyaṇaṃ ca kurvota tasya pāpasya śāntaye  /<BR>
dhyāyan devaṃ jagadyonimanādinidhanaṃ param  // KūrmP_2,32.26 //<BR>
bhrātṛbhāryāṃ samāruhya kuryāt tatpāpaśāntaye  /<BR>
cāndrāyaṇāni catvāri pañca vā susamāhitaḥ  // KūrmP_2,32.27 //<BR>
paitṛṣvastreyīṃ gatvā tu svastreyāṃ mātureva ca  /<BR>
mātulasya sutāṃ vāpi gatvā cāndrāyaṇaṃ caret  // KūrmP_2,32.28 //<BR>
sakhibhāryāṃ samāruhya gatvā śyālīṃ tathaiva ca  /<BR>
ahorātroṣito bhūtvā taptakṛcchraṃ samācaret  // KūrmP_2,32.29 //<BR>
udakyāgamane viprastrirātreṇa viśudhyati  /<BR>
cāṇḍālīgamane caiva taptakṛcchratrayaṃ viduḥ  /<BR>
saha sāṃtapanenāsya nānyathā niṣkṛtiḥ smṛtā  // KūrmP_2,32.30 //<BR>
mātṛgotrāṃ samāsādya samānapravarāṃ tathā  /<BR>
cādrāyaṇena śudhyeta prayatātmā samāhitaḥ  // KūrmP_2,32.31 //<BR>
brāhmaṇo brāhmaṇīṃ gatvā gṛcchramekaṃ samācaret  /<BR>
kanyakāṃ dūṣayitvā tu careccāndrāyaṇavratam  // KūrmP_2,32.32 //<BR>
amānuṣīṣu puruṣa udakyāyāmayoniṣu  /<BR>
retaḥ siktvā jale caiva kṛcchraṃ sāntapanaṃ caret  // KūrmP_2,32.33 //<BR>
bandhakīgamane viprastrirātreṇa viśuddhyati  /<BR>
gavi bhathunamāsevya careccāndrāyaṇavratam  // KūrmP_2,32.34 //<BR>
ajāvī maithunaṃ kṛtvā prājāpatyaṃ cared dvijaḥ  /<BR>
patitāṃ ca striyaṃ gatvā tribhiḥ kṛcchrai rviśuddhyati  // KūrmP_2,32.35 //<BR>
pulkasīgamane caiva kracchraṃ cāndrāyaṇaṃ caret  /<BR>
naṭīṃ śailūṣakīṃ caiva rajakīṃ veṇujīvinīm  /<BR>
gatvā cāndrāyaṇaṃ kuryāt tathā carmopajīvinīm  // KūrmP_2,32.36 //<BR>
brahāmacārī striyaṃ gacchet kathañcitkāmamohitaḥ  /<BR>
saptagāraṃ cared bhaikṣaṃ vasitvā gardabhājinam  // KūrmP_2,32.37 //<BR>
upaspṛśet triṣavaṇaṃ svapāpaṃ parikīrtayan  /<BR>
saṃvatsareṇa caikena tasmāt pāpāt pramucyate  // KūrmP_2,32.38 //<BR>
brahmahatyāvrataṃ vāpi ṣaṇmāsānācared yamī  /<BR>
mucyate hyavakīrṇo tu brāhmaṇānumate sthitaḥ  // KūrmP_2,32.39 //<BR>
saptarātramakṛtvā tu bhaikṣacaryāgnipūjanam  /<BR>
retasaśca samutsarge prāyaścittaṃ samācaret  // KūrmP_2,32.40 //<BR>
oṅkārapūrvikābhistu mahāvyāhṛtibhiḥ sadā  /<BR>
saṃvatsaraṃ tu bhuñjāno naktaṃ bhikṣāśanaḥ śuciḥ  // KūrmP_2,32.41 //<BR>
sāvitrīṃ ca japeccaiva nityaṃ krodhavivarjitaḥ  /<BR>
nadītīreṣu tīrtheṣu tasmāt pāpād vimucyate  // KūrmP_2,32.42 //<BR>
hatvā tu kṣatriyaṃ vipraḥ kuryād brahmahaṇo vratam  /<BR>
akāmato vai ṣaṇmāsān dadyān pañcaśataṃ gavām  // KūrmP_2,32.43 //<BR>
abdaṃ careta niyato vanavāsī samāhitaḥ  /<BR>
prājāpatyaṃ sāntapanaṃ taptakṛcchraṃ tu vā svayam  // KūrmP_2,32.44 //<BR>
pramāpyākāmato vaiśyaṃ kuryāt saṃvatsaradvayam  /<BR>
gosahasraṃ sapādaṃ ca dadyād brahmahaṇo vratam  /<BR>
kṛcchrātikṛcchrau vā kuryāccāndrāyaṇamathāvi vā  // KūrmP_2,32.45 //<BR>
saṃvatsaraṃ vrataṃ kuryācchūdraṃ hatvā pramādataḥ  /<BR>
gosahasrārdhapādaṃ ca dadyāt tatpāpaśāntaye  // KūrmP_2,32.46 //<BR>
aṣṭau varṣāṇi ṣaṭ trīṇi kuryād brahmahaṇo vratam  /<BR>
hatvā tu kṣatriyaṃ vaiśyaṃ śūdraṃ caiva yathākramam  // KūrmP_2,32.47 //<BR>
nihatya brāhmaṇīṃ viprastvaṣṭavarṣaṃ vrataṃ caret  /<BR>
rājanyāṃ varṣaṣaṭkaṃ tu vaiśyāṃ saṃvatsaratrayam  /<BR>
vatsareṇa viśuddhyeta śūdrāṃ hatvā dvijottamaḥ  // KūrmP_2,32.48 //<BR>
vaiśyāṃ hatvā pramādena kiñcid dadyād dvijātaye  /<BR>
antyajānāṃ vadhe caiva kuryāccāndrāyaṇaṃ vratam  /<BR>
parākeṇāthavā śuddhirityāha bhagavānajaḥ  // KūrmP_2,32.49 //<BR>
maṇḍūkaṃ nakulaṃ kākaṃ dandaśūkaṃ ca mūṣikam  /<BR>
śvānaṃ hatvā dvijaḥ kuryāt ṣoḍaśāṃśaṃ vrataṃ tataḥ  // KūrmP_2,32.50 //<BR>
payaḥ pibet trirātraṃ tu śvānaṃ hatvā suyantritaḥ  /<BR>
mārjāraṃ vātha nakulaṃ yojanaṃ vādhvano vrajet  /<BR>
kṛcchraṃ dvādaśarātraṃ tu kuryādaśvavadhe dvijaḥ  // KūrmP_2,32.51 //<BR>
abhrīṃ kārṣṇāyasīṃ dadyāt sarpaṃ hatvā dvijottamaḥ  /<BR>
palālabhāraṃ ṣaṇḍaṃ ca saisakaṃ caikamāṣakam  // KūrmP_2,32.52 //<BR>
dhṛtakumbhaṃ varāhaṃ ca tiladroṇaṃ ca tittirim  /<BR>
śukaṃ dvihāyanaṃ vatsaṃ krauñcaṃ hatvā trihāyanam  // KūrmP_2,32.53 //<BR>
hatvā haṃsaṃ balākāṃ ca bakaṃ barhiṇameva ca  /<BR>
vānaraṃ śyenabhāsau ca sparśayed brāhmaṇāya gām  // KūrmP_2,32.54 //<BR>
kravyādāṃstu mṛgān hatvā dhenuṃ dadyāt payasvinīm  /<BR>
akravyādān vatsatarīmuṣṭraṃ hatvā tu kṛṣṇalam  // KūrmP_2,32.55 //<BR>
kiñcideva tu viprāya dadyādasthimatāṃ vadhe  /<BR>
anasthnāṃ caiva hiṃsāyāṃ prāṇāyāmena śudhyati  // KūrmP_2,32.56 //<BR>
phaladānāṃ tu vṛkṣāṇāṃ chedane japyamṛkśatam  /<BR>
gulmavallīlatānāṃ tu puṣpitānāṃ ca vīrudhām  // KūrmP_2,32.57 //<BR>
anyeṣāṃ caiva vṛkṣāṇāṃ sarasānāṃ ca sarvaśaḥ  /<BR>
phalapuṣpodbhavānāṃ ca ghṛtaprāśo viśodhanam  // KūrmP_2,32.58 //<BR>
hastināṃ ca vadhe dṛṣṭaṃ taptakṛcchraṃ viśodhanam  /<BR>
cāndrāyaṇaṃ parākaṃ vā gāṃ hatvā tu pramādataḥ  /<BR>
matipūrvaṃ vadhe cāsyāḥ prāyaścittaṃ na vidyate  // KūrmP_2,32.59 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge dvātriśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
vyāsa uvāca<BR>
manuṣyāṇāṃ tu haraṇaṃ kṛtvā strīṇāṃ gṛhasya ca  /<BR>
vāpīkūpajalānāṃ ca śudhyeccāndrāyaṇena tu  // KūrmP_2,33.1 //<BR>
dravyāṇāmalpasārāṇāṃ steyaṃ kṛtvānyaveśmataḥ  /<BR>
caret sāṃtapanaṃ kṛcchraṃ tanniryātyātmaśuddhaye  // KūrmP_2,33.2 //<BR>
dhānyānnadhanacauryaṃ tu kṛtvā kāmād dvijottamaḥ  /<BR>
svajātīyagṛhādeva kṛcchrārdhena viśuddhyati  // KūrmP_2,33.3 //<BR>
bhakṣabhojyāpaharaṇe yānaśayyāsanasya ca  /<BR>
puṣpamūlaphalānāṃ ca pañcagavyaṃ viśodhanam  // KūrmP_2,33.4 //<BR>
tṛṇakāṣṭhadrumāṇāṃ ca śuṣkānnasya guḍasya ca  /<BR>
cailacarmāmiṣāṇāṃ ca trirātraṃ syādabhojanam  // KūrmP_2,33.5 //<BR>
maṇimuktāpravālānāṃ tāmrasya rajatasya ca  /<BR>
ayaḥ kāṃsyopalānāṃ ca dvādaśāhaṃ kaṇāśanam  // KūrmP_2,33.6 //<BR>
kārpāsakīṭajorṇānāṃ dviśaphaikaśaphasya ca  /<BR>
pakṣigandhauṣadhīnāṃ ca rajvāścaiva tryahaṃ payaḥ  // KūrmP_2,33.7 //<BR>
naramāṃsāśanaṃ kṛtvā cāndrāyaṇamathācaret  /<BR>
kākaṃ caiva tathā śvānaṃ jagdhvā hastinameva ca  /<BR>
varāhaṃ kukkuṭaṃ cātha taptakṛcchreṇa śudhyati  // KūrmP_2,33.8 //<BR>
kravyādānāṃ ca māṃsāni purīṣaṃ mūtrameva ca  /<BR>
gogomāyukapīnāṃ ca tadeva vratamācaret  /<BR>
upoṣya dvādaśāhaṃ tu kūṣmāṇḍairjuhuyād ghṛtam  // KūrmP_2,33.9 //<BR>
nakulolūkamārjāraṃ jagdhvā sāṃtapanaṃ caret  /<BR>
śvāpadoṣṭrakharāñjagdhvā taptakṛcchreṇa śuddhyati  /<BR>
vratavaccaiva saṃskāraṃ pūrveṇa vidhinaiva tu  // KūrmP_2,33.10 //<BR>
bakaṃ caiva balākaṃ ca haṃsaṃ kāraṇḍavaṃ tathā  /<BR>
cakravākaṃ plavaṃ jagghvā dvādaśāhamabhojanam  // KūrmP_2,33.11 //<BR>
kapotaṃ ṭiṭṭibhaṃ caiva śukaṃ sārasameva ca  /<BR>
ulūkaṃ jālapādaṃ ca jagdhvāpyetad vrataṃ caret  // KūrmP_2,33.12 //<BR>
śiśumāraṃ tathā cāṣaṃ matsyamāṃsaṃ tathaiva ca  /<BR>
jagdhvā caiva kaṭāhārametadeva cared vratam  // KūrmP_2,33.13 //<BR>
kokilaṃ caiva matsyāṃśca maṇḍukaṃ bhujagaṃ tathā  /<BR>
gomūtrayāvakāhāro māsenaikena śuddhyati  // KūrmP_2,33.14 //<BR>
jalecarāṃśca jalajān prattudānnakhaviṣkirān  /<BR>
raktapādāṃstathā jagdhvā saptāhaṃ caitadācaret  // KūrmP_2,33.15 //<BR>
śuno māṃsaṃ śuṣkamāṃsamātmārthaṃ ca tathā kṛtam  /<BR>
bhuktvā māsaṃ caredetat tatpāpasyāpanuttaye  // KūrmP_2,33.16 //<BR>
vārtākaṃ bhustṛṇaṃ śigruṃ khukhuṇḍaṃ karakaṃ tathā  /<BR>
prājāpatyaṃ carejjagdhvā śaṅkhaṃ kumbhīkameva ca  // KūrmP_2,33.17 //<BR>
palāṇḍuṃ laśunaṃ caiva bhuktvā cāndrāyaṇaṃ caret  /<BR>
nālikāṃ taṇḍulīyaṃ ca prājāpatyena śuddhyati  // KūrmP_2,33.18 //<BR>
aśmāntakaṃ tathā potaṃ taptakṛcchreṇa śuddhyati  /<BR>
prājāpatyena śuddhiḥ syāt kakkubhāṇḍasya bhakṣaṇe  // KūrmP_2,33.19 //<BR>
alābuṃ kiṃśukaṃ caiva bhuktvā caitad vrataṃ caret  /<BR>
udumbaraṃ ca kāmena taptakṛcchreṇa śuddhyati  // KūrmP_2,33.20 //<BR>
vṛthā kṛsarasaṃyāvaṃ pāyasāpūpasaṃkulam  /<BR>
bhuktvā caivaṃ vidhaṃ tvannaṃ trirātreṇa viśuddhyati  // KūrmP_2,33.21 //<BR>
pītvā kṣīrāṇyapeyāni brahmacārī samāhitaḥ  /<BR>
gomūtrayāvakāhāro māsenaikena śuddhyati  // KūrmP_2,33.22 //<BR>
anirdaśāhaṃ gokṣīraṃ māhiṣaṃ cājameva ca  /<BR>
saṃdhinyāśca vivatsāyāḥ piban kṣīramidaṃ caret  // KūrmP_2,33.23 //<BR>
eteṣāṃ ca vikārāṇi pītvā mohena mānavaḥ  /<BR>
gomūtrayāvakāhāraḥ saptarātreṇa śuddhyati  // KūrmP_2,33.24 //<BR>
bhuktvā caiva navaśrāddhe mṛtake sūtake tathā  /<BR>
cāndrāyaṇena śuddhyeta brāhmaṇastu samāhitaḥ  // KūrmP_2,33.25 //<BR>
yasyāgnau hūyate nityaṃ na yasyāgraṃ na dīyate  /<BR>
cāndrāyaṇaṃ caret samyak tasyānnaprāśane dvijaḥ  // KūrmP_2,33.26 //<BR>
abhojyānāṃ tu sarveṣāṃ bhuktvā cānnamupaskṛtam  /<BR>
antāvasāyināṃ caiva taptakṛcchreṇa śuddhyati  // KūrmP_2,33.27 //<BR>
cāṇḍālānnaṃ dvijo bhuktvā samyak cāndrāyaṇaṃ caret  /<BR>
buddhipūrvaṃ tu kṛcchrābdaṃ punaḥ saṃskārameva ca  // KūrmP_2,33.28 //<BR>
asurāmadyapānena kuryāccāndrāyaṇavratam  /<BR>
abhojyānnaṃ tu bhuktvā ca prājāpatyena śuddhyati  // KūrmP_2,33.29 //<BR>
viṇmūtrapāśanaṃ kṛtvā retasaścaitadācaret  /<BR>
anādiṣṭeṣu caikāhaṃ sarvatra tu yathārthataḥ  // KūrmP_2,33.30 //<BR>
viḍvarāhakharoṣṭrāṇāṃ gomāyoḥ kapikākayoḥ  /<BR>
prāśya mūtrapurīṣāṇi dvijaścāndrāyaṇaṃ caret  // KūrmP_2,33.31 //<BR>
ajñānāt prāśya viṇmūtraṃ surāsaṃspṛṣṭameva ca  /<BR>
punaḥ saṃskāramarhanti trayo varṇā dvijātayaḥ  // KūrmP_2,33.32 //<BR>
kravyādāṃ pakṣiṇāṃ caiva prāśya mūtrapurīṣakam  /<BR>
mahāsāṃtapanaṃ mohāt tathā kuryād dvijottamaḥ  /<BR>
bhāsamaṇḍūkakurare viṣkire kṛcchramācaret  // KūrmP_2,33.33 //<BR>
prājāpatyena śuddhyeta brāhāmaṇocchiṣṭabhojane  /<BR>
kṣatriye taptakṛcchraṃ syād vaiśye caivātikṛcchrakam  /<BR>
śūdrocchiṣṭaṃ dvijo bhuktvā kuryāccāndrāyaṇavratam  // KūrmP_2,33.34 //<BR>
surābhāṇḍodare vāri pītvā cāndrāyaṇaṃ caret  /<BR>
śunocchiṣṭaṃ dvijo bhuktvā trirātreṇa viśuddhyati  /<BR>
gomūtrayāvakāhāraḥ pītaśeṣaṃ ca rāgavān  // KūrmP_2,33.35 //<BR>
apo mūtrapurīṣādyairdūṣitāḥ prāśayed yadā  /<BR>
tadā sāṃtapanaṃ proktaṃ vrataṃ pāpaviśodhanam  // KūrmP_2,33.36 //<BR>
cāṇḍālakūpabhāṇḍeṣu yadi jñānāt pibejjalam  /<BR>
caret sāṃtapanaṃ kṛcchraṃ brāhmaṇaḥ pāpaśodhanam  // KūrmP_2,33.37 //<BR>
cāṇḍālena tu saṃspṛṣṭaṃ pītvā vāri dvijottamaḥ  /<BR>
trirātreṇa viśuddhyeta pañcagavyena caiva hi  // KūrmP_2,33.38 //<BR>
mahāpātakisaṃsparśe bhuṅkte 'snātvā dvijo yadi  /<BR>
buddhipūrvaṃ tu mūḍhātmā taptakṛcchraṃ samācaret  // KūrmP_2,33.39 //<BR>
spṛṣṭvā mahāpātakinaṃ cāṇḍālaṃ vā rajasvalām  /<BR>
pramādād bhojanaṃ kṛtvā trirātreṇa viśuddhyati  // KūrmP_2,33.40 //<BR>
snānārhe yadi bhuñjīta ahorātreṇa śuddhyati  /<BR>
buddhipūrvaṃ tu kṛcchreṇa bhagavānāha padmajaḥ  // KūrmP_2,33.41 //<BR>
śuṣkaparyuṣitādīni gavādipratidūṣitam  /<BR>
bhuktvopavāsaṃ kurvota kṛcchrapādamathāpi vā  // KūrmP_2,33.42 //<BR>
saṃvatsarānte kṛcchraṃ tu cared vipraḥ punaḥ punaḥ  /<BR>
ajñātabhuktaśuddhyarthaṃ jñātasya tu viśeṣataḥ  // KūrmP_2,33.43 //<BR>
vrātyānāṃ yajanaṃ kṛtvā pareṣāmantyakarma ca  /<BR>
abhicāramahīnaṃ ca tribhiḥ kṛcchrairviśuddhyati  // KūrmP_2,33.44 //<BR>
brāhmaṇādihatānāṃ tu kṛtvā dāhādikāḥ kriyāḥ  /<BR>
gomūtrayāvakāhāraḥ prājāpatyena śuddhyati  // KūrmP_2,33.45 //<BR>
tailābhyakto 'thavā kuryād yadi mūtrapurīṣake  /<BR>
ahorātreṇa śuddhyeta śmaśrukarma ca maithunam  // KūrmP_2,33.46 //<BR>
ekāhena vivāhāgniṃ parihārya dvijottamaḥ  /<BR>
trirātreṇa viśaddhyeta trirātrāt ṣaḍahaṃ punaḥ  // KūrmP_2,33.47 //<BR>
daśāhaṃ dvādaśāhaṃ vā parihārya pramādataḥ  /<BR>
kṛcchraṃ cāndrāyaṇaṃ kuryāt tatpāpasyāpanuttaye  // KūrmP_2,33.48 //<BR>
patitād dravyamādāya tadutsargeṇa śuddhyati  /<BR>
caret sāṃtapanaṃ kṛcchramityāha bhagavān prabhuḥ  // KūrmP_2,33.49 //<BR>
anāśakanivṛttāstu pravrajyāvasitāstathā  /<BR>
careyustrīṇi kṛcchrāṇi trīṇi cāndrāyaṇāni ca  // KūrmP_2,33.50 //<BR>
punaśca jātakarmādisaṃkāraiḥ saṃskṛtā dvijāḥ  /<BR>
śuddhyeyustad vrataṃ samyak careyurdharmavardhanāḥ  // KūrmP_2,33.51 //<BR>
anupāsitasaṃdhyastu tadaharyāpako vaset  /<BR>
anaśnan saṃyatamanā rātrau ced rātrimeva hi  // KūrmP_2,33.52 //<BR>
akṛtvā samidādhānaṃ śuciḥ snātvā samāhitaḥ  /<BR>
gāyatryaṣṭasahasrasya japyaṃ kuryād viśuddhaye  // KūrmP_2,33.53 //<BR>
upāsīta na cet saṃdhyāṃ gṛhastho 'pi pramādataḥ  /<BR>
snātvā viśuddhyate sadyaḥ pariśrāntastu saṃyamāt  // KūrmP_2,33.54 //<BR>
vedoditāni nityāni karmāṇi ca vilopya tu  /<BR>
snātakavratalopaṃ tu kṛtvā copavased dinam  // KūrmP_2,33.55 //<BR>
saṃvatsaraṃ caret kṛcchramagnyutsādī dvijottamaḥ  /<BR>
cāndrāyaṇaṃ cared vrātyo gopradānena śuddhyati  // KūrmP_2,33.56 //<BR>
nāstikyaṃ yadi kurvota prājāpatyaṃ cared dvijaḥ  /<BR>
devadrohaṃ gurudrohaṃ taptakṛcchreṇa śuddhyati  // KūrmP_2,33.57 //<BR>
uṣṭrayānaṃ samāruhya kharayānaṃ ca kāmataḥ  /<BR>
trirātreṇa viśuddhyet tu nagno vā praviśejjalam  // KūrmP_2,33.58 //<BR>
ṣaṣṭhānnakālatāmāsaṃ saṃhitājapa eva ca  /<BR>
homāśca śākalā nityamapāṅktānāṃ viśodhanam  // KūrmP_2,33.59 //<BR>
nīlaṃ raktaṃ vasitvā ca brāhmaṇo vastrameva hi  /<BR>
ahorātroṣitaḥ snātaḥ pañcagavyena śuddhyati  // KūrmP_2,33.60 //<BR>
vedadharmapurāṇānāṃ caṇḍālasya tu bhāṣaṇe  /<BR>
cāndrāyaṇena śuddhiḥ syānna hyanyā tasya niṣkṛtiḥ  // KūrmP_2,33.61 //<BR>
udbandhanādinihataṃ saṃspṛśya brāhmaṇaḥ kvacit  /<BR>
cāndrāyaṇena śuddhiḥ syāt prājāpatyena vā punaḥ  // KūrmP_2,33.62 //<BR>
ucchiṣṭo yadyanācāntaścāṇḍālādīn spṛśed dvijaḥ  /<BR>
pramādād vai japet snātvā gāyatryaṣṭasahasrakam  // KūrmP_2,33.63 //<BR>
drupadānāṃ śataṃ vāpi brahmacārī samāhitaḥ  /<BR>
trirātropoṣitaḥ samyak pañcagavyena śuddhyati  // KūrmP_2,33.64 //<BR>
caṇḍālapatitādīṃstu kāmād yaḥ saṃspṛśed dvijaḥ  /<BR>
ucchiṣṭastatra kurvota prājāpatyaṃ viśuddhaye  // KūrmP_2,33.65 //<BR>
cāṇḍālasūtakaśavāṃstathā nārīṃ rajasvalām  /<BR>
spṛṣṭvā snāyād viśuddhyarthaṃ tatspṛṣṭaṃ patitiṃ tathā  // KūrmP_2,33.66 //<BR>
cāṇḍālasūtakaśavaiḥ saṃspṛṣṭaṃ saṃspṛśed yadi  /<BR>
pramādāt tata ācamya japaṃ kuryāt samāhitaḥ  // KūrmP_2,33.67 //<BR>
tat spṛṣṭasparśinaṃ spṛṣṭvā buddhipūrvaṃ dvijottamaḥ  /<BR>
ācamet tad viśuddhyarthaṃ prāha devaḥ pitāmahaḥ  // KūrmP_2,33.68 //<BR>
bhuñjānasya tu viprasya kadācit saṃstraved gudam  /<BR>
kṛtvā śaucaṃ tataḥ snāyādupoṣya juhuyād ghṛtam  // KūrmP_2,33.69 //<BR>
cāṇḍālāntyaśavaṃ spṛṣṭvā kṛcchraṃ kuryād viśuddhaye  /<BR>
spṛṣṭvābhyaktastvasaṃspṛśyamahorātreṇa śuddhyati  // KūrmP_2,33.70 //<BR>
surāṃ spṛṣṭvā dvijaḥ kuryāt prāṇāyāmatrayaṃ śuciḥ  /<BR>
palāṇḍuṃ laśunaṃ caiva ghṛtaṃ prāśya tataḥ śuciḥ  // KūrmP_2,33.71 //<BR>
brāhmaṇastu śunā daṣṭastryahaṃ sāyaṃ payaḥ pibet  /<BR>
nābherūrdhvaṃ tu daṣṭasya tadeva dviguṇaṃ bhavet  // KūrmP_2,33.72 //<BR>
syādetat triguṇaṃ bāhvormūrdhni ca syāccaturguṇam  /<BR>
snātvā japed vā sāvitrīṃ śvabhirdaṣṭo dvijottamaḥ  // KūrmP_2,33.73 //<BR>
anirvartya mahāyajñān yo bhuṅkte tu dvijottamaḥ  /<BR>
anāturaḥ sati dhane kṛcchrārdhena sa śuddhyati  // KūrmP_2,33.74 //<BR>
āhitāgnirupasthānaṃ na kuryād yastu parvaṇi  /<BR>
ṛtau na gacched bhāryāṃ vā so 'pi kṛcchrārdhamācaret  // KūrmP_2,33.75 //<BR>
vinādbhirapsu nāpyārtaḥ śarīraṃ sanniveśya ca  /<BR>
sacailo jalamāplutya gāmālabhya viśuddhyati  // KūrmP_2,33.76 //<BR>
buddhipūrvaṃ tvabhyudito japedantarjale dvijaḥ  /<BR>
gāyatryaṣṭasahasraṃ tu tryahaṃ copavased vratī  // KūrmP_2,33.77 //<BR>
anugamyecchayā śūdraṃ pretībhūtaṃ dvijottamaḥ  /<BR>
gāyatryaṣṭasahasraṃ ca japyaṃ kuryānnadīṣu ca  // KūrmP_2,33.78 //<BR>
kṛtvā tu śapathaṃ vipro viprasya vadhasaṃyutam  /<BR>
mṛṣaiva yāvakānnena kuryāccāndrāyaṇaṃ vratam  // KūrmP_2,33.79 //<BR>
paṅktyāṃ viṣamadānaṃ tu kṛtvā kṛcchreṇa śuddhyati  /<BR>
chāyāṃ śvapākasyāruhya snātvā saṃprāśayed ghṛtam  // KūrmP_2,33.80 //<BR>
īkṣedādityamaśucirdṛṣṭvāgniṃ candrameva vā  /<BR>
mānuṣaṃ cāsthi saṃspṛśya snānaṃ kṛtvā viśuddhyati  // KūrmP_2,33.81 //<BR>
kṛtvā tu mithyādhyayanaṃ cared bhaikṣaṃ tu vatsaram  /<BR>
kṛtaghno brāhmaṇagṛhe pañca saṃvatsaraṃ vratī  // KūrmP_2,33.82 //<BR>
huṅkāraṃ brāhmaṇasyoktvā tvaṅkāraṃ ca garīyasaḥ  /<BR>
snātvānaśnannahaḥ śeṣaṃ praṇipatya prasādayet  // KūrmP_2,33.83 //<BR>
tāḍayitvā tṛṇenāpi kaṇṭhaṃ baddhvāpi vāsasā  /<BR>
vivāde vāpi nirjitya praṇipatya prasādayet  // KūrmP_2,33.84 //<BR>
avagūrya caret kṛcchramatikṛcchraṃ nipātane  /<BR>
kṛcchrātikṛcchrau kurvota viprasyotpādya śoṇitam  // KūrmP_2,33.85 //<BR>
gurorākrośamanṛtaṃ kṛtvā kuryād viśodhanam  /<BR>
ekarātraṃ trirātraṃ vā tatpāpasyāpanuttaye  // KūrmP_2,33.86 //<BR>
devarṣoṇāmabhimukhaṃ ṣṭhīvanākrośane kṛte  /<BR>
ulmukena dahejjihvāṃ dātavyaṃ ca hiraṇyakam  // KūrmP_2,33.87 //<BR>
devodyāne tu yaḥ kuryānmūtroccāraṃ sakṛd dvijaḥ  /<BR>
chindyācchiśnaṃ tu śuddhyarthaṃ careccāndrāyaṇaṃ tu vā  // KūrmP_2,33.88 //<BR>
devatāyatane mūtraṃ kṛtvā mohād dvijottamaḥ  /<BR>
śiśnasyotkartanaṃ kṛtvā cāndrāyaṇamathācaret  // KūrmP_2,33.89 //<BR>
devatānāmṛṣīṇāṃ ca devānāṃ caiva kutsanam  /<BR>
kṛtvā samyak prakurvota prājāpatyaṃ dvijottamaḥ  // KūrmP_2,33.90 //<BR>
taistu saṃbhāṣaṇaṃ kṛtvā snātvā devān samarcayet  /<BR>
dṛṣṭvā vīkṣeta bhāsvantaṃ smvatvā viśeśvaraṃ smaret  // KūrmP_2,33.91 //<BR>
yaḥ sarvabhūtādhipatiṃ viśveśānaṃ vinindati  /<BR>
na tasya niṣkṛtiḥ śakyā kartuṃ varṣaśatairapi  // KūrmP_2,33.92 //<BR>
cāndrāyaṇaṃ caret pūrvaṃ kṛcchraṃ caivātikṛcchrakam  /<BR>
prapannaḥ śaraṇaṃ devaṃ tasmāt pāpād vimucyate  // KūrmP_2,33.93 //<BR>
sarvasvadānaṃ vidhivat sarvapāpaviśodhanam  /<BR>
cāndrāyaṇaṃ cavidhinā kṛcchraṃ caivātikṛcchrakam  // KūrmP_2,33.94 //<BR>
puṇyakṣetrābhigamanaṃ sarvapāpavināśanam  /<BR>
devatābhyarcanaṃ nṝṇāmaśeṣāghavināśanam  // KūrmP_2,33.95 //<BR>
amāvasyāṃ tithiṃ prāpya yaḥ samārādhayecchivam  /<BR>
brāhmaṇān bhojayitvā tu sarvapāpaiḥ pramucyate  // KūrmP_2,33.96 //<BR>
kṛṣṇāṣṭamyāṃ mahādevaṃ tathā kṛṣṇacaturdaśīm  /<BR>
saṃpūjya brāhmaṇamukhe sarvapāpaiḥ pramucyate  // KūrmP_2,33.97 //<BR>
trayodaśyāṃ tathā rātrau sopahāraṃ trilocanam  /<BR>
dṛṣṭveśaṃ prathame yāme mucyate sarvapātakaiḥ  // KūrmP_2,33.98 //<BR>
upoṣitaścaturdaśyāṃ kṛṣṇapakṣe samāhitaḥ  /<BR>
yamāca dharmarājāya mṛtyave cāntakāya ca  // KūrmP_2,33.99 //<BR>
vaivasvatāya kālāya sarvabhūtakṣayāya ca  /<BR>
pratyekaṃ tilasaṃyuktān dadyāt saptodakāñjalīn  /<BR>
snātvā nadyāṃ tu pūrvāhne mucyate sarvapātakaiḥ  // KūrmP_2,33.100 //<BR>
brahmacaryamadhaḥ śayyāmupavāsaṃ dvijārcanam  /<BR>
vrateṣveteṣu kurvota śāntaḥ saṃyatamānasaḥ  // KūrmP_2,33.101 //<BR>
amāvasyāyāṃ brahmāṇaṃ samuddiśya pitāmaham  /<BR>
brāhmaṇāṃstrīn samabhyarcya mucyate sarvapātakaiḥ  // KūrmP_2,33.102 //<BR>
ṣaṣṭhyāmupoṣito devaṃ śuklapakṣe samāhitaḥ  /<BR>
saptamyāmarcayed bhānuṃ mucyate sarvapātakaiḥ  // KūrmP_2,33.103 //<BR>
bharaṇyāṃ ca caturthyāṃ ca śanaiścaradine yamam  /<BR>
pūjayet saptajanmotthairmucyate pātakairnaraḥ  // KūrmP_2,33.104 //<BR>
ekādaśyāṃ nirāhāraḥ samabhyarcya janārdanam  /<BR>
dvādaśyāṃ śuklapakṣasya mahāpāpaiḥ pramucyate  // KūrmP_2,33.105 //<BR>
tapo japastīrthasevā devabrāhmaṇapūjanam  /<BR>
grahaṇādiṣu kāleṣu mahāpātakaśodhanam  // KūrmP_2,33.106 //<BR>
yaḥ sarvapāpayukto 'pi puṇyatīrtheṣu mānavaḥ  /<BR>
niyamena tyajet prāṇān sa mucyet sarvapātakaiḥ  // KūrmP_2,33.107 //<BR>
brahmaghnaṃ vā kṛtaghnaṃ vā mahāpātakadūṣitam  /<BR>
bhartāramuddharennārī praviṣṭā saha pāvakam  // KūrmP_2,33.108 //<BR>
etadeva paraṃ strīṇāṃ prāyaścittaṃ vidurbudhāḥ  /<BR>
sarvapāpasamudbhūtau nātra kāryā vicāraṇā  // KūrmP_2,33.109 //<BR>
pativratā tu yā nārī bhartṛśuśrūṣaṇotsukā  /<BR>
na tasyā vidyate pāpamiha loke paratra ca  // KūrmP_2,33.110 //<BR>
pativratā dharmaratā rudrāṇyeva na saṃśayaḥ  /<BR>
nāsyāḥ parābhavaṃ kartuṃ śaknotīha janaḥ kvacit  // KūrmP_2,33.111 //<BR>
yathā rāmasya subhagā sītā trailokyaviśrutā  /<BR>
patnī dāśaratherdevī vijigye rākṣaseśvaram  // KūrmP_2,33.112 //<BR>
rāmasya bhāryāṃ vimalāṃ rāvaṇo rākṣaseśvaraḥ  /<BR>
sītāṃ viśālanayanāṃ cakame kālacoditaḥ  // KūrmP_2,33.113 //<BR>
gṛhītvā māyayā veṣaṃ carantīṃ vijane vane  /<BR>
samāhartuṃ matiṃ cakre tāpasaḥ kila kāminīm  // KūrmP_2,33.114 //<BR>
vijñāya sā ca tadbhāvaṃ smṛtvā dāśarathiṃ patim  /<BR>
jagāma śaraṇaṃ vahnimāvasathyaṃ śucismitā  // KūrmP_2,33.115 //<BR>
upatasthe mahāyogaṃ sarvadoṣavināśanam  /<BR>
kṛtāñjalī rāmapatnī śākṣāt patimivācyutam  // KūrmP_2,33.116 //<BR>
namasyāmi mahāyogaṃ kṛtāntaṃ gahanaṃ param  /<BR>
dāhakaṃ sarvabhūtānāmīśānaṃ kālarūpiṇam  // KūrmP_2,33.117 //<BR>
namasye pāvakaṃ devaṃ sākṣiṇaṃ viśvatomukham  /<BR>
ātmānaṃ dīptavapuṣaṃ sarvabhūtahṛdī sthitam  // KūrmP_2,33.118 //<BR>
prapadye śaraṇaṃ vahniṃ brahmaṇyaṃ brahmarūpiṇam  /<BR>
bhūteśaṃ kṛttivasanaṃ śaraṇyaṃ paramaṃ padam  // KūrmP_2,33.119 //<BR>
oṃ prapadye jaganmūrtiṃ prabhavaṃ sarvatejasām  /<BR>
mahāyogeśvaraṃ vahnimādityaṃ parameṣṭhinam  // KūrmP_2,33.120 //<BR>
prapadye śaraṇaṃ rudraṃ mahāgrāsaṃ triśūlinam  /<BR>
kālāgniṃ yogināmīśaṃ bhogamokṣaphalapradam  // KūrmP_2,33.121 //<BR>
prapadye tvāṃ virūpākṣaṃ bhurbhuvaḥ svaḥ svarūpiṇam  /<BR>
hiraṇyamaye gṛhe guptaṃ mahāntamamitaujasam  // KūrmP_2,33.122 //<BR>
vaiśvānaraṃ prapadye 'haṃ sarvabhūteṣvavasthitam  /<BR>
havyakavyavahaṃ devaṃ prapadye vahnimīśvaram  // KūrmP_2,33.123 //<BR>
prapadye tatparaṃ tattvaṃ vareṇyaṃ savituḥ svayam  /<BR>
bhargamagniparaṃ jyotī rakṣa māṃ havyavāhana  // KūrmP_2,33.124 //<BR>
iti vahnyaṣṭakaṃ japtvā rāmapatnī yaśasvinī  /<BR>
dhyāyantī manasā tasthau rāmamunmīlitekṣaṇā  // KūrmP_2,33.125 //<BR>
athāvasathyād bhagavān havyavāho maheśvaraḥ  /<BR>
āvirāsīt sudīptātmā tejasā pradahanniva  // KūrmP_2,33.126 //<BR>
svaṣṭvā māyāmayīṃ sītāṃ sa rāvaṇavadhepsayā  /<BR>
sītāmādāya dharmiṣṭhāṃ pāvako 'ntaradhīyata  // KūrmP_2,33.127 //<BR>
tāṃ dṛṣṭvā tādṛśīṃ sītāṃ rāvaṇo rākṣaseśvaraḥ  /<BR>
samādāya yayau laṅkāṃ sāgarāntarasaṃsthitām  // KūrmP_2,33.128 //<BR>
kṛtvātha rāvaṇavadhaṃ rāmo lakṣmaṇasaṃyutaḥ  /<BR>
masādāyābhavat sītāṃ śaṅkākulitamānasaḥ  // KūrmP_2,33.129 //<BR>
sā pratyayāya bhūtānāṃ sītā māyāmīya punaḥ  /<BR>
viveśa pāvakaṃ dīptaṃ dadāha jvalano 'pi tām  // KūrmP_2,33.130 //<BR>
dagdhvā māyāmayīṃ sītāṃ bhagavānugradīdhitiḥ  /<BR>
rāmāyādarśayat sītāṃ pāvako 'bhūt surapriyaḥ  // KūrmP_2,33.131 //<BR>
pragṛhya bhartuścaraṇau karābhyāṃ sā sumadhyamā  /<BR>
cakāra praṇatiṃ bhūmau rāmāya janakātmajā  // KūrmP_2,33.132 //<BR>
dṛṣṭvā hṛṣṭamanā rāmo vismayākulalocanaḥ  /<BR>
nanāma vahniṃ sirasā toṣayāmāsa rāghavaḥ  // KūrmP_2,33.133 //<BR>
uvāca vahnerbhagavān kimeṣā varavarṇinī  /<BR>
dagdhā bhagavatā pūrvaṃ dṛṣṭā matpārśvamāgatā  // KūrmP_2,33.134 //<BR>
tamāha devo lokānāṃ dāhako havyavāhanaḥ  /<BR>
yathāvṛttaṃ dāśarathiṃ bhūtānāmeva sannidhau  // KūrmP_2,33.135 //<BR>
iyaṃ sā mithileśena pārvatīṃ rudravallabhām  /<BR>
ārādhya labdhā tapasā devyāścātyantavallabhā  // KūrmP_2,33.136 //<BR>
bhartuḥ śuśrūṣaṇopetā suśīleyaṃ pativratā  /<BR>
bhavānīpārśvamānītā mayā rāvaṇakāmitā  // KūrmP_2,33.137 //<BR>
yā nītā rākṣaseśena sītā bhagavatāhṛtā  /<BR>
mayā māyāmayī sṛṣṭā rāvaṇasya vadhāya sā  // KūrmP_2,33.138 //<BR>
tadarthaṃ bhavatā duṣṭo rāvaṇo rākṣaseśvaraḥ  /<BR>
mayopasaṃhṛtā caiva hato lokavināśanaḥ  // KūrmP_2,33.139 //<BR>
gṛhāṇa vimalāmenāṃ jānakīṃ vacanānmama  /<BR>
paśya nārāyaṇaṃ devaṃ svātmānaṃ prabhavāvyayam  // KūrmP_2,33.140 //<BR>
ityuktvā bhagavāṃścaṇḍo viścārcirviśvatomukhaḥ  /<BR>
mānito rāghaveṇāgnirbhūtaiścāntaradhīyata  // KūrmP_2,33.141 //<BR>
etate pativratānāṃ vaiṃ māhātmyaṃ kathitaṃ mayā  /<BR>
strīṇāṃ sarvāghaśamanaṃ prāyaścittamidaṃ smṛtam  // KūrmP_2,33.142 //<BR>
aśeṣapāpayuktastu puruṣo 'pi susaṃyataḥ  /<BR>
svadehaṃ puṇyatīrtheṣu tyaktvā mucyeta kilbiṣāt  // KūrmP_2,33.143 //<BR>
pṛthivyāṃ sarvatīrtheṣu snātvā puṇyeṣu vā dvijaḥ  /<BR>
mucyate pātakaiḥ sarvaiḥ samastairapi pūruṣaḥ  // KūrmP_2,33.144 //<BR>
vyāsa uvāca<BR>
ityeṣa mānavo dharmo yuṣmākaṃ kathito mayā  /<BR>
maheśārādhanārthāya jñānayogaṃ ca śāśvatam  // KūrmP_2,33.145 //<BR>
yo 'nena vidhinā yuktaṃ jñānayogaṃ samācaret  /<BR>
sa paśyati mahādevaṃ nānyaḥ kalpaśatairapi  // KūrmP_2,33.146 //<BR>
sthāpayed yaḥ paraṃ dharmaṃ jñānaṃ tatpārameśvaram  /<BR>
na tasmādadhiko loke sa yogī paramo mataḥ  // KūrmP_2,33.147 //<BR>
ya saṃsthāpayituṃ śakto na kuryānmohito janaḥ  /<BR>
sa yogayukto 'pi munirnātyarthaṃ bhagavatpriyaḥ  // KūrmP_2,33.148 //<BR>
tasmāt sadaiva dātavyaṃ brāhmaṇeṣu viśeṣataḥ  /<BR>
dharmayukteṣu śānteṣu śraddhayā cānviteṣu vai  // KūrmP_2,33.149 //<BR>
yaḥ paṭhed bhavatāṃ nityaṃ saṃvādaṃ mama caiva hi  /<BR>
sarvapāpavinirmukto gaccheta paramāṃ gatim  // KūrmP_2,33.150 //<BR>
śrāddhe vā daivike kārye brāhmaṇānāṃ ca sannidhau  /<BR>
paṭheta nityaṃ sumanāḥ śrotavyaṃ ca dvijātibhiḥ  // KūrmP_2,33.151 //<BR>
yor'thaṃ vicārya yuktātmā śrāvayed brāhmaṇān śucīn  /<BR>
sa doṣakañcukaṃ tyaktvā yāti devaṃ maheśvaram  // KūrmP_2,33.152 //<BR>
etāvaduktvā bhagavān vyāsaḥ satyavatīsutaḥ  /<BR>
samāśvāsya munīn sūtaṃ jagāma ca yathāgatam  // KūrmP_2,33.153 //<BR>
<BR>
itī śrīkūrmapurāṇe ṣaṭsāhastryāṃ saṃhitāyāmuparivibhāge trayastriśo 'dhyāyaḥ<BR>
_____________________________________________________________<BR>
<BR>
<BR>
ṛṣaya ūcuḥ<BR>
tīrthāni yāni loke 'smin viśrutāni māhanti ca  /<BR>
tāni tvaṃ kathayāsmākaṃ romaharṣaṇa sāṃpratam  // KūrmP_2,34.1 //<BR>
romaharṣaṇa uvāca<BR>
śṛṇudhvaṃ kathayiṣye 'haṃ tīrthāni vividhāni ca  /<BR>
kathitāni purāṇeṣu munibhirbrahmavādibhiḥ  // KūrmP_2,34.2 //<BR>
yatra snānaṃ japo homaḥ śrāddhadānādikaṃ kṛtam  /<BR>
ekaikaśo muniśreṣṭhāḥ punātyāsaptamaṃ kulam  // KūrmP_2,34.3 //<BR>
pañcayojanavistīrṇaṃ brahmaṇaḥ parameṣṭhinaḥ  /<BR>
prayāgaṃ prathitaṃ tīrthaṃ tasya māhātmyamīritam  // KūrmP_2,34.4 //<BR>
anyacca tīrthapravaraṃ kurūṇāṃ devavanditam  /<BR>
ṛṣīṇāmāśramairjuṣṭaṃ sarvapāpaviśodhanam  // KūrmP_2,34.5 //<BR>
tatra snātvā viśuddhātmā dambhamātsaryavarjitaḥ  /<BR>
dadāti yatkiñcidapi punātyubhayataḥ kulam  // KūrmP_2,34.6 //<BR>
gayātīrthaṃ paraṃ guhyaṃ pitṝṇāṃ cāti vallabham  /<BR>
kṛtvā piṇḍapradānaṃ tu na bhūyo jāyate naraḥ  // KūrmP_2,34.7 //<BR>
sakṛd gayābhigamanaṃ kṛtvā piṇḍaṃ dadāti yaḥ  /<BR>
tāritāḥ pitarastena yāsyanti paramāṃ gatim  // KūrmP_2,34.8 //<BR>
tatra lokahitārthāya rudreṇa paramātmanā  /<BR>
śilātale padaṃ nyastaṃ tatra pitṝn prasādayet  // KūrmP_2,34.9 //<BR>
gayābhigamanaṃ kartuṃ yaḥ śakto nābhigacchati  /<BR>
śocanti pitarastaṃ vai vṛthā tasya pariśramaḥ  // KūrmP_2,34.10 //<BR>
gāyanti pitaro gāthāḥ kīrtayanti maharṣayaḥ  /<BR>
gayāṃyāsyatiyaḥ kaścit so 'smān saṃtārayiṣyati  // KūrmP_2,34.11 //<BR>
yadi syāt pātakopetaḥ svadharmarativarjitaḥ  /<BR>
gayāṃ yāsyati vaṃśyo yaḥ so 'smān saṃtārayiṣyati  // KūrmP_2,34.12 //<BR>
eṣṭavyā bahavaḥ putrāḥ śīlavanto guṇānvitāḥ  /<BR>
teṣāṃ tu samavetānāṃ yadyeko 'pi gayāṃ vrajet  // KūrmP_2,34.13 //<BR>
tasmāt sarvaprayatnena brāhmaṇastu viśeṣataḥ  /<BR>
pradadyād vidhivat piṇḍān gayāṃ gatvā samāhitaḥ  // KūrmP_2,34.14 //<BR>
dhanyāstu khalu te martyā gayāyāṃ piṇḍadāyinaḥ  /<BR>
kulānyubhayataḥ sapta samuddhṛtyāpnuyāt param  // KūrmP_2,34.15 //<BR>
anyacca tīrthapravaraṃ siddhāvāsamudāhṛtam  /<BR>
prabhāsamiti vikhyātaṃ yatrāste bhagavān bhavaḥ  // KūrmP_2,34.16 //<BR>
tatra snānaṃ tapaḥ śrāddhaṃ brāhmaṇānāṃ ca pūjanam  /<BR>
kṛtvā lokamavāpnoti brahmaṇo 'kṣayyamuttamam  // KūrmP_2,34.17 //<BR>
tīrthaṃ traiyambakaṃ nāma sarvadevanamaskṛtam  /<BR>
pūjayitvā tatra rudraṃ jyotiṣṭomaphalaṃ labhet  // KūrmP_2,34.18 //<BR>
suvarṇākṣaṃ mahādevaṃ samabhyarcya kapardinam  /<BR>
brāhmaṇān pūjayitvā tu gāṇapatyaṃ labhed dhruvam  // KūrmP_2,34.19 //<BR>
someśvaraṃ tīrthavaraṃ rudrasya parameṣṭhinaḥ  /<BR>
sarvavyādhiharaṃ puṇyaṃ rudrasālokyakāraṇam  // KūrmP_2,34.20 //<BR>
tīrthānāṃ paramaṃ tīrthaṃ vijayaṃ nāma śobhanam  /<BR>
tatra liṅgaṃ maheśasya vijayaṃ nāma viśrutam  // KūrmP_2,34.21 //<BR>
ṣaṇmāsān niyatāhāro brahmacārī samāhitaḥ  /<BR>
uṣitvā tatra viprendrā yāsyanti paramaṃ padam  // KūrmP_2,34.22 //<BR>
anyacca tīrthapravaraṃ pūrvadeśe suśobhanam  /<BR>
ekāmraṃ devadevasya gāṇapatyaphalapradam  // KūrmP_2,34.23 //<BR>
dattvātra śivabhaktānāṃ kiñcicchaśvanmahīṃ śubhām  /<BR>
sārvabhaumo bhaved rājā mumukṣurmokṣamāpnuyāt  // KūrmP_2,34.24 //<BR>
mahānadījalaṃ puṇyaṃ sarvapāpavināśanam  /<BR>
grahaṇe samupaspṛśya mucyate sarvapātakaiḥ  // KūrmP_2,34.25 //<BR>
anyā ca virajā nāma nadī trailokyaviśrutā  /<BR>
tasyāṃ snātvā naro viprā brahmaloke mahīyate  // KūrmP_2,34.26 //<BR>
tīrthaṃ nārāyaṇasyānyannāmnā tu puruṣottamam  /<BR>
tatra nārāyaṇaḥ śrīmānāste paramapūruṣaḥ  // KūrmP_2,34.27 //<BR>
pūjayitvā paraṃ viṣṇuṃ snātvā tatra dvijottamaḥ  /<BR>
brāhmaṇān pūjayitvā tu viṣṇulokamavāpnuyāt  // KūrmP_2,34.28 //<BR>
tīrthānāṃ paramaṃ tīrthaṃ gokarṇaṃ nāma viśrutam  /<BR>
sarvapāpaharaṃ śaṃbhornivāsaḥ parameṣṭhinaḥ  // KūrmP_2,34.29 //<BR>
dṛṣṭvā liṃṅgaṃ tu devasya gokarṇeśvaramuttamam  /<BR>
īpsitāṃllabhate kāmān rudrasya dayito bhavet  // KūrmP_2,34.30 //<BR>
uttaraṃ cāpi gokarṇaṃ liṅgaṃ devasya śūlinaḥ  /<BR>
mahādevasyārcayitvā śivasāyujyamāpnuyāt  // KūrmP_2,34.31 //<BR>
tatra devo mahādevaḥ sthāṇurityabhiviśrutaḥ  /<BR>
taṃ dṛṣṭvā sarvapāpebhyo mucyate tatkṣaṇānnaraḥ  // KūrmP_2,34.32 //<BR>
anyat kubjāmramatulaṃ sthānaṃ viṣṇormahātmanaḥ  /<BR>
saṃpūjya puruṣaṃ viṣṇuṃ śvetadvīpe mahīyate  // KūrmP_2,34.33 //<BR>
yatra nārāyaṇo devo rudreṇa tripurāriṇā  /<BR>
kṛtvā yajñasya mathanaṃ dakṣasya tu visarjitaḥ  // KūrmP_2,34.34 //<BR>
samantād yojanaṃ kṣetraṃ siddharṣigaṇavanditam  /<BR>
puṇyamāyatanaṃ viṣṇostatrāste puruṣottamaḥ  // KūrmP_2,34.35 //<BR>
anyat kokāmukhaṃ viṣṇostīrthamadbhutakarmaṇaḥ  /<BR>
mṛto 'tra pātakairmukto viṣṇusārūpyamāpnuyāt  // KūrmP_2,34.36 //<BR>
śālagrāmaṃ mahātīrthaṃ viṣṇoḥ prītivivardhanam  /<BR>
prāṇāṃstatra narastyaktvā hṛṣīkeṣaṃ prapaśyati  // KūrmP_2,34.37 //<BR>
aśvatīrthamiti khyātaṃ siddhāvāsaṃ supāvanam  /<BR>
āste hayaśirā nityaṃ tatra nārāyaṇaḥ svayam  // KūrmP_2,34.38 //<BR>
tīrthaṃ trailokyavikhyātaṃ brahmaṇaḥ parameṣṭhinaḥ  /<BR>
puṣkaraṃ sarvapāpaghnaṃ mṛtānāṃ brahmalokadam  // KūrmP_2,34.39 //<BR>
manasā saṃsmared yastu puṣkaraṃ vai dvijottamaḥ  /<BR>
pūyate pātakaiḥ sarvaiḥ śakreṇa saha modate  // KūrmP_2,34.40 //<BR>
tatra devāḥ sagandharvāḥ sayakṣoragarākṣasāḥ  /<BR>
upāsate siddhasaṅghā brahmaṇaṃ padmasaṃbhavam  // KūrmP_2,34.41 //<BR>
tatra strātvā bhavecchuddho brahmāṇaṃ parameṣṭhinam  /<BR>
pūjayitvā dvijavarān brahmāṇaṃ saṃprapaṣyati  // KūrmP_2,34.42 //<BR>
tatrābhigamya deveśaṃ puruhūtamaninditam  /<BR>
surūpo jāyate martyaḥ sarvān kāmānavāpnuyāt  // KūrmP_2,34.43 //<BR>
saptasārasvataṃ tīrthaṃ brahmādyaiḥ sevitaṃ param  /<BR>
pūjayitvā tatra rudramaśvamedhaphalaṃ labhet  // KūrmP_2,34.44 //<BR>
yatra maṅkaṇako rudraṃ prapannaḥ parameśvaram  /<BR>
ārādhayāmāsa haraṃ pañcakṣaraparāyaṇaḥ  // KūrmP_2,34.45 //<BR>
namaḥ śivāyeti muniḥ japan pañcākṣaraṃ param  /<BR>
ārādhayāmāsa śivaṃ tapasā govṛṣadhvajam  // KūrmP_2,34.46 //<BR>
prajajvālātha tapasā munirmaṅkaṇakastadā  /<BR>
nanarta harṣavegena jñātvā rudraṃ samāgatam  // KūrmP_2,34.47 //<BR>
taṃ prāha bhagavān rudraḥ kimarthaṃ nartitaṃ tvayā  /<BR>
dṛṣṭvāpi devamīśānaṃ nṛtyati sma punaḥ punaḥ  // KūrmP_2,34.48 //<BR>
so 'nvīkṣya bhagavānīśaḥ sagarvaṃ garvaśāntaye  /<BR>
svakaṃ dehaṃ vidāryāsmai bhasmarāśimadarśayat  // KūrmP_2,34.49 //<BR>
paśyemaṃ maccharīrotthaṃ bhasmarāśiṃ dvijottama  /<BR>
māhātmyametat tapasastvādṛśo 'nyo 'pi vidyate  // KūrmP_2,34.50 //<BR>
yat sagarvaṃ hi bhavatā nartitaṃ munipuṅgava  /<BR>
na yuktaṃ tāpasasyaitat tvattopyatrādhiko hyaham  // KūrmP_2,34.51 //<BR>
ityābhāṣya muniśreṣṭhaṃ sa rudraḥ kila viśvadṛk  /<BR>
āsthāya paramaṃ bhāvaṃ nanarta jagato haraḥ  // KūrmP_2,34.52 //<BR>
sahasraśīrṣā bhūtvā sahasrākṣaḥ sahasrapāt  /<BR>
daṃṣṭrākarālavadano jvālāmālī bhayaṅkaraḥ  // KūrmP_2,34.53 //<BR>
so 'nvapaśyadaśeṣasya pārśve tasya triśūlinaḥ  /<BR>
viśālalocanamekāṃ devīṃ cāruvilāsinīm  /<BR>
sūryāyutasamaprakhyāṃ prasannavadanāṃ śivām  // KūrmP_2,34.54 //<BR>
sasmitaṃ prekṣya viśveśaṃ tiṣṭhantīmamitadyutim  /<BR>
dṛṣṭvā saṃtrastahṛdayo vepamāno munīśvaraḥ  /<BR>
nanāma śirasā rudraṃ rudrādhyāyaṃ japan vaśī  // KūrmP_2,34.55 //<BR>
prasanno bhagavānīśastryambako bhaktavatsalaḥ  /<BR>
pūrvaveṣaṃ sa jagrāha devī cāntarhitābhavat  // KūrmP_2,34.56 //<BR>
āliṅgya bhaktaṃ praṇataṃ devadevaḥ svayaṃśivaḥ  /<BR>
na bhetavyaṃ tvayā vatsa prāha kiṃ te dadāmyaham  // KūrmP_2,34.57 //<BR>
praṇamya mūrdhnā giriśaṃ haraṃ tripurasūdanam  /<BR>
vijñāpayāmāsa tadā hṛṣṭaḥ praṣṭumanā muniḥ  // KūrmP_2,34.58 //<BR>
namo 'stu te mahādeva maheśvara namo 'stu te  /<BR>
kimetad bhagavadrūpaṃ sughoraṃ viśvatomukham  // KūrmP_2,34.59 //<BR>
kā ca sā bhagavatpārśve rājamānā vyavasthitā  /<BR>
antarhiteva sahasā sarvamicchāmi veditum  // KūrmP_2,34.60 //<BR>
ityukte vyājahāramaṃ tathā maṅkaṇakaṃ haraḥ  /<BR>
maheśaḥ svātmano yogaṃ devīṃ ca tripurānalaḥ  // KūrmP_2,34.61 //<BR>
ahaṃ sahasranayanaḥ sarvātmā sarvatomukhaḥ  /<BR>
dāhakaḥ sarvapāpānāṃ kālaḥ kālakaro haraḥ  // KūrmP_2,34.62 //<BR>
mayaiva preryate kṛtsnaṃ cetanācetanātmakam  /<BR>
so 'ntaryāmī sa puruṣo hyahaṃ vai puruṣottamaḥ  // KūrmP_2,34.63 //<BR>
tasya sā paramā māyā prakṛtistriguṇātmikā  /<BR>
procyate munirbhiśaktirjagadyoniḥ sanātanī  // KūrmP_2,34.64 //<BR>
sa eṣa māyayā viśvaṃ vyāmohayati viśvavit  /<BR>
nārāyaṇaḥ paro 'vyakto māyārūpa iti śrutiḥ  // KūrmP_2,34.65 //<BR>
evametajjagat sarvaṃ sarvadā sthāpayāmyaham  /<BR>
yojayāmi prakṛtyāhaṃ puruṣaṃ pañcaviṃśakam  // KūrmP_2,34.66 //<BR>
tathā vai saṃgato devaḥ kūṭasthaḥ sarvago 'malaḥ  /<BR>
sṛjatyaśeṣamevedaṃ svamūrteḥ prakṛterajaḥ  // KūrmP_2,34.67 //<BR>
sa devo bhagavān brahmā viśvarūpaḥ pitāmahaḥ  /<BR>
tavaitat kathitaṃ samyak straṣṭvatvaṃ paramātmanaḥ  // KūrmP_2,34.68 //<BR>
eko 'haṃ bhagavān kalo hyanādiścāntakṛd vibhuḥ  /<BR>
samāsthāya paraṃ bhāvaṃ prokto rudro manīṣibhiḥ  // KūrmP_2,34.69 //<BR>
mama vai sāparā śaktirdevī vidyeti viśrutā  /<BR>
dṛṣṭā hi bhavatā nūnaṃ vidyādehastvahaṃ tataḥ  // KūrmP_2,34.70 //<BR>
evametāni tattvāni pradhānapuruṣeśvarāḥ  /<BR>
viṣṇurbrahmā ca bhagavān rudraḥ kāla iti śrutiḥ  // KūrmP_2,34.71 //<BR>
trayametadanādyantaṃ brahmaṇyeva vyavasthitam  /<BR>
tadātmakaṃ tadavyaktaṃ tadakṣaramiti śrutiḥ  // KūrmP_2,34.72 //<BR>
ātmānandaparaṃ tattvaṃ cinmātraṃ paramaṃ padam  /<BR>
ākāśaṃ niṣkalaṃ brahma tasmādanyanna vidyate  // KūrmP_2,34.73 //<BR>
evaṃ vijñāya bhavatā bhaktiyogāśrayeṇa tu  /<BR>
saṃpūjyo vandanīyo 'haṃ tatastaṃ paśya śāśvatam  // KūrmP_2,34.74 //<BR>
etāvaduktvā bhagavāñjagāmādarśanaṃ haraḥ  /<BR>
tatraiva bhaktiyogena rudrāmārādhayanmuniḥ  // KūrmP_2,34.75 //<BR>
etat pavitramatulaṃ tīrthaṃ brahmarṣisevitam  /<BR>
saṃsevya brāhmaṇo vidvān mucyate sarvapātakaiḥ  // KūrmP_2,34.76 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge catustriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
anyat pavitraṃ vipulaṃ tīrthaṃ trailokyaviśrutam  /<BR>
rudrakoṭiriti khyātaṃ rudrasya parameṣṭhinaḥ  // KūrmP_2,35.1 //<BR>
purā puṇyatame kāle devadarśanatatparāḥ  /<BR>
koṭibrahmarṣayo dāntāstaṃ deśamagaman param  // KūrmP_2,35.2 //<BR>
ahaṃ drakṣyāmi giriśaṃ pūrvameva pinākinam  /<BR>
anyo 'nyaṃ bhaktiyuktānāṃ vyāghāto jāyate kila  // KūrmP_2,35.3 //<BR>
teṣāṃ bhaktiṃ tadā dṛṣṭvā giriśo yogināṃ guruḥ  /<BR>
koṭirūpo 'bhavad rudro rudrakoṭistataḥ smṛtaḥ  // KūrmP_2,35.4 //<BR>
te sma sarve mahādevaṃ haraṃ giriguhāśayam  /<BR>
paśyantaḥ pārvatīnāthaṃ hṛṣṭapuṣṭadhiyo 'bhavan  // KūrmP_2,35.5 //<BR>
anādyantaṃ mahādevaṃ pūrvamevāhamīśvaram  /<BR>
dṛṣṭavāniti bhaktyā te rudranyastadhiyo 'bhavan  // KūrmP_2,35.6 //<BR>
athāntarikṣe vimalaṃ paśyanti sma mahattaram  /<BR>
jyotistatraiva te sarve 'bhilaṣantaḥ paraṃ padam  // KūrmP_2,35.7 //<BR>
etat sadeśādhyuṣitaṃ tīrthaṃ puṇyatamaṃ śubham  /<BR>
dṛṣṭvā rudraṃ samabhyarcya rudrasāmīpyamāpnuyāt  // KūrmP_2,35.8 //<BR>
anyacca tīrthapravaraṃ nāmnā madhuvanaṃ smṛtam  /<BR>
tatra gatvā niyamavānindrasyārdhāsanaṃ labhet  // KūrmP_2,35.9 //<BR>
athānyatpuṣpanagarī deśaḥ puṇyatamaḥ śubhaḥ  /<BR>
tatra gatvā pitṝn pūjya kulānāṃ tārayecchatam  // KūrmP_2,35.10 //<BR>
kālañjaraṃ mahātīrthaṃ loke rudro maheśvaraḥ  /<BR>
kālaṃ jaritavān devo yatra bhaktipriyo haraḥ  // KūrmP_2,35.11 //<BR>
śveto nāma śive bhakto rājarṣipravaraḥ purā  /<BR>
tadāśīstannamaskāraḥ pūjayāmāsa śūlinam  // KūrmP_2,35.12 //<BR>
saṃsthāpya vidhinā liṅgaṃ bhaktiyogapuraḥ saraḥ  /<BR>
jajāpa rudramaniśaṃ tatra saṃnyastamānasaḥ  // KūrmP_2,35.13 //<BR>
sa taṃ kālo 'tha dīptātmā śūlamādāya bhīṣaṇam  /<BR>
netumabhyāgato deśaṃ sa rājā yatra tiṣṭhati  // KūrmP_2,35.14 //<BR>
vīkṣya rājā bhayāviṣṭaḥ śūlahastaṃ samāgatam  /<BR>
kālaṃ kālakaraṃ ghoraṃ bhīṣaṇaṃ caṇḍadīdhitim  // KūrmP_2,35.15 //<BR>
ubābhyāmatha hastābhyāṃ spṛṭvāsau liṅgamaiśvaram  /<BR>
nanāma śirasā rudraṃ jajāpa śatarudriyam  // KūrmP_2,35.16 //<BR>
japantamāha rājānaṃ namantamasakṛd bhavam  /<BR>
ehyehīti puraḥ sthitvā kṛtāntaḥ prahasanniva  // KūrmP_2,35.17 //<BR>
tamuvāca bhayāviṣṭo rājā rudraparāyaṇaḥ  /<BR>
ekamīśārcanarataṃ vihāyānyaṃ niṣūdaya  // KūrmP_2,35.18 //<BR>
ityuktavantaṃ bhagavānabravīd bhītamānasam  /<BR>
rudrārcanarato vānyo madvaśe ko na tiṣṭhati  // KūrmP_2,35.19 //<BR>
evamuktvā sa rājānaṃ kālo lokaprakālanaḥ  /<BR>
babandha pāśai rājāpi jajāpa śatarudriyam  // KūrmP_2,35.20 //<BR>
athāntarikṣe vimalaṃ dīpyamānaṃ<BR>
tejorāśiṃ bhūtabhartuḥ purāṇam  /<BR>
jvālāmālāsaṃvṛtaṃ vyāpya viśvaṃ<BR>
prādurbhūtaṃ saṃsthitaṃ saṃdadarśa  // KūrmP_2,35.21 //<BR>
tanmadhye 'sau puruṣaṃ rukmavarṇaṃ<BR>
devyā devaṃ candralekhojjvalāṅgam  /<BR>
tejorūpaṃ paśyati smātihṛṣṭo<BR>
mene cāsmannātha āgacchatīti  // KūrmP_2,35.22 //<BR>
āgacchantaṃ nātidūre 'tha dṛṣṭvā<BR>
kālo rudraṃ devadevyā maheśam  /<BR>
vyapetabhīrakhileśaikanāthaṃ<BR>
rājarṣistaṃ netumabhyājagāma  // KūrmP_2,35.23 //<BR>
ālokyāsau bhagavānugrakarmā<BR>
devo rudro bhūtabhartā purāṇaḥ  /<BR>
ekaṃ bhaktaṃ matparaṃ māṃ smarantaṃ<BR>
dehītīmaṃ kālamūce mameti  // KūrmP_2,35.24 //<BR>
śrutvā vākhyaṃ gopaterugrabhāvaḥ<BR>
kālātmāsau manyamānaḥ svabhāvam  /<BR>
baddhvā bhaktaṃ punarevātha pāśaiḥ<BR>
kruddho rudramabhidudrāva vegāt  // KūrmP_2,35.25 //<BR>
prekṣyāyāntaṃ śailaputrīmatheśaḥ<BR>
so 'nvīkṣyānte viśvamāyāvidhijñaḥ  /<BR>
sāvajñaṃ vai vāmapādena mṛtyuṃ<BR>
śvetasyainaṃ paśyato vyājaghāna  // KūrmP_2,35.26 //<BR>
mamāra so 'tibhīṣaṇo maheśapādaghātitaḥ  /<BR>
rarāja devatāpatiḥ sahomayā pinākadhṛk  // KūrmP_2,35.27 //<BR>
nirīkṣya devamīśvaraṃ prahṛṣṭamānaso haram  /<BR>
nanāma sāmbamavyayaṃ sa rājapuṅgavastadā  // KūrmP_2,35.28 //<BR>
namo bhavāya hetave harāya viśvasaṃbhave  /<BR>
namaḥ śivāya dhīmate namo 'pavargadāyine  // KūrmP_2,35.29 //<BR>
namo namo namo 'stu te mahāvibhūtaye namaḥ  /<BR>
vibhāgahīnarūpiṇe namo narādhipāya te  // KūrmP_2,35.30 //<BR>
namo 'stu te gaṇeśvara prapannaduḥ khanāśana  /<BR>
anādinityabhūtaye varāhaśṛṅgadhāriṇe  // KūrmP_2,35.31 //<BR>
namo vṛṣadhvajāya te kapālamāline namaḥ  /<BR>
namo mahānaṭāya te namo vṛṣadhvajāya te  // KūrmP_2,35.32 //<BR>
athānugṛhya śaṅkaraḥ praṇāmatatparaṃ nṛpam  /<BR>
svagāṇapatyamavyayaṃ sarūpatāmatho dadau  // KūrmP_2,35.33 //<BR>
sahomayā sapārṣadaḥ sarājapuṅgavo haraḥ  /<BR>
munīśasiddhavanditaḥ kṣaṇādadṛśyatāmagāt  // KūrmP_2,35.34 //<BR>
kāle maheśābhihate lokanāthaḥ pitāmahaḥ  /<BR>
ayācata varaṃ rudraṃ sajīvo 'yaṃ bhavatviti  // KūrmP_2,35.35 //<BR>
nāsti kaścidapīśāna doṣaleśo vṛṣadhvaja  /<BR>
kṛtāntasyaiva bhavatā tatkārye viniyojitaḥ  // KūrmP_2,35.36 //<BR>
sa devadevavacanād devadeveśvaro haraḥ  /<BR>
tathāstvityāha viśvātmā so 'pi tādṛgvidho 'bhavat  // KūrmP_2,35.37 //<BR>
ityetat paramaṃ tīrthaṃ kālañjaramiti śrutam  /<BR>
gatvābhyarcya mahādevaṃ gāṇapatyaṃ sa vindati  // KūrmP_2,35.38 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge pañcatriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
idanamanyate paraṃ sthānaṃ guhyād guhyatamaṃ mahat  /<BR>
mahādevasya devasya mahālayamiti śrutam  // KūrmP_2,36.1 //<BR>
tatra devādidevena rudreṇa tripurāriṇā  /<BR>
śilātale padaṃ nyastaṃ nāstikānāṃ nidarśanam  // KūrmP_2,36.2 //<BR>
tatra puśupatāḥ śāntā bhasmoddhūlitavigrahāḥ  /<BR>
upāsate mahādevaṃ vedādhyayanatatparāḥ  // KūrmP_2,36.3 //<BR>
snātvā tatra padaṃ śārvaṃ dṛṣṭvā bhaktipuraḥ saram  /<BR>
namaskṛtvātha śirasā rudrasāmīpyamāpnuyāt  // KūrmP_2,36.4 //<BR>
anyacca devadevasya sthānaṃ śaṃbhormahātmanaḥ  /<BR>
kedāramiti vikhyātaṃ siddhānāmālayaṃ śubham  // KūrmP_2,36.5 //<BR>
tatra snātvā mahādevamabhyarcya vṛṣaketanam  /<BR>
pītvā caivodakaṃ śuddhaṃ gāṇapatyamavāpnuyāt  // KūrmP_2,36.6 //<BR>
śrāddhadānādikaṃ kṛtvā hyakṣyaṃ labhate phalam  /<BR>
dvijātipravarairjuṣṭaṃ yogibhiryatamānasaiḥ  // KūrmP_2,36.7 //<BR>
tīrthaṃ plakṣāvataraṇaṃ sarvapāpavināśanam  /<BR>
tatrābhyarcya śrīnivāsaṃ viṣṇuloke mahīyate  // KūrmP_2,36.8 //<BR>
anyaṃ magadharājasya tīrthaṃ svargagatipradam  /<BR>
akṣayaṃ vindati svargaṃ tatra gatvā dvijottamaḥ  // KūrmP_2,36.9 //<BR>
tīrthaṃ kanakhalaṃ puṇyaṃ mahāpātakanāśanam  /<BR>
yatra devena rudreṇa yajño dakṣasya nāśitaḥ  // KūrmP_2,36.10 //<BR>
tatra gaṅgāmupaspṛśya śucirbhāvasamanvitaḥ  /<BR>
mucyate sarvapāpaistu brahmalokaṃ labhenmṛtaḥ  // KūrmP_2,36.11 //<BR>
mahātīrthamiti khyātaṃ puṇyaṃ nārāyaṇapriyam  /<BR>
tatrābhyarcya hṛṣīkeśaṃ śvetadvīpaṃ nigacchati  // KūrmP_2,36.12 //<BR>
anyacca tīrthapravaraṃ nāmnā śrīparvataṃ śubham  /<BR>
tatra prāṇān parityajya rudrasya dayito bhavet  // KūrmP_2,36.13 //<BR>
tatra sannihito rudro devyā saha maheśvaraḥ  /<BR>
snānapiṇḍādikaṃ tatra kṛtamakṣayyamuttamam  // KūrmP_2,36.14 //<BR>
godāvarī nadī puṇyā sarvapāpavināśanī  /<BR>
tatra snātvā pitṝn devāṃstarpayitvā yathāvidhi  /<BR>
sarvapāpavisuddhātmā gosahasraphalaṃ labhet  // KūrmP_2,36.15 //<BR>
pavitrasalilā puṇyā kāverī vipulā nadī  /<BR>
tasyāṃ snātvodakaṃ kṛtvā mucyate sarvapātakaiḥ  /<BR>
trirātropoṣitenātha ekarātroṣitena vā  // KūrmP_2,36.16 //<BR>
dvijātīnāṃ tu kathitaṃ tīrthānāmiha sevanam  /<BR>
yasya vāṅmanaso śuddhe hastapādau ca saṃsthitau  /<BR>
alolupo brahmacāro tīrthānāṃ phalamāpnuyāt  // KūrmP_2,36.17 //<BR>
svāmitīrthaṃ mahātīrthaṃ triṣu lokeṣu viśrutam  /<BR>
tatra sannihito nityaṃ skando 'maranamaskṛtaḥ  // KūrmP_2,36.18 //<BR>
snātvā kumāradhārāyāṃ kṛtvā devāditarpaṇam  /<BR>
ārādhya ṣaṇmukhaṃ devaṃ skandena saha modate  // KūrmP_2,36.19 //<BR>
nadī trailokyavikhyātā tāmraparṇoti nāmataḥ  /<BR>
tatra snātvā pitṝn bhaktyā tarpayitvā yathāvidhi  /<BR>
pāpakartṝnapi pitṝstārayennātra saṃśayaḥ  // KūrmP_2,36.20 //<BR>
candratīrthamiti khyātaṃ kāveryāḥ prabhave 'kṣayam  /<BR>
tīrthaṃ tatra bhaved vastuṃ mṛtānāṃ svargatirdhruvā  // KūrmP_2,36.21 //<BR>
vindhyapāde prapaśyanti devadevaṃ sadāśivam  /<BR>
bhaktyā ye te na paśyanti yamasya sadanaṃ dvijāḥ  // KūrmP_2,36.22 //<BR>
devikāyāṃ vṛṣo nāma tīrthaṃ siddhaniṣevitam  /<BR>
tatra snātvodakaṃ datvā yogasiddhiṃ ca vindati  // KūrmP_2,36.23 //<BR>
daśāśvamedhikaṃ tīrthaṃ sarvapāpavināśanam  /<BR>
daśānāmaśvamedhānāṃ tatrāpnoti phalaṃ naraḥ  // KūrmP_2,36.24 //<BR>
puṇḍarīkaṃ mahātīrthaṃ brāhmaṇairupasevitam  /<BR>
tatrābhigamya yuktātmā pauṇḍarīkaphalaṃ labhet  // KūrmP_2,36.25 //<BR>
tīrthebhyaḥ paramaṃ tīrthaṃ brahmatīrthamiti śrutam  /<BR>
brahmāṇamarcayitvā tu brahmaloke mahīyate  // KūrmP_2,36.26 //<BR>
sarasvatyā vinaśanaṃ plakṣaprastravaṇaṃ śubham  /<BR>
vyāsatīrthaṃ paraṃ tīrthaṃ mainākaṃ ca nagottamam  /<BR>
yamunāprabhavaṃ caiva sarvapāpaviśodhanam  // KūrmP_2,36.27 //<BR>
pitṝṇāṃ duhitā devī gandhakālīti viśrutā  /<BR>
tasyāṃ snātvā divaṃ yāti mṛto jātismaro bhavet  // KūrmP_2,36.28 //<BR>
kuberatuṅgaṃ pāpaghnaṃ siddhacāraṇasevitam  /<BR>
prāṇāṃstatra parityajya kuberānucaro bhavet  // KūrmP_2,36.29 //<BR>
umātuṅgamiti khyātaṃ yatra sā rudravallabhā  /<BR>
tatrābhyarcya mahādevīṃ kosahasraphalaṃ labhet  // KūrmP_2,36.30 //<BR>
bhṛgutuṅge tapastaptaṃ śrāddhaṃ dānaṃ tathā kṛtam  /<BR>
kulānyubhayataḥ sapta punātīti śrutirmama  // KūrmP_2,36.31 //<BR>
kāśyapasya mahātīrthaṃ kālasarpiriti śrutam  /<BR>
tatra śrāddhāni deyāni nityaṃ pāpakṣayecchayā  // KūrmP_2,36.32 //<BR>
daśārṇāyāṃ tathā dānaṃ śrāddhaṃ homastathā japaḥ  /<BR>
akṣayaṃ cāvyayaṃ caiva kṛtaṃ bhavati sarvadā  // KūrmP_2,36.33 //<BR>
tīrthaṃ dvijātibhirjuṣṭaṃ nāmnā vai kurujāṅgalam  /<BR>
dattvā tu dānaṃ vidhivad brahmaloke mahīyate  // KūrmP_2,36.34 //<BR>
vaitaraṇyāṃ mahātīrthe svarṇavedyāṃ tathaiva ca  /<BR>
dharmapṛṣṭhe ca sarasi brahmaṇaḥ parame śubhe  // KūrmP_2,36.35 //<BR>
bharatasyāśrame puṇye puṇye śrāddhavaṭe śubhe  /<BR>
mahāhrade ca kauśikyāṃ dattaṃ bhavati cākṣayam  // KūrmP_2,36.36 //<BR>
muñjapṛṣṭhe padaṃ nyastaṃ mahādevena dhīmatā  /<BR>
hitāya sarvabhūtānāṃ nāstikānāṃ nidarśanam  // KūrmP_2,36.37 //<BR>
alpenāpi tu kālena naro dharmaparāyaṇaḥ  /<BR>
pāpmānamutsṛjatyāśu jīrṇāṃ tvacamivoragaḥ  // KūrmP_2,36.38 //<BR>
nāmnā kanakanandeti tīrthaṃ trailokyaviśrutam  /<BR>
udīcyāṃ muñjapṛṣṭhasya brahmarṣigaṇasevitam  // KūrmP_2,36.39 //<BR>
tatra snātvā divaṃ yānti saśarīrā dvijātayaḥ  /<BR>
dattaṃ cāpi sadā śrāddhamakṣayaṃ samudāhṛtam  /<BR>
ṛṇaistribhirnaraḥ snātvā mucyate kṣīṇakalmaṣaḥ  // KūrmP_2,36.40 //<BR>
mānase sarasi snātvā śakrasyārdhāsanaṃ labhet  /<BR>
uttaraṃ mānasaṃ gatvā siddhiṃ prāpnotyanuttamām  // KūrmP_2,36.41 //<BR>
tasmānnirvartayecchrāddhaṃ yathāśakti yathābalam  /<BR>
kāmān salabhate divyān mokṣopāyaṃ ca vindati  // KūrmP_2,36.42 //<BR>
parvato himavānnāma nānādhātuvibhūṣitaḥ  /<BR>
yojanānāṃ sahasrāṇi so 'śītistvāyato giriḥ  /<BR>
siddhacāraṇasaṃkīrṇo devarṣigaṇasevitaḥ  // KūrmP_2,36.43 //<BR>
tatra puṣkariṇī ramyā suṣumnā nāma nāmataḥ  /<BR>
tatra gatvā dvijo vidvān brahmahatyāṃ vimuñcati  // KūrmP_2,36.44 //<BR>
śrāddhaṃ bhavati cākṣayyaṃ tatra dattaṃ mahodayam  /<BR>
tārayecca pitṝn samyag daśa pūrvān daśāparān  // KūrmP_2,36.45 //<BR>
sarvatra himavān puṇyo gaṅgā puṇyā samantataḥ  /<BR>
nadyaḥ samudragāḥ puṇyāḥ samudraśca viśeṣataḥ  // KūrmP_2,36.46 //<BR>
badaryāśramamāsādya mucyate kalikalmaṣāt  /<BR>
tatra nārāyaṇo devo nareṇāste sanātanaḥ  // KūrmP_2,36.47 //<BR>
akṣayaṃ tatra dānaṃ syāt japyaṃ vāpi tathāvidham  /<BR>
mahādevapriyaṃ tīrthaṃ pāvanaṃ tad viśeṣataḥ  /<BR>
tārayecca pitṝn sarvān dattvā śrāddhaṃ samāhitaḥ  // KūrmP_2,36.48 //<BR>
devadāruvanaṃ puṇyaṃ siddhagandharvasevitam  /<BR>
mahādevena devena tatra dattaṃ mahad varaṃ  // KūrmP_2,36.49 //<BR>
mohayitvā munīn sarvān punastaiḥ saṃprapūjitaḥ  /<BR>
prasanno bhagavānīśo munīndrān prāha bhāvitān  // KūrmP_2,36.50 //<BR>
ihāśramavare ramye nivasiṣyatha sarvadā  /<BR>
madbhāvanāsamāyuktāstataḥ siddhimavāpsyatha  // KūrmP_2,36.51 //<BR>
ye 'tra māmarcayantīha loke dharmaparā janāḥ  /<BR>
teṣāṃ dadāmi paramaṃ gāṇapatyaṃ hi śāśvatam  // KūrmP_2,36.52 //<BR>
atra nityaṃ vasiṣyāmi saha nārāyaṇena ca  /<BR>
prāṇāniha narastyaktvā na bhūyo janma vindati  // KūrmP_2,36.53 //<BR>
saṃsmaranti ca ye tīrthaṃ deśāntaragatā janāḥ  /<BR>
teṣāṃ ca sarvapāpāni nāśayāmi dvijottamāḥ  // KūrmP_2,36.54 //<BR>
śrāddhaṃ dānaṃ tapo homaḥ piṇḍanirvapaṇaṃ tathā  /<BR>
dhyānaṃ japaśca niyamaḥ sarvamatrākṣayaṃ kṛtam  // KūrmP_2,36.55 //<BR>
tasmāt sarvaprayatnena draṣṭavyaṃ hi dvijātibhiḥ  /<BR>
devadāruvanaṃ puṇyaṃ mahādevaniṣevitam  // KūrmP_2,36.56 //<BR>
yatresvaro mahādevo viṣṇurvā puruṣottamaḥ  /<BR>
tatra sannihitā gaṅgātīrthānyāyatanāni ca  // KūrmP_2,36.57 //<BR>
<BR>
itī śrīkūrmapurāṇe ṣaṭsāhastryāṃ saṃhitāyāmuparivibhāge ṣaṭtriśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
ṛṣaya ūcuḥ<BR>
kathaṃ dāruvanaṃ prāpto bhagavān govṛṣadhvajaḥ  /<BR>
mohayāmāsa viprendrān sūta vaktumihārhasi  // KūrmP_2,37.1 //<BR>
sūta uvāca<BR>
purā dāruvan ramye devasiddhaniṣevite  /<BR>
saputradārā munayastapaśceruḥ sahasraśaḥ  // KūrmP_2,37.2 //<BR>
pravṛttaṃ vividhaṃ karma prakurvāṇā yathāvidhi  /<BR>
yajanti vividhairyajñaistapanti ca maharṣayaḥ  // KūrmP_2,37.3 //<BR>
teṣāṃ pravṛttivinyastacetasāmatha śūladhṛk  /<BR>
khyāpayan sa mahādoṣaṃ yayau dāruvanaṃ haraḥ  // KūrmP_2,37.4 //<BR>
kṛtvā viśvaguruṃ viṣṇuṃ pārśve devo maheśvaraḥ  /<BR>
yayau nivṛttavijñānasthāpanārthaṃ ca śaṅkaraḥ  // KūrmP_2,37.5 //<BR>
āsthāya vipulaṃ veśamūnaviṃśativatsaraḥ  /<BR>
līlālaso mahābāhuḥ pīnāṅgaścārulocanaḥ  // KūrmP_2,37.6 //<BR>
cāmīkaravapuḥ śrīmān pūrṇacandranibhānanaḥ  /<BR>
mattamātaṅgagāmano digvāsā jagadīśvaraḥ  // KūrmP_2,37.7 //<BR>
kuśeśayamayīṃ mālaṃ sarvaratnairalaṅkṛtām  /<BR>
dadhāno bhagavānīśaḥ samāgacchati sasmitaḥ  // KūrmP_2,37.8 //<BR>
yo 'nantaḥ puruṣo yonirlokānāmavyayo hariḥ  /<BR>
strīveṣaṃ viṣṇurāsthāya so 'nugacchati śūlinam  // KūrmP_2,37.9 //<BR>
sampūrṇacandravadanaṃ pīnonnatapayodharam  /<BR>
śucismitaṃ suprasannaṃ raṇannupurakadvayam  // KūrmP_2,37.10 //<BR>
supītavasanaṃ divyaṃ śyāmalaṃ cārulocanam  /<BR>
udārahaṃsacalanaṃ vilāsi sumanoharam  // KūrmP_2,37.11 //<BR>
evaṃ sa bhagavānīśo devadāruvane haraḥ  /<BR>
cacāra hariṇā bhikṣāṃ māyayā mohayan jagat  // KūrmP_2,37.12 //<BR>
dṛṣṭvā carantaṃ viśveśaṃ tatra tatra pinākinam  /<BR>
māyayā mohitā nāryo devadevaṃ samanvayuḥ  // KūrmP_2,37.13 //<BR>
vistrastavastrābharaṇāstyaktvā lajjāṃ pativratāḥ  /<BR>
sahaiva tena kāmārtā vilāsinyaścarantihi  // KūrmP_2,37.14 //<BR>
ṛṣīṇāṃ putrakā ye syuryuvāno jitamānasāḥ  /<BR>
anvagacchan hṛṣīkeśaṃ sarve kāmaprapīḍitāḥ  // KūrmP_2,37.15 //<BR>
gāyanti nṛtyanti vilāsabāhyā<BR>
nārīgaṇā māyinamekamīśam  /<BR>
dṛṣṭvā sapatnīkamatīvakānta-<BR>
micchantyathāliṅganamācaranti  // KūrmP_2,37.16 //<BR>
pade nipetuḥ smitamācaranti<BR>
gāyanti gītāni munīśaputrāḥ  /<BR>
ālokya padmāpatimādidevaṃ<BR>
bhrūbhaṅgamanye vicaranti tena  // KūrmP_2,37.17 //<BR>
āsāmathaiṣāmapi vāsudevo<BR>
māyī murārirmanasi praviṣṭaḥ  /<BR>
karoti bhogān manasi pravṛttiṃ<BR>
māyānubhūyanta itiva samyak  // KūrmP_2,37.18 //<BR>
vibhāti viśvāmarabhūtabhartā<BR>
sa mādhavaḥ strīgaṇamadhyaviṣṭaḥ  /<BR>
aśeṣaśaktyāsanasaṃniviṣṭo<BR>
yathaikaśaktyā saha devadevaḥ  // KūrmP_2,37.19 //<BR>
karoti nṛtyaṃ paramaprabhāvaṃ<BR>
tadā virūḍhaḥ punareva bhūyaḥ  /<BR>
yayau samāruhya hariḥ svabhāvaṃ<BR>
tadīśavṛttāmṛtamādidevaḥ  // KūrmP_2,37.20 //<BR>
dṛṣṭvā nārīkulaṃ rudraṃ putrāṇāmapi keśavam  /<BR>
mohayantaṃ muniśreṣṭhāḥ kopaṃ saṃdadhire bhṛśam  // KūrmP_2,37.21 //<BR>
atīva paruṣaṃ vākyaṃ procurdevaṃ kapardinam  /<BR>
śeṣuśca śāpairvividhairmāyayā tasya mohitāḥ  // KūrmP_2,37.22 //<BR>
tapāṃsi teṣāṃ sarveṣāṃ pratyāhanyanta śaṅkare  /<BR>
yathādityaprakāśena tārakā nabhasi sthitāḥ  // KūrmP_2,37.23 //<BR>
te bhagnatapaso viprāḥ sametya vṛṣabhadhvajam  /<BR>
ko bhavāniti deveśaṃ pṛcchanti sma vimohitāḥ  // KūrmP_2,37.24 //<BR>
so 'bravīd bhagavānīśastapaścartumihāgataḥ  /<BR>
idānīṃ bhāryayā deśe bhavadbhiriha suvratāḥ  // KūrmP_2,37.25 //<BR>
tasya te vākyamākarṇya bhṛgvādyā munipuṅgavāḥ  /<BR>
ūcurgṛhītvā vasanaṃ tyaktvā bhāryāṃ tapaścara  // KūrmP_2,37.26 //<BR>
athovāca vihasyeśaḥ pinākī nīlalohitaḥ  /<BR>
saṃprekṣya jagato yoniṃ pārśvasthaṃ ca janārdanam  // KūrmP_2,37.27 //<BR>
kathaṃ bhavadbhiruditaṃ svabhāryāpoṣaṇotsukaiḥ  /<BR>
tyaktavyā mama bhāryeti dharmajñaiḥ śāntamānasaiḥ  // KūrmP_2,37.28 //<BR>
ṛṣaya ūcuḥ<BR>
vyabhicāraratā nāryaḥ saṃtyājyāḥ patineritāḥ  /<BR>
asmābhireṣā subhagā tādṛśī tyāgamarhati  // KūrmP_2,37.29 //<BR>
mahādeva uvāca<BR>
na kadācidiyaṃ viprā manasāpyanyamicchati  /<BR>
nāhamenāmapi tathā vimuñcāmi kadācana  // KūrmP_2,37.30 //<BR>
ṛṣaya ūcuḥ<BR>
dṛṣṭvā vyabhicarantīha hyasmābhiḥ puruṣādhama  /<BR>
uktaṃ hyasatyaṃ bhavatā gamyatāṃ kṣiprameva hi  // KūrmP_2,37.31 //<BR>
evamukte mahādevaḥ satyameva mayeritam  /<BR>
bhavatāṃ pratibhātyeṣetyuktvāsau vicacāra ha  // KūrmP_2,37.32 //<BR>
so 'gacchaddhariṇā sārdhaṃ munindrasya mahātmanaḥ  /<BR>
vasiṣṭhasyāśramaṃ puṇyaṃ bhikṣārtho parameśvaraḥ  // KūrmP_2,37.33 //<BR>
dṛṣṭvā samāgataṃ devaṃ bhikṣamāṇamarundhatī  /<BR>
vasiṣṭhasya priyā bhāryā pratyudgamya nanāma nam  // KūrmP_2,37.34 //<BR>
prakṣālya pādau vimalaṃ dattvā cāsanamuttamam  /<BR>
saṃprekṣya śithilaṃ gātramabhighātahataṃ dvijaiḥ  /<BR>
saṃdhayāmāsa bhaiṣajyairviṣṇā vadanā satī  // KūrmP_2,37.35 //<BR>
cakāra mahatīṃ pūjāṃ prārthayāmāsa bhāryayā  /<BR>
ko bhavān kuta āyātaḥ kimācāro bhavāniti  /<BR>
uvāca tāṃ mahādevaḥ siddhānāṃ pravaro 'smyaham  // KūrmP_2,37.36 //<BR>
yadetanmaṇḍalaṃ śuddhaṃ bhāti brahmamayaṃ sadā  /<BR>
eṣaiva devatā mahyaṃ dhārayāmi sadaiva tat  // KūrmP_2,37.37 //<BR>
hatyuktvā prayayau śrīmānanugṛhya pativratām  /<BR>
tāḍayāñcakrire daṇḍairloṣṭibhirmuṣṭibhidvijāḥ  // KūrmP_2,37.38 //<BR>
dṛṣṭvā carantaṃ giriśaṃ nagnaṃ vikṛtalakṣaṇam  /<BR>
procuretad bhavāṃlliṅgamutpāṭayatu durmate  // KūrmP_2,37.39 //<BR>
tānabravīnmahāyogī kariṣyāmīti śaṅkaraḥ  /<BR>
yuṣmākaṃ māmake liṅge yadi dveṣo 'bhijāyate  // KūrmP_2,37.40 //<BR>
ityuktvotpāṭayāmāsa bhagavān bhaganetrahā  /<BR>
nāpaśyaṃstatkṣaṇeneśaṃ keśavaṃ liṅgameva ca  // KūrmP_2,37.41 //<BR>
tadotpātā babhūvurhi lokānāṃ bhayaśaṃsinaḥ  /<BR>
na rājate sahasrāṃśuścacāla pṛthivī punaḥ  /<BR>
niṣprabhāśca grahāḥ sarve cukṣubhe ca mahodadhiḥ  // KūrmP_2,37.42 //<BR>
apaśyaccānusūyātreḥ svapnaṃ bhāryā pativratā  /<BR>
kathayāmāsa viprāṇāṃ bhayādākulitekṣaṇā  // KūrmP_2,37.43 //<BR>
tejasā bhāsayan kṛtsnaṃ nārāyaṇasahāyavān  /<BR>
bhikṣamāṇaḥ śivo nūnaṃ dṛṣṭo 'smākaṃ gṛheṣviti  // KūrmP_2,37.44 //<BR>
tasyā vacanamākarṇya śaṅkamānā maharṣayaḥ  /<BR>
sarve jagmurmahāyogaṃ brahmāṇaṃ viśvasaṃbhavam  // KūrmP_2,37.45 //<BR>
upāsyamānamamalairyogibhirbrahmavittamaiḥ  /<BR>
caturvedairmūrtimadbhiḥ sāvitryā sahitaṃ prabhum  // KūrmP_2,37.46 //<BR>
āsīnamāsane ramye nānāścaryasamanvite  /<BR>
prabhāsahasrakalile jñānaiśvaryādisaṃyute  // KūrmP_2,37.47 //<BR>
vibhrājamānaṃ vapuṣā sastitaṃ śubhralocanam  /<BR>
caturmukhaṃ mahābāhuṃ chandomayamajaṃ param  // KūrmP_2,37.48 //<BR>
vilokya vedapuruṣaṃ prasannavadanaṃ śubham  /<BR>
śirobhirdharaṇīṃ gatvā toṣayāmāsurīśvaram  // KūrmP_2,37.49 //<BR>
tān prasannamanā devaścaturmūrtiścaturmukhaḥ  /<BR>
vyājahāra muniśreṣṭhāḥ kimāgamanakāraṇam  // KūrmP_2,37.50 //<BR>
tasya te vṛttamakhilaṃ brahmaṇaḥ paramātmanaḥ  /<BR>
jñāpayāñcakrire sarve kṛtvā śirasi cāñjalim  // KūrmP_2,37.51 //<BR>
ṛṣaya ūcuḥ<BR>
kaścid dāruvanaṃ puṇyaṃ puruṣo 'tīvaśobhanaḥ  /<BR>
bhāryayā cārusarvāṅgyā praviṣṭo nagna eva hi  // KūrmP_2,37.52 //<BR>
mohayāmāsa vapuṣā nārīṇāṃ kulamīśvaraḥ  /<BR>
kanyakānāṃ priyā cāsya dūṣayāmāsa putrakān  // KūrmP_2,37.53 //<BR>
asmābhirvividhāḥ śāpāḥ pradattāśca parāhatāḥ  /<BR>
tāḍito 'smābhiratyarthaṃ liṅgantu vinipātitam  // KūrmP_2,37.54 //<BR>
antarhitaśca bhagavān sabhāryo liṅgameva ca  /<BR>
utpātāścābhavan ghorāḥ sarvabhūtabhayaṅkarāḥ  // KūrmP_2,37.55 //<BR>
ka eṣa puruṣo deva bhītāḥ sma puruṣottama  /<BR>
bhavantameva śaraṇaṃ prapannā vayamacyuta  // KūrmP_2,37.56 //<BR>
tvaṃ hi vetsi jagatyasmin yatkiñcidapi ceṣṭitam  /<BR>
anugraheṇa viśveśa tadasmānanupālaya  // KūrmP_2,37.57 //<BR>
vijñāpito munigaṇairviśvātmā kamalodbhavaḥ  /<BR>
dhyātvā devaṃ triśūlāṅkaṃ kṛtāñjalirabhāṣata  // KūrmP_2,37.58 //<BR>
brahmovāca<BR>
hā kaṣṭaṃ bhavatāmadya jātaṃ sarvārthanāśanam  /<BR>
dhigbalaṃ dhik tapaścaryā mithyaiva bhavatāmiha  // KūrmP_2,37.59 //<BR>
saṃprāpya puṇyasaṃskārānnidhīnāṃ paramaṃ nidhim  /<BR>
upekṣitaṃ vṛthācārairbhavadbhiriha mohitaiḥ  // KūrmP_2,37.60 //<BR>
kāṅkṣante yogino nityaṃ yatanto yatayo nidhim  /<BR>
yameva taṃ samāsādya hā bhavadbhirupekṣitam  // KūrmP_2,37.61 //<BR>
yajanti yajñairvividhairyatprāptyairvedavādinaḥ  /<BR>
mahānidhiṃ samāsādya hā bhavadbhirupekṣitam  // KūrmP_2,37.62 //<BR>
yaṃ samāsādya devānaimaiśvaryamakhilaṃ jagat  /<BR>
tamāsādyākṣayanidhiṃ hā bhavadbhirupekṣitam  // KūrmP_2,37.63 //<BR>
yatsamāpattijanitaṃ viśveśatvamidaṃ mama  /<BR>
tadevopekṣitaṃ dṛṣṭvā nidhānaṃ bhāgyavarjitaiḥ  // KūrmP_2,37.64 //<BR>
yasmin samāhitaṃ divyamaiśvaryaṃ yat tadavyayam  /<BR>
tamāsādya nidhiṃ brāhma hā bhavadbhirvṛthākṛtam  // KūrmP_2,37.65 //<BR>
eṣa devo mahādevo vijñeyastu maheśvaraḥ  /<BR>
na tasya paramaṃ kiñcit padaṃ samadhigamyate  // KūrmP_2,37.66 //<BR>
devatānāmṛṣīṇāṃ ca pitṝṇāṃ cāpi śāśvataḥ  /<BR>
sahasrayugaparyante pralaye sarvadehinām  /<BR>
saṃharatyeṣa bhagavān kālo bhūtvā maheśvaraḥ  // KūrmP_2,37.67 //<BR>
eṣa caiva prajāḥ sarvāḥ sṛjatyekaḥ svatejasā  /<BR>
eṣa cakrī ca vajrī ca śrīvatsakṛtalakṣaṇaḥ  // KūrmP_2,37.68 //<BR>
yogī kṛtayuge devastretāyāṃ yajña ucyate  /<BR>
dvāpare bhagavān kālo dharmaketuḥ kalau yuge  // KūrmP_2,37.69 //<BR>
rudrasya mūrtayastistro yābhirviśvamidaṃ tatam  /<BR>
tamo hyagnī rajo brahmā sattvaṃ viṣṇuriti prabhuḥ  // KūrmP_2,37.70 //<BR>
mūrtiranyā smṛtā cāsya digvāsā vai śivā dhruvā  /<BR>
yatra tiṣṭhati tad brahma yogena tu samanvitam  // KūrmP_2,37.71 //<BR>
yā cāsya pārśvagā bhāryā bhavadbhirabhivīkṣitā  /<BR>
sā hi nārāyaṇo devaḥ paramātmā sanātanaḥ  // KūrmP_2,37.72 //<BR>
tasmāt sarvamidaṃ jātaṃ tatraiva ca layaṃ vrajet  /<BR>
sa eva mohayet kṛtsnaṃ sa eva paramā gatiḥ  // KūrmP_2,37.73 //<BR>
sahasraśīrṣā puruṣaḥ sahasrākṣaḥ sahasrapāt  /<BR>
ekaśṛṅgo mahānātmā purāṇo 'ṣṭākṣaro hariḥ  // KūrmP_2,37.74 //<BR>
caturvedaścaturmūrtistrimūrtistriguṇaḥ paraḥ  /<BR>
ekamūrtirameyātmā nārāyaṇa iti śrutiḥ  // KūrmP_2,37.75 //<BR>
ṛtasya garbho bhagavānāpo māyātanuḥ prabhuḥ  /<BR>
stūyate vividhairmantrairbrāhmaṇairdharmamokṣibhiḥ  // KūrmP_2,37.76 //<BR>
saṃhṛtya sakalaṃ viśvaṃ kalpānte puruṣottamaḥ  /<BR>
śete yogāmṛtaṃ pītvā yat tad viṣṇoḥ paraṃ padam  // KūrmP_2,37.77 //<BR>
na jāyate na mriyate vardhate na ca viśvasṛk  /<BR>
mūlaprakṛtiravyaktā gīyate vaidikairajaḥ  // KūrmP_2,37.78 //<BR>
tato niśāyāṃ vṛttāyāṃ sisṛkṣurakhilañjagat  /<BR>
ajasya nābhau tad bījaṃ kṣipatyeṣa maheśvaraḥ  // KūrmP_2,37.79 //<BR>
taṃ māṃ vitta mahātmānaṃ brahmāṇaṃ viśvato mukham  /<BR>
mahāntaṃ puruṣaṃ viśvamapāṃ garbhamanuttamam  // KūrmP_2,37.80 //<BR>
na taṃ vidātha janakaṃ mohitāstasya māyayā  /<BR>
devadevaṃ mahādevaṃ bhūtānāmīśvaraṃ haram  // KūrmP_2,37.81 //<BR>
eṣa devo mahādevo hyanādirbhagavān haraḥ  /<BR>
viṣṇunā saha saṃyuktaḥ karoti vikaroti ca  // KūrmP_2,37.82 //<BR>
na tasya vidyate kāryaṃ na tasmād vidyate param  /<BR>
sa vedān pradadau pūrvaṃ yogamāyātanurmama  // KūrmP_2,37.83 //<BR>
sa māyī māyayā sarvaṃ karoti vikaroti ca  /<BR>
tameva muktaye jñātvā vrajeta śaraṇaṃ bhavam  // KūrmP_2,37.84 //<BR>
itīritā bhagavatā marīcipramukhā vibhum  /<BR>
praṇamya devaṃ brahmāṇaṃ pṛcchanti sma suduḥ khitāḥ  // KūrmP_2,37.85 //<BR>
munaya ūcuḥ<BR>
kathaṃ paśyema taṃ devaṃ punareva pinākinam  /<BR>
brūhi viśvāmareśāna trātā tvaṃ śaraṇaiṣiṇām  // KūrmP_2,37.86 //<BR>
pitāmaha uvāca<BR>
yad dṛṣṭaṃ bhavatā tasya liṅgaṃ bhuvi nipātitam  /<BR>
talliṅgānukṛtīśasya kṛtvā liṅgamanuttamam  // KūrmP_2,37.87 //<BR>
pūjayadhvaṃ sapatnīkāḥ sādaraṃ putrasaṃyutāḥ  /<BR>
vaidikaireva niyamairvividhairbrahmacāriṇaḥ  // KūrmP_2,37.88 //<BR>
saṃsthāpya śāṅkarairmantrairṛgyajuḥ sāmasaṃbhavaiḥ  /<BR>
tapaḥ paraṃ samāsthāya gṛṇantaḥ śatarudriyam  // KūrmP_2,37.89 //<BR>
samāhitāḥ pūjayadhvaṃ saputrāḥ saha bandhubhiḥ  /<BR>
sarve prāñjalayo bhūtvā śūlapāṇiṃ prapadyatha  // KūrmP_2,37.90 //<BR>
tato drakṣyatha deveśaṃ durdarśamakṛtātmabhiḥ  /<BR>
yaṃ dṛṣṭvā sarvamajñānamadharmaśca praṇaśyati  // KūrmP_2,37.91 //<BR>
tataḥ praṇamya varadaṃ brahmāṇamamitaujasam  /<BR>
jagmuḥ saṃhṛṣṭamanaso devadāruvanaṃ punaḥ  // KūrmP_2,37.92 //<BR>
ārādhayitumārabdhā brahmaṇā kathitaṃ yathā  /<BR>
ajānantaḥ paraṃ devaṃ vītarāgā vimatsarāḥ  // KūrmP_2,37.93 //<BR>
sthaṇḍileṣu vicitreṣu parvatānāṃ guhāsu ca  /<BR>
nadīnāṃ ca vivikteṣu pulineṣu śubheṣu ca  // KūrmP_2,37.94 //<BR>
śaivālabhojanāḥ kecit kecidantarjaleśayāḥ  /<BR>
kecidabhrāvakāśāstu pādāṅguṣṭhāgraviṣṭhitāḥ  // KūrmP_2,37.95 //<BR>
danto 'lūkhalinastvanye hyaśmakuṭṭāstathā pare  /<BR>
śākaparṇāśinaḥ kecit saṃprakṣālā marīcipāḥ  // KūrmP_2,37.96 //<BR>
vṛkṣamūlaniketāśca śilāśayyāstathā pare  /<BR>
kālaṃ nayanti tapasā pūjayanto maheśvaram  // KūrmP_2,37.97 //<BR>
tatasteṣāṃ prasādārthaṃ prapannārtiharo haraḥ  /<BR>
cakā bhagavān buddhiṃ prabodhāya vṛṣadhvajaḥ  // KūrmP_2,37.98 //<BR>
devaḥ kṛtayuge hyasmin śṛṅge himavataḥ śubhe  /<BR>
devadāruvanaṃ prāptaḥ prasannaḥ parameśvaraḥ  // KūrmP_2,37.99 //<BR>
bhasmapāṇḍuradigdhāṅgo nagno vikṛtalakṣaṇaḥ  /<BR>
ulmukavyagrahastaśca raktapiṅgalalocanaḥ  // KūrmP_2,37.100 //<BR>
kvacicca hasate raudraṃ kvacid gāyati vismitaḥ  /<BR>
kvacinnṛtyati śṛṅgārī kvacidrauti muhurmuhuḥ  // KūrmP_2,37.101 //<BR>
āśrame 'bhyāgato bhikṣāṃ yācate ca punaḥ punaḥ  /<BR>
māyāṃ kṛtvātmano rūpaṃ devastad vanamāgataḥ  // KūrmP_2,37.102 //<BR>
kṛtvā girisutāṃ gaurīṃ pārśvedevaḥ pinākadhṛk  /<BR>
sā ca pūrvavad deveśī devadāruvanaṃ gatā  // KūrmP_2,37.103 //<BR>
dṛṣṭvā samāgataṃ devaṃ devyā saha kapardinam  /<BR>
praṇemuḥ śirasā bhūmau toṣayāmāsurīśvaram  // KūrmP_2,37.104 //<BR>
vaidikairvividhairmantraiḥ sūktairmāheśvaraiḥ śubhaiḥ  /<BR>
atharvaśirasā cānye rudrādyairbrahmabhirbhavam  // KūrmP_2,37.105 //<BR>
namo devādidevāya mahādevāya te namaḥ  /<BR>
tryambakāya namastubhyaṃ triśūlavaradhāriṇe  // KūrmP_2,37.106 //<BR>
namo digvāsase tubhyaṃ vikṛtāya pinākine  /<BR>
sarvapraṇatadehāya svayamapraṇatātmane  // KūrmP_2,37.107 //<BR>
antakāntakṛte tubhyaṃ sarvasaṃharaṇāya ca  /<BR>
namo 'stu nṛtyaśīlāya namo bhairavarūpiṇe  // KūrmP_2,37.108 //<BR>
naranārīśarīrāya yogināṃ gurave namaḥ  /<BR>
namo dāntāya śāntāya tāpasāya harāya ca  // KūrmP_2,37.109 //<BR>
vibhīṣaṇāya rudrāya namaste kṛttivāsase  /<BR>
namaste lelihānāya śitikaṇṭhāya te namaḥ  // KūrmP_2,37.110 //<BR>
aghoraghorarūpāya vāmadevāya vai namaḥ  /<BR>
namaḥ kanakamālāya devyāḥ priyakarāya ca  // KūrmP_2,37.111 //<BR>
gaṅgāsaliladhārāya śambhave parameṣṭhine  /<BR>
namo yogādhipataye brahmādhipataye namaḥ  // KūrmP_2,37.112 //<BR>
prāṇāya ca namastubhyaṃ namo bhasmāṅgarāgine  /<BR>
namaste ghanavāhāya daṃṣṭriṇe vahniretase  // KūrmP_2,37.113 //<BR>
brahmaṇaśca śiro hartre namaste kālarūpiṇe  /<BR>
āgatiṃ te na janīmo gatiṃ naiva ca naiva ca  /<BR>
viśveśvara mahādeva yo 'si so 'si namo 'stu te  // KūrmP_2,37.114 //<BR>
namaḥ pramathanāthāya dātre ca śubhasaṃpadām  /<BR>
kapālapāṇaye tubhyaṃ namo mīḍhuṣṭamāya te  /<BR>
namaḥ kanakaliṅgāya vāriliṅgāya te namaḥ  // KūrmP_2,37.115 //<BR>
namo vahnyarkaliṅgāya jñānaliṅgāya te namaḥ  /<BR>
namo bhujaṅgahārāya karṇikārapriyāya ca  /<BR>
kirīṭine kuṇḍaline kālakālāya te namaḥ  // KūrmP_2,37.116 //<BR>
vāmadeva maheśāna devadeva trilocana  /<BR>
kṣamyatāṃ yatkṛtaṃ mohāt tvameva śaraṇaṃ hi naḥ  // KūrmP_2,37.117 //<BR>
caritāni vicitrāṇi guhyāni gahanāni ca  /<BR>
brahmādīnāṃ ca sarveṣāṃ durvijñeyo 'si śaṅkara  // KūrmP_2,37.118 //<BR>
ajñānād yadi vā jñānād yatkiñcitkurute naraḥ  /<BR>
tatsarvaṃ bhagavānena kurute yogamāyayā  // KūrmP_2,37.119 //<BR>
evaṃ stutvā mahādevaṃ prahṛṣṭenāntarātmanā  /<BR>
ūcuḥ praṇamya giriśaṃ paśyāmastvāṃ yathā purā  // KūrmP_2,37.120 //<BR>
teṣāṃ saṃstavamākarṇya somaḥ momavibhūṣaṇaḥ  /<BR>
svameva paramaṃ rūpaṃ darśayāmāsa śaṅkaraḥ  // KūrmP_2,37.121 //<BR>
taṃ te dṛṣṭvātha giriśaṃ devyā saha pinākinam  /<BR>
yathā pūrvaṃ sthitā viprāḥ praṇemurhṛṣṭamānasāḥ  // KūrmP_2,37.122 //<BR>
tataste munayaḥ sarve saṃstūya ca maheśvaram  /<BR>
bhṛgvaṅgirovasiṣṭhāstu viśvāmitrastathaiva ca  // KūrmP_2,37.123 //<BR>
gautamo 'triḥ sukeśaśca pulastyaḥ pulahaḥ kratuḥ  /<BR>
marīciḥ kaśyapaścāpi saṃvartaśca mahātapāḥ  /<BR>
praṇamya devadeveśamidaṃ vacanamabruvan  // KūrmP_2,37.124 //<BR>
kathaṃ tvāṃ devadeveśa karmayogena vā prabho  /<BR>
jñānena vātha yogena pūjayāmaḥ sadaiva hi  // KūrmP_2,37.125 //<BR>
kena vā devamārgeṇa saṃpūjyo bhagavāniha  /<BR>
kiṃ tat sevyamasevyaṃ vā sarvametad bravīhi naḥ  // KūrmP_2,37.126 //<BR>
devadeva uvāca<BR>
etad vaḥ saṃpravakṣyāmi gūḍhaṃ gahanamuttamam  /<BR>
brahmaṇe kathitaṃ pūrvamādāveva maharṣayaḥ  // KūrmP_2,37.127 //<BR>
sāṃkhyayogo dvidhā jñeyaḥ puruṣāṇāṃ hi sādhanam  /<BR>
yogena sahitaṃ sāṃkhyaṃ puruṣāṇāṃ vimuktidam  // KūrmP_2,37.128 //<BR>
na kevalena yogena dṛśyate puruṣaḥ paraḥ  /<BR>
jñānaṃ tu kevalaṃ samyagapavargaphalapradam  // KūrmP_2,37.129 //<BR>
bhavantaḥ kevalaṃ yogaṃ samāśritya vimuktaye  /<BR>
vihāya sāṃkhyaṃ vimalamakurvanta pariśramam  // KūrmP_2,37.130 //<BR>
etasmāt kāraṇād viprānṛṇāṃ kevaladharmiṇām  /<BR>
āgato 'hamimaṃ deśaṃ jñāpayan mohasaṃbhavam  // KūrmP_2,37.131 //<BR>
tasmād bhavadbhirvimalaṃ jñānaṃ kaivalyasādhanam  /<BR>
jñātavyaṃ hi prayatnena śrotavyaṃ dṛśyameva ca  // KūrmP_2,37.132 //<BR>
ekaḥ sarvatrago hyātmā kevalaścitimātrakaḥ  /<BR>
ānando nirmalo nityaṃ syādetat sāṃkhyadarśanam  // KūrmP_2,37.133 //<BR>
etadeva paraṃ jñānameṣa mokṣo 'tra gīyate  /<BR>
etat kaivalyamamalaṃ brahmabhāvaśca varṇitaḥ  // KūrmP_2,37.134 //<BR>
āśritya caitat paramaṃ tanniṣṭhāstatparāyaṇāḥ  /<BR>
paśyanti māṃ mahātmāno yatayo viśvamīśvaram  // KūrmP_2,37.135 //<BR>
etat tat paramaṃ jñānaṃ kevalaṃ sannirañjanam  /<BR>
ahaṃ hi vedyo bhagavān mama mūrtiriyaṃ śivā  // KūrmP_2,37.136 //<BR>
bahūni sādhanānīha siddhaye kathitāni tu  /<BR>
teṣāmabhyadhikaṃ jñānaṃ māmakaṃ dvijapuṅgavāḥ  // KūrmP_2,37.137 //<BR>
jñānayogaratāḥ śāntā māmeva śaraṇaṃ gatāḥ  /<BR>
ye hi māṃ bhasmaniratā dhyāyanti satataṃ hṛdi  // KūrmP_2,37.138 //<BR>
madbhaktiparamā nityaṃ yatayaḥ kṣīṇakalmaṣāḥ  /<BR>
nāśayāmyacirāt teṣāṃ ghoraṃ saṃsārasāgaram  // KūrmP_2,37.139 //<BR>
praśāntaḥ saṃyatamanā bhasmoddhūlitavigrahaḥ  /<BR>
brahmacaryarato nagno vrataṃ pāśupataṃ caret  // KūrmP_2,37.140 //<BR>
nirmitaṃ hi mayā pūrvaṃ vrataṃ pāśupataṃ param  /<BR>
guhyād guhyatamaṃ sūkṣmaṃ vedasāraṃ vimuktaye  // KūrmP_2,37.141 //<BR>
yad vā kaupīnavasanaḥ syād vaikavasano muniḥ  /<BR>
vedābhyāsarato vidvān dhyāyet paśupatiṃ śivam  // KūrmP_2,37.142 //<BR>
eṣa pāśupato yogaḥ sevanīyo mumukṣubhiḥ  /<BR>
bhasmacchannairhi satataṃ niṣkāmairiti viśrutiḥ  // KūrmP_2,37.143 //<BR>
vītarāgabhayakrodhā manmayā māmupāśritāḥ  /<BR>
bahavo 'nena yogena pūtā madbhāvamāgatāḥ  // KūrmP_2,37.144 //<BR>
anyāni caiva śāstrāṇi loke 'smin mohanānitu  /<BR>
vedavādaviruddhāni mayaiva kathitāni tu  // KūrmP_2,37.145 //<BR>
vāmaṃ pāśupataṃ somaṃ lākulaṃ caiva bhairavam  /<BR>
asevyametat kathitaṃ vedavāhyaṃ tathetaram  // KūrmP_2,37.146 //<BR>
vedamurtirahaṃ viprā nānyaśāstrārthavedibhiḥ  /<BR>
jñāyate matsvarūpaṃ tu muktvā vedaṃ sanātanam  // KūrmP_2,37.147 //<BR>
sthāpayadhvamidaṃ mārgaṃ pūjayadhvaṃ maheśvaram  /<BR>
acirādaiśvaraṃ jñānamutpatsyati na saṃśayaḥ  // KūrmP_2,37.148 //<BR>
mayi bhaktiśca vipulā bhavatāmastu sattamāḥ  /<BR>
dhyātamātro hi sānnidhyaṃ dāsyāmi munisattamāḥ  // KūrmP_2,37.149 //<BR>
ityuktvā bhagavān somastatraivāntaradhīyata  /<BR>
to 'pi dāruvane tasmin pūjayanti sma śaṅkaram  /<BR>
brahmacaryaratāḥ śāntā jñānayogaparāyaṇāḥ  // KūrmP_2,37.150 //<BR>
sametya te mahātmāno munayo brahmavādinaḥ  /<BR>
vitenire bahūn vādānnadhyātmajñānasaṃśrayān  // KūrmP_2,37.151 //<BR>
kimasya jagato mūlamātmā cāsmākameva hi  /<BR>
ko 'pi syāt sarvabhāvānāṃ heturīśvara eva ca  // KūrmP_2,37.152 //<BR>
ityevaṃ manyamānānāṃ dhyānamārgāvalambinām  /<BR>
āvirāsīnmahādevī devī girivarātmajā  // KūrmP_2,37.153 //<BR>
koṭisūryapratīkāśā jvālāmālāsamāvṛtā  /<BR>
svabhābhirvimalābhistu pūrayantī nabhastalam  // KūrmP_2,37.154 //<BR>
tāmanvapaśyan girijāmameyāṃ<BR>
jvālāsahasrāntarasanniviṣṭām  /<BR>
praṇemurekāmakhileśapatnīṃ<BR>
jānanti te tat paramasya bījam  // KūrmP_2,37.155 //<BR>
asamākameṣā parameśapatnī<BR>
gatistathātmā gaganābhidhānā  /<BR>
paśyantyathātmānamidaṃ ca kṛtsnaṃ<BR>
tasyāmathaite munayaśca viprāḥ  // KūrmP_2,37.156 //<BR>
nirīkṣitāste parameśapatnyā<BR>
tadantare devamaśeṣahetum  /<BR>
paśyanti śaṃbhuṃ kavimīśitāraṃ<BR>
rudraṃ bṛhantaṃ puruṣaṃ purāṇam  // KūrmP_2,37.157 //<BR>
ālokya devīmatha devamīśaṃ<BR>
praṇemurānandamavāpuragryam  /<BR>
jñānaṃ tadaiśaṃ bhagavatprasādā-<BR>
dāvirbabhau janmavināśahetu  // KūrmP_2,37.158 //<BR>
iyaṃ hi sā jagato yonirekā<BR>
sarvātmikā sarvaniyāmikā ca  /<BR>
māheśvarīśaktiranādisiddhā<BR>
vyomābhidhānā divi rājatīva  // KūrmP_2,37.159 //<BR>
asyā mahatparameṣṭhī parastā-<BR>
nmaheśvaraḥ śiva eko 'tha rudraḥ  /<BR>
cakāra viśvaṃ paraśaktiniṣṭhāṃ<BR>
māyāmathāruhya sa devadevaḥ  // KūrmP_2,37.160 //<BR>
eko devaḥ sarvabhūteṣu gūḍho<BR>
māyī rudraḥ sakalo niṣkalaśca  /<BR>
sa eva devī na ca tadvibhinna-<BR>
metajjñātvā hyamṛtatvaṃ vrajanti  // KūrmP_2,37.161 //<BR>
antarhito 'bhūd bhagavānatheśo<BR>
devyā bhargaḥ saha devādidevaḥ  /<BR>
ārādhayanti sma tameva devaṃ<BR>
vanaukasaste punareva rudram  // KūrmP_2,37.162 //<BR>
etad vaḥ kathitaṃ sarvaṃ devadevaviceṣṭitam  /<BR>
devadāruvane pūrvaṃ purāṇe yanmayā śrutam  // KūrmP_2,37.163 //<BR>
yaḥ paṭhecchṛṇuyānnityaṃ mucyate sarvapātakaiḥ  /<BR>
śrāvayed vā dvijān śāntān sa yāti paramāṃ gatim  // KūrmP_2,37.164 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge saptatriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
eṣā puṇyatamā devī devagandharvasevitā  /<BR>
narmadā lokavikhyātā tīrthānāmuttamā nadī  // KūrmP_2,38.1 //<BR>
tasyāḥ śṛṇudhvaṃ māhātmyaṃ mārkaṇḍeyena bhāṣitam  /<BR>
yudhiṣṭhirāya tu śubhaṃ sarvapāpapraṇāśanam  // KūrmP_2,38.2 //<BR>
yudhiṣṭhira uvāca<BR>
śrutāstu vividhā dharmāstvatprasādānmahāmune  /<BR>
māhātmyaṃ ca prayāgasya tīrthāni vividhāni ca  // KūrmP_2,38.3 //<BR>
narmadā sarvatīrthānāṃ mukhyā hi bhavateritā  /<BR>
tasyāstvidānīṃ māhātmyaṃ vaktumarhasi sattama  // KūrmP_2,38.4 //<BR>
mārkaṇḍeya uvāca<BR>
narmadā saritāṃ śreṣṭhā rudradehād viniḥ sṛtā  /<BR>
tārayet sarvabhūtāni sthāvarāṇi carāṇi ca  // KūrmP_2,38.5 //<BR>
narmadāyāstu māhātmyaṃ purāṇe yanmayā śrutam  /<BR>
idānīṃ tatpravakṣyāmi śṛṇuṣvaikamanāḥ śubham  // KūrmP_2,38.6 //<BR>
puṇyā kanakhale gaṅgā kurukṣetre sarasvatī  /<BR>
grāme vā yadi vāraṇye puṇyā sarvatra narmadā  // KūrmP_2,38.7 //<BR>
tribhiḥ sārasvataṃ toyaṃ saptāhena tu yāmunam  /<BR>
sadyaḥ punāti gāṅgeyaṃ darśanādeva nārmadam  // KūrmP_2,38.8 //<BR>
kaliṅgadeśapaścārdhe parvate 'marakaṇṭake  /<BR>
puṇyā ca triṣu lokeṣu ramaṇīyā manoramā  // KūrmP_2,38.9 //<BR>
sadevāsuragandharvā ṛṣayaśca tapodhanāḥ  /<BR>
tapastaptvā tu rājendra siddhiṃ tu paramāṃ gatāḥ  // KūrmP_2,38.10 //<BR>
tatra snātvā naro rājan niyamastho jitendriyaḥ  /<BR>
upoṣya rajanīmekāṃ kulānāṃ tārayecchatam  // KūrmP_2,38.11 //<BR>
yojanānāṃ śataṃ sāgraṃ śrūyate sariduttamā  /<BR>
vistāreṇa tu rājendra yojanadvayamāyatā  // KūrmP_2,38.12 //<BR>
ṣaṣṭitīrthasahasrāṇi ṣaṣṭikoṭyastathaiva ca  /<BR>
parvatasya samantāt tu tiṣṭhantyamarakaṇṭake  // KūrmP_2,38.13 //<BR>
brahmacārī śucirbhūtvā jitakrodho jitendriyaḥ  /<BR>
sarvahiṃsānivṛttastu sarvabhūtahite rataḥ  // KūrmP_2,38.14 //<BR>
evaṃ sarvasamācāro yastu prāṇān samutsṛjet  /<BR>
tasya puṇyaphalaṃ rājan śṛṇuṣvāvahito nṛpa  // KūrmP_2,38.15 //<BR>
śatavarṣasahasrāṇi svarge modati pāṇḍava  /<BR>
sapsarogaṇasaṃkīrṇo divyastrīparivāritaḥ  // KūrmP_2,38.16 //<BR>
divyagandhānuliptaśca divyapuṣpopaśobhitaḥ  /<BR>
krīḍate devaloke tu daivataiḥ saha modate  // KūrmP_2,38.17 //<BR>
tataḥ svargāt paribhraṣṭo rājā bhavati dhārmikaḥ  /<BR>
gṛhaṃ tu labhate 'sau vai nānāratnasamanvitam  // KūrmP_2,38.18 //<BR>
stambhairmaṇimayairdivyairvajravaidūryabhūṣitam  /<BR>
ālekhyavāhanaiḥ śubhrairdāsīdāsasamanvitam  // KūrmP_2,38.19 //<BR>
rājarājeśvaraḥ śrīmān sarvastrījanavallabhaḥ  /<BR>
jīved varṣaśataṃ sāgraṃ tatra bhogasamanvitaḥ  // KūrmP_2,38.20 //<BR>
agnipraveśe 'tha jale athavānaśane kṛte  /<BR>
anivartikā gatistasya pavanasyāmbare yathā  // KūrmP_2,38.21 //<BR>
paścime parvatataṭe sarvapāpavināśanaḥ  /<BR>
hrado jaleśvaro nāma triṣu lokeṣu viśrutaḥ  // KūrmP_2,38.22 //<BR>
tatra piṇḍapradānena saṃdhyopāsanakarmaṇā  /<BR>
daśavarṣāṇi pitarastarpitāḥ syurna saṃśayaḥ  // KūrmP_2,38.23 //<BR>
dakṣiṇe narmadākūle kapilākhyā mahānadī  /<BR>
saralārjunasaṃcchannā nātidūre vyavasthitā  // KūrmP_2,38.24 //<BR>
sā tu puṇyā mahābhāgā triṣu lokeṣu viśrutā  /<BR>
tatra koṭiśataṃ sāgraṃ tīrthānāṃ tu yudhiṣṭhira  // KūrmP_2,38.25 //<BR>
tasmiṃstīrthe tu ye vṛkṣāḥ patitāḥ kālaparyayāt  /<BR>
narmadātoyasaṃspṛṣṭāste yānti paramāṃ gatim  // KūrmP_2,38.26 //<BR>
dvitīyā tu mahābhāgā viśalyakaraṇī śubhā  /<BR>
tatra tīrthe naraḥ snātvā viśalyo bhavati kṣaṇāt  // KūrmP_2,38.27 //<BR>
kapilā ca viśalyā ca śrūyate rājasattama  /<BR>
īśvareṇa purā proktā lokānāṃ hitakāmyayā  // KūrmP_2,38.28 //<BR>
anāśakaṃ tu yaḥ kuryāt tasmiṃstīrthe narādhipa  /<BR>
sarvapāpaviśuddhātmā rudralokaṃ sa gacchati  // KūrmP_2,38.29 //<BR>
tatra snātvā naro rājannaśvamedhaphalaṃ labhet  /<BR>
ye vasantyuttare kūle rudraloke vasanti te  // KūrmP_2,38.30 //<BR>
sarasvatyāṃ ca gaṅgāyāṃ narmadāyāṃ yudhiṣṭhira  /<BR>
samaṃ snānaṃ ca dānaṃ ca yathā me śaṅkaro 'bravīt  // KūrmP_2,38.31 //<BR>
parityajati yaḥ praṇān parvate 'marakaṇṭake  /<BR>
varṣakoṭiśataṃ sāgraṃ rudraloke mahīyate  // KūrmP_2,38.32 //<BR>
narmadāyāṃ jalaṃ puṇyaṃ phenormisamalaṅkṛtam  /<BR>
pavitraṃ śirasā vandya sarvapāpaiḥ pramucyate  // KūrmP_2,38.33 //<BR>
narmadā sarvataḥ puṇyā brahmahatyāpahāriṇī  /<BR>
ahorātropavāsena mucyate brahmahatyayā  // KūrmP_2,38.34 //<BR>
jāleśvaraṃ tīrthavaraṃ sarvapāpavināśanam  /<BR>
tatra gatvā niyamavān sarvakāmāṃllabhennaraḥ  // KūrmP_2,38.35 //<BR>
candrasūryoparāge tu gatvā hyamarakaṇṭakam  /<BR>
aśvamedhād daśaguṇaṃ puṇyamāpnoti mānavaḥ  // KūrmP_2,38.36 //<BR>
eṣa puṇyo girivaro devagandharvasevitaḥ  /<BR>
nānādrumalatākīrṇo nānāpuṣpopaśobhitaḥ  // KūrmP_2,38.37 //<BR>
tatra saṃnihito rājan devyā saha maheśvaraḥ  /<BR>
brahmā viṣṇustathā cendro vidyādharagaṇaiḥ saha  // KūrmP_2,38.38 //<BR>
pradakṣiṇaṃ tu yaḥ kuryāt parvataṃ hyamarakaṇṭakam  /<BR>
pauṇḍarīkasya yajñasya phalaṃ prāpnoti mānaḥ  // KūrmP_2,38.39 //<BR>
kāverī nāma vipulā nadī kalpaṣanāśinī  /<BR>
tatra snātvā mahādevamarcayed vṛṣabhadhvajam  /<BR>
saṃgame narmadāyāstu rudraloke mahīyate  // KūrmP_2,38.40 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge aṣṭātriśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
mārkaṇḍeya uvāca<BR>
narmadā saritāṃ śreṣṭhā sarvapāpavināśinī  /<BR>
munibhiḥ kathitā pūrvamīśvareṇa svayaṃbhuvā  // KūrmP_2,39.1 //<BR>
munibhiḥ saṃstutā hyeṣā narmadā pravarā nadī  /<BR>
rudragātrād viniṣkrāntā lokānāṃ hitakāmyayā  // KūrmP_2,39.2 //<BR>
sarvapāpaharā nityaṃ sarvadevanamaskṛtā  /<BR>
saṃstutā devagandharvairapyarobhistathaiva ca  // KūrmP_2,39.3 //<BR>
uttare caiva tatkūle tīrthaṃ trailokyaviśrutam  /<BR>
nāmnā bhadreśvaraṃ puṇyaṃ sarvapāpaharaṃ śubham  /<BR>
tatra snātvā naro rājan daivataiḥ saha mohate  // KūrmP_2,39.4 //<BR>
tato gaccheta rājendra tīrthamāmrātakeśvaram  /<BR>
tatra snātvā naro rājan gosahasraphalaṃ labhet  // KūrmP_2,39.5 //<BR>
tato 'ṅgāreśvaraṃ gacchenniyato niyatāśanaḥ  /<BR>
sarvapāpaviśuddhātmā rudraloke mahīyate  // KūrmP_2,39.6 //<BR>
tato gaccheta rājendra kedāraṃ nāma puṇyadam  /<BR>
tatra snātvodakaṃ kṛtvā sarvān kāmānavāpnuyāt  // KūrmP_2,39.7 //<BR>
pippaleśaṃ tato gacchet sarvapāpavināśanam  /<BR>
tatra snātvā mahārāja rudraloke mahīyate  // KūrmP_2,39.8 //<BR>
tato gaccheta rājendra vimaleśvaramuttamam  /<BR>
tatra prāṇān parityajya rudralokamavāpnuyāt  // KūrmP_2,39.9 //<BR>
tataḥ puṣkariṇīṃ gacchet snānaṃ tatra samācaret  /<BR>
snātamātro narastatra indrasyārdhāsanaṃ labhet  // KūrmP_2,39.10 //<BR>
tato gaccheta rājendra śūlabhedamiti śrutam  /<BR>
tatra snātvārcayed devaṃ gosahasraphalaṃ labhet  // KūrmP_2,39.11 //<BR>
tato gaccheta rājendra balitīrthamanuttam  /<BR>
tatra snātvā naro rājan sihāsanapatirbhavet  // KūrmP_2,39.12 //<BR>
śakratīrthaṃ tato gacchet kūle caiva tu dakṣiṇe  /<BR>
upoṣya rajanīmekāṃ snānaṃ kṛtvā yathāvidhi  // KūrmP_2,39.13 //<BR>
ārādhayenmahāyogaṃ devaṃ nārāyaṇaṃ harim  /<BR>
gosahasraphalaṃ prāpya viṣṇulokaṃ sa gacchati  // KūrmP_2,39.14 //<BR>
ṛṣitīrthaṃ tato gatvā sarvapāpaharaṃ nṛṇām  /<BR>
snātamātro narastatra śivaloke mahīyate  // KūrmP_2,39.15 //<BR>
nāradasya tu tatraiva tīrthaṃ paramaśobhanam  /<BR>
snātamātro narastatra gosahasraphalaṃ labhet  // KūrmP_2,39.16 //<BR>
yatra taptaṃ tapaḥ pūrvaṃ nāradena surarṣiṇā  /<BR>
pratīstasya dadau yogaṃ devadevo maheśvaraḥ  // KūrmP_2,39.17 //<BR>
brahmaṇā nirmitaṃ liṅgaṃ brahmeśvaramiti śrutam  /<BR>
yatra snātvā naro rājan brahmaloke mahīyate  // KūrmP_2,39.18 //<BR>
ṛṇatīrthaṃ tato gacchet sa ṛṇānmucyate dhruvam  /<BR>
maheśvaraṃ tato gacchet paryāptaṃ janmanaḥ phalam  // KūrmP_2,39.19 //<BR>
bhīmeśvaraṃ tato gacchet sarvavyādhivināśanam  /<BR>
snātamātro narastatra sarvaduḥkhaiḥ pramucyate  // KūrmP_2,39.20 //<BR>
tato gaccheta rājendra piṅgaleśvaramuttamam  /<BR>
ahorātropavāsena trirātraphalamāpnuyāt  // KūrmP_2,39.21 //<BR>
tasmiṃmastīrthe tu rājendra kapilāṃ yaḥ prayacchati  /<BR>
yāvanti tasyā romāṇi tatprasūtikuleṣu ca  /<BR>
tāvad varṣasahasrāṇi rudraloke mahīyate  // KūrmP_2,39.22 //<BR>
yastu prāṇaparityāgaṃ kuryāt tatra narādhipa  /<BR>
akṣayaṃ modate kālaṃ yāvaccandradivākarau  // KūrmP_2,39.23 //<BR>
narmadātaṭamāśritya tiṣṭhante ye tu mānavāḥ  /<BR>
te mṛtāḥ svargamāyānti santaḥ sukṛtino yathā  // KūrmP_2,39.24 //<BR>
tato dīpteśvaraṃ gacched vyāsatīrthaṃ tapovanam  /<BR>
nivartitā purā tatra vyāsabhītā mahānadī  /<BR>
huṅkāritā tu vyāsena dakṣiṇena tato gatā  // KūrmP_2,39.25 //<BR>
pradakṣiṇaṃ tu yaḥ kuryāt tasmiṃstīrthe yudhiṣṭhira  /<BR>
prītastasya bhaved vyāso vāñchitaṃ labhate phalam  // KūrmP_2,39.26 //<BR>
tato gaccheta rājendra ikṣunadyāstu saṃgamam  /<BR>
trailokyaviśrutaṃ puṇyaṃ tatra sannihitaḥ śivaḥ  /<BR>
tatra stanātvā naro rājan gāṇapatyamavāpnuyāt  // KūrmP_2,39.27 //<BR>
skandatīrthaṃ tato gacchet sarvapāpapraṇāśanam  /<BR>
ājanmanaḥ kṛtaṃ pāpaṃ snātastīvraṃ vyapohati  // KūrmP_2,39.28 //<BR>
tatra devāḥ sagandharvā bhavātmajamanuttamam  /<BR>
upāsate mahātmānaṃ skandaṃ śaktidhiraṃ prabhum  // KūrmP_2,39.29 //<BR>
tato gacchedāṅgirasaṃ snānaṃ tatra samācaret  /<BR>
gosahasraphalaṃ prāpya rudralokaṃ sa gacchati  // KūrmP_2,39.30 //<BR>
aṅgirā yatra deveśaṃ brahmaputro vṛṣadhvajam  /<BR>
tapasārādhya viśveśaṃ labdhavān yogamuttamam  // KūrmP_2,39.31 //<BR>
kuśatīrthaṃ tato gacchet sarvapāpapraṇāśanam  /<BR>
snānaṃ tatra prakurvota aśvamedhaphalaṃ labhet  // KūrmP_2,39.32 //<BR>
koṭitīrthaṃ tato gacchet sarvapāpapraṇāśanam  /<BR>
tatra strātvā naro rājyaṃ labhate nātra saṃśayaḥ  // KūrmP_2,39.33 //<BR>
candrabhāgāṃ tato gacchet snānaṃ tatra samācaret  /<BR>
snātamātro narastatra somaloke mahīyate  // KūrmP_2,39.34 //<BR>
narmadādakṣiṇe kūle saṃgameśvaramuttamam  /<BR>
tatra snātvā naro rājan sarvayajñaphalaṃ labhet  // KūrmP_2,39.35 //<BR>
narmadāyottare kūle tīrthaṃ paramaśobhanam  /<BR>
ādityāyatanaṃ ramyamīśvareṇa tu bhāṣitam  // KūrmP_2,39.36 //<BR>
tatra snātvā tu rājendra dattvā dānaṃ tu śaktitaḥ  /<BR>
tasya tīrthaprabhāveṇa labhate cākṣayaṃ phalam  // KūrmP_2,39.37 //<BR>
daridrā vyādhitā ye tu ye ca duṣkṛtakāriṇaḥ  /<BR>
mucyante sarvapāpebhyaḥ sūryalokaṃ prayānti ca  // KūrmP_2,39.38 //<BR>
mārgeśvaraṃ tato gacchet snānaṃ tatra samācaret  /<BR>
snātamātro narastatra svargalokamavāpnuyāt  // KūrmP_2,39.39 //<BR>
tataḥ paścimato gacchenmarudālayamuttamam  /<BR>
tatra snātvā tu rājendra śucirbhūtvā prayatnataḥ  // KūrmP_2,39.40 //<BR>
kāñcanaṃ tu dvijo dadyād yathāvibhavavistaram  /<BR>
puṣpakeṇa vimānena vāyulokaṃ sa gacchati  // KūrmP_2,39.41 //<BR>
tato gaccheta rājendra ahalyātīrthamuttamam  /<BR>
snānamātrādapsarobhirmodate kālamakṣayam  // KūrmP_2,39.42 //<BR>
caitramāse tu saṃprāpte śuklapakṣe trayodaśī  /<BR>
kāmadevadine tasminnahalyāṃ yastu pūjayet  // KūrmP_2,39.43 //<BR>
yatra tatra narotpanno varastatra priyo bhavet  /<BR>
strīvallabho bhavecchrīmān kāmadeva ivāparaḥ  // KūrmP_2,39.44 //<BR>
ayodhyāṃ tu samāsādya tīrthaṃ śakrasya viśrutam  /<BR>
snātamātro narastatra gosahasraphalaṃ labhet  // KūrmP_2,39.45 //<BR>
somatīrthaṃ tato gacchet snānaṃ tatra samācaret  /<BR>
snātamātro narastatra sarvapāpaiḥ pramucyate  // KūrmP_2,39.46 //<BR>
somagrahe tu rājendra pāpakṣayakaraṃ bhavet  /<BR>
trailokyaviśrutaṃ rājan somatīrthaṃ mahāphalam  // KūrmP_2,39.47 //<BR>
yastu cāndrāyaṇaṃ kuryāt tatra tīrthe samāhitaḥ  /<BR>
sarvapāpaviśuddhātmā somalokaṃ sa gacchati  // KūrmP_2,39.48 //<BR>
agnipraveśaṃ yaḥ kuryāt somatīrthe narādhipa  /<BR>
jale cānaśanaṃ vāpi nāsau martyo 'bhijāyate  // KūrmP_2,39.49 //<BR>
stambhatīrthaṃ tato gacchet snānaṃ tatra samācaret  /<BR>
snātamātro narastatra somaloke mahīyate  // KūrmP_2,39.50 //<BR>
tato gaccheta rājendra viṣṇutīrthamanuttamam  /<BR>
yodhanīpuramākhyātaṃ viṣṇoḥ sthānamanuttamam  // KūrmP_2,39.51 //<BR>
asurā yodhitāstatra vāsudevena koṭiśaḥ  /<BR>
tatra tīrthaṃ samutpannaṃ viṣṇuśrīko bhavediha  /<BR>
ahorātropavāsena brahmahatyāṃ vyapohati  // KūrmP_2,39.52 //<BR>
narmadādakṣiṇe kūle tīrthaṃ paramaśobhanam  /<BR>
kāmatīrthamiti khyātaṃ yatra kāmor'cayad bhavam  // KūrmP_2,39.53 //<BR>
tasmiṃstīrthe naraḥ snātvā upavāsaparāyaṇaḥ  /<BR>
kusumāyudharūpeṇa rudroloke mahīyate  // KūrmP_2,39.54 //<BR>
tato gaccheta rājendra brahmatīrthamanuttamam  /<BR>
umāhakamiti khyātaṃ tatra saṃtarpayet pitṝn  // KūrmP_2,39.55 //<BR>
paurṇamāsyāmamāvāsyāṃ śrdhaṃ kuryād yathāvidhi  /<BR>
gajarūpā śilā tatra toyamadhye vyavasthitā  // KūrmP_2,39.56 //<BR>
tasmiṃstu dāpayet piṇḍān vaiśākhyāntu viśeṣataḥ  /<BR>
snātvā samāhitamanā dambhamātsaryavarjitaḥ  /<BR>
tṛpyanti pitarastasya yāvat tiṣṭhati medinī  // KūrmP_2,39.57 //<BR>
siddheśvaraṃ tato gacchet snānaṃ tatra samācaret  /<BR>
snātamātro narastatra gāṇapatyapadaṃ labhet  // KūrmP_2,39.58 //<BR>
tato gaccheta rājendra liṅgo yatra janārdanaḥ  /<BR>
tatra snātvā tu rājendra viṣṇuloke mahīyate  // KūrmP_2,39.59 //<BR>
yatra nārāyaṇo devo munonāṃ bhāvitātmanām  /<BR>
svātmānaṃ darśayāmāsa liṅgaṃ tat paramaṃ padam  // KūrmP_2,39.60 //<BR>
aṅkolaṃ tu tato gacchet sarvapāpavināśanam  /<BR>
snānaṃ dānaṃ ca tatraiva brāhmaṇānāṃ ca bhojanam  /<BR>
piṇḍapridānaṃ ca kṛtaṃ pretyānantaphalapradam  // KūrmP_2,39.61 //<BR>
traiyambakena toyena yaścaruṃ śrapayet tataḥ  /<BR>
aṅkolamūle dadyācca piṇḍāṃścaiva yathāvidhi  /<BR>
tāritāḥ pitarastena tṛpyantyācandratārakam  // KūrmP_2,39.62 //<BR>
tato gaccheta rājendra tāpaseśvaramuttamam  /<BR>
tatra snātvā tu rājendra prāpnuyāt tapasaḥ phalam  // KūrmP_2,39.63 //<BR>
śuklatīrthaṃ tato gacchet sarvapāpavināśanam  /<BR>
nāsti tena sama tīrthaṃ narmadāyāṃ yudhiṣṭhira  // KūrmP_2,39.64 //<BR>
darśanāt sparśanāt tasya snānadānatapojapāt  /<BR>
homāccaivopavāsācca śuklatīrthe mahat phalam  // KūrmP_2,39.65 //<BR>
yojanaṃ tat smṛtaṃ kṣetraṃ devagandharvasevitam  /<BR>
śuklatīrthamiti khyātaṃ sarvapāpavināśanam  // KūrmP_2,39.66 //<BR>
pādapāgreṇa dṛṣṭena brahmahatyāṃ vyapohati  /<BR>
devyā saha sadā bhargastatra tiṣṭhati śaṅkaraḥ  // KūrmP_2,39.67 //<BR>
kṛṣṇapakṣe caturdaśyāṃ vaiśākhe māsi suvrata  /<BR>
kailāsāccābhiniṣkramya tatra sannihito haraḥ  // KūrmP_2,39.68 //<BR>
devadānavagandharvāḥ siddhavidyādharāstathā  /<BR>
gaṇāścāpsarasāṃ nāgāstatra tiṣṭhanti puṅgava  // KūrmP_2,39.69 //<BR>
rajakena yathā vastraṃ śuklaṃ bhavati vāriṇā  /<BR>
ājanmani kṛtaṃ pāpaṃ śuklatīrthe vyapohati  /<BR>
snānaṃ dānaṃ tapaḥ śrāddhamanantaṃ tatra dṛśyate  // KūrmP_2,39.70 //<BR>
śuklatīrthāt paraṃ tīrthaṃ na bhūtaṃ na bhaviṣyati  /<BR>
pūrve vayasi karmāṇi kṛtvā pāpāni mānavaḥ  /<BR>
ahorātropavāsena śuklatīrthe vyapohati  // KūrmP_2,39.71 //<BR>
kārtikasya tu māsasya kṛṣṇapakṣe caturdaśī  /<BR>
ghṛtena snāpayed devamupoṣya parameśvaram  /<BR>
ekaviṃśatkulopeto na cyavedaiśvarāt padāt  // KūrmP_2,39.72 //<BR>
tapasā brahmacaryeṇa yajñadānena vā punaḥ  /<BR>
na tāṃ gatimavāpnoti śuklatīrthe tu yāṃ labhet  // KūrmP_2,39.73 //<BR>
śuklatīrthaṃ mahātīrthamṛṣisiddhaniṣevitam  /<BR>
tatra snātvā naro rājan punarjanma na vindati  // KūrmP_2,39.74 //<BR>
ayane vā caturdaśyāṃ saṃkrāntau viṣuve tathā  /<BR>
snātvā tu sopavāsaḥ san vijitātmā samāhitaḥ  // KūrmP_2,39.75 //<BR>
dānaṃ dadyād yathāśakti prīyetāṃ hariśaṅkarau  /<BR>
etat tīrthaprabhāveṇa sarvaṃ bhavati cākṣayam  // KūrmP_2,39.76 //<BR>
anāthaṃ durgataṃ vipraṃ nāthavantamathāpi vā  /<BR>
udvādayati yastīrthe tasya puṇyaphalaṃ śṛṇu  // KūrmP_2,39.77 //<BR>
yāvat tadromasaṃkhyā tu tatprasūtikuleṣu ca  /<BR>
tāvad varṣasahasrāṇi rudraloke mahīyate  // KūrmP_2,39.78 //<BR>
tato gaccheta rājendra yamatīrtha manuttamam  /<BR>
kṛṣṇapakṣe caturdaśyāṃ māghamāse yudhiṣṭhira  /<BR>
snānaṃ kṛtvā naktabhījī na paśyed yonisaṅkaṭam  // KūrmP_2,39.79 //<BR>
tato gaccheta rājendra eraṇḍītīrthamuttamam  /<BR>
saṃgame tu naraḥ snāyādupavāsaparāyaṇaḥ  /<BR>
brāhmaṇaṃ bhojayedekaṃ koṭirbhavati bhojitāḥ  // KūrmP_2,39.80 //<BR>
eraṇḍīsaṃgame snātvā bhaktibhāvāt turañjitaḥ  /<BR>
mṛttikāṃ śirasi sthāpya avagāhya ca tajjalam  /<BR>
narmadodakasaṃmiśraṃ mucyate sarvakilbiṣaiḥ  // KūrmP_2,39.81 //<BR>
tato gaccheta rājendra tīrthaṃ kārṇāṭikeśvaram  /<BR>
gaṅgāvatarate tatra dine puṇye na saṃśayaḥ  // KūrmP_2,39.82 //<BR>
tatra snātvā ca pītvā ca dattvā caiva yathāvidhi  /<BR>
sarvapāpavinirmukto brahmaloke mahīyate  // KūrmP_2,39.83 //<BR>
nanditīrthaṃ tato gacchet snānaṃ tatra samācaret  /<BR>
prīyate tasya nandīśaḥ somaloke mahīyate  // KūrmP_2,39.84 //<BR>
tato gaccheta rājendra tīrthaṃ tvanarakaṃ śubham  /<BR>
tatra snātvā naro rājan narakaṃ naiva paśyati  // KūrmP_2,39.85 //<BR>
tasmiṃstīrthe tu rājendra svānyasthīni vinikṣipet  /<BR>
rūpavān jāyate loke dhanabhogasamanvitaḥ  // KūrmP_2,39.86 //<BR>
tato gaccheta rājendra kapilātīrtha muttamam  /<BR>
tatra snātvā naro rājan gosahasraphalaṃ labhet  // KūrmP_2,39.87 //<BR>
jyeṣṭhamāse tu saṃprāpte caturdaśyāṃ viśeṣataḥ  /<BR>
tatropoṣya naro bhaktyā dadyād dīpaṃ ghṛtena tu  // KūrmP_2,39.88 //<BR>
ghṛtena snāpayed rudraṃ saghṛtaṃ śrīphalaṃ dahet  /<BR>
ghaṇṭābharaṇasaṃyuktāṃ kapilāṃ vai pradāpayet  // KūrmP_2,39.89 //<BR>
sarvābharaṇasaṃyuktaḥ sarvadevanamaskṛtaḥ  /<BR>
śivatulyabalo bhūtvā śivavat krīḍate ciram  // KūrmP_2,39.90 //<BR>
aṅgārakadine prāpte caturthyāṃ tu viśeṣataḥ  /<BR>
snāpayitvā śivaṃ dadyād brāhmaṇebhyastu bhojanam  // KūrmP_2,39.91 //<BR>
sarvabhogasamāyukto vimānaiḥ sārvakāmikaiḥ  /<BR>
gatvā śakrasya bhavanaṃ śakreṇa saha modate  // KūrmP_2,39.92 //<BR>
tataḥ svargāt paribhraṣṭo dhanavān bhogavān bhavet  /<BR>
aṅgārakanavamyāṃ tu amāvāsyāṃ tathaiva ca  /<BR>
snāpayet tatra yatnena rūpavān subhago bhavet  // KūrmP_2,39.93 //<BR>
tato gaccheta rājendra gaṇeśvaramanuttamam  /<BR>
śrāvaṇe māsī saṃprāpte kṛṣṇapakṣe caturdaśī  // KūrmP_2,39.94 //<BR>
snātamātro narastatra rudraloke mahīyate  /<BR>
pitṝṇāṃ tarpaṇaṃ kṛtvā mucyate 'sāvṝṇatrayāt  // KūrmP_2,39.95 //<BR>
gaṅgeśvarasamīpe tu gaṅgāvadanamuttamam  /<BR>
akāmo vā sakāmo vā tatra snātvā tu mānavaḥ  /<BR>
ājanmajanitaiḥ pāpairmucyate nātra saṃśayaḥ  // KūrmP_2,39.96 //<BR>
tasya vai paścime deśe samīpe nātidūrataḥ  /<BR>
daśāśvamedhikaṃ tīrthaṃ triṣu lokeṣu viśrutam  // KūrmP_2,39.97 //<BR>
upoṣya rajanīmekāṃ māsi bhādrapade śubhe  /<BR>
amāvasyāṃ naraḥ snātvā pūjayed vṛṣabhadhvajam  // KūrmP_2,39.98 //<BR>
kāñcanena vimānena kiṅkiṇījālamālinā  /<BR>
gatvā rudrapuraṃ ramyaṃ rudreṇa saha modate  // KūrmP_2,39.99 //<BR>
sarvatra sarvadivase snānaṃ tatra samācaret  /<BR>
pitṝṇāṃ tarpaṇaṃ kuryādaśvamedhaphalaṃ labhet  // KūrmP_2,39.100 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge ekonacatvāriśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
mārkaṇḍeya uvāca<BR>
tato gaccheta rājendra bhṛgutīrtha manuttamam  /<BR>
tatra devo bhṛguḥ purvaṃ rudramārādhayat purā  // KūrmP_2,40.1 //<BR>
darśanāt tasya devasya sadyaḥ pāpāt pramucyate  /<BR>
etat kṣetraṃ suvipulaṃ sarvapāpapraṇāśanam  // KūrmP_2,40.2 //<BR>
tatra snātvā divaṃ yānti ye mṛtāste 'punarbhavāḥ  /<BR>
upānahostathā yugmaṃ deyamannaṃ sakāñcanam  /<BR>
bhojanaṃ ca yathāśakti tadasyākṣayamucyate  // KūrmP_2,40.3 //<BR>
kṣaranti sarvadānāni yajñadānaṃ tapaḥ kriyā  /<BR>
akṣayaṃ tat tapastaptaṃ bhṛgutīrthe yudhiṣṭhira  // KūrmP_2,40.4 //<BR>
tasyaiva tapasogreṇa tuṣṭena tripurāriṇā  /<BR>
sānnidhyaṃ tatra kathitaṃ bhṛgutīrthe yudhiṣṭhira  // KūrmP_2,40.5 //<BR>
tato gaccheta rājendra gautameśvaramuttamam  /<BR>
yatrārādhya triśūlāṅkaṃ gautamaḥ siddhimāpnuyāt  // KūrmP_2,40.6 //<BR>
tatra snātvā naro rājan upavāsaparāyaṇaḥ  /<BR>
kāñcanena vimānena brahmaloke mahīyate  // KūrmP_2,40.7 //<BR>
vṛṣotsargaṃ tato gacchecchāśvataṃ padamāpnuyāt  /<BR>
na jānanti narā mūḍhā viṣṇormāyāvimohitāḥ  // KūrmP_2,40.8 //<BR>
dhautapāpaṃ tato gacched dhautaṃ yatra vṛṣeṇa tu  /<BR>
narmadāyāṃ sthitaṃ rājan sarvapātakanāśanam  /<BR>
tatra tīrthe naraḥ snātvā brahmahatyāṃ vyapohati  // KūrmP_2,40.9 //<BR>
tatra tīrthe tu rājendra prāṇatyāgaṃ karoti yaḥ  /<BR>
caturbhujastrinetraśca haratulyabalo bhavet  // KūrmP_2,40.10 //<BR>
vaset kalpāyutaṃ sāgraṃ śivatulyaparākramaḥ  /<BR>
kālena mahatā jātaḥ pṛthivyāmekarāḍ bhavet  // KūrmP_2,40.11 //<BR>
tato gaccheta rājendra haṃsatīrtha manuttamam  /<BR>
tatra snātvā naro rājan brahmaloke mahīyate  // KūrmP_2,40.12 //<BR>
tato gaccheta rājendra siddho yatra janārdanaḥ  /<BR>
varāhatīrtha mākhyātaṃ viṣṇulokagatipradam  // KūrmP_2,40.13 //<BR>
tato gaccheta rājendra candratīrthamanuttamam  /<BR>
paurṇamāsyāṃ viśeṣeṇa snānaṃ tatra samācaret  /<BR>
snātamātro narastatra candraloke mahīyate  // KūrmP_2,40.14 //<BR>
tato gaccheta rājendra kanyātīrthamanuttamam  /<BR>
śuklapakṣe tṛtīyāyāṃ snānaṃ tatra samācaret  /<BR>
snātamātro narastatra pṛthivyāmekarāḍ bhavet  // KūrmP_2,40.15 //<BR>
devatīrtha tato gacchet sarvadevanamakṛtam  /<BR>
tatra snātvā ca rājendra daivataiḥ saha modate  // KūrmP_2,40.16 //<BR>
tato gaccheta rājendra śikhitīrthamanuttamam  /<BR>
yat tatra dīyate dānaṃ sarvaṃ koṭiguṇaṃ bhavet  // KūrmP_2,40.17 //<BR>
tato gaccheta rājendra tīrthaṃ paitāmahaṃ śubham  /<BR>
yattatra kriyate śrāddhaṃ sarvaṃ tadakṣayaṃ bhavet  // KūrmP_2,40.18 //<BR>
sāvitrītīrthamāsādya yastu prāṇān parityajet  /<BR>
vidhūya sarvapāpāni brahmaloke mahīyate  // KūrmP_2,40.19 //<BR>
manoharaṃ tu tatraiva tīrthaṃ paramaśobhanam  /<BR>
tatra snātvā naro rājan daivataiḥ saha modate  // KūrmP_2,40.20 //<BR>
tato gaccheta rājendra mānasaṃ tīrthamuttamam  /<BR>
snātvā tatra naro rājan rudraloke mahīyate  // KūrmP_2,40.21 //<BR>
svargabinduṃ tato gacchettīrthaṃ devanamaskṛtam  /<BR>
tatra snātvā naro rājan durgatiṃ naiva gacchati  // KūrmP_2,40.22 //<BR>
apsareśaṃ tato gacchet snānaṃ tatra samācaret  /<BR>
krīḍate nākalokastho hyapsarobhiḥ sa modate  // KūrmP_2,40.23 //<BR>
tato gaccheta rājendra bhārabhūtimanuttamam  /<BR>
upoṣitor'cayedīśaṃ rudraloke mahīyate  /<BR>
asmiṃstīrthe mṛto rājan gāṇapatyamavāpnuyāt  // KūrmP_2,40.24 //<BR>
kārtike māsi deveśamarcayet pārvatīpatim  /<BR>
aśvamedhād daśaguṇaṃ pravadanti manīṣiṇaḥ  // KūrmP_2,40.25 //<BR>
vṛṣabhaṃ yaḥ prayaccheta tatra kundendusaprabham  /<BR>
vṛṣayuktena yānena rudralokaṃ sa gacchati  // KūrmP_2,40.26 //<BR>
etat tīrthaṃ samāsādya yastu prāṇān parityajet  /<BR>
sarvapāpaviśuddhātmā rudralokaṃ sa gacchati  // KūrmP_2,40.27 //<BR>
jalapraveśaṃ yaḥ kuryāt tasmiṃstīrthe narādhipa  /<BR>
haṃsayuktena yānena svargalokaṃ sa gacchati  // KūrmP_2,40.28 //<BR>
eraṇḍyā narmadāyāstu saṃgamaṃ lokaviśrutam  /<BR>
tatra tīrthaṃ mahāpuṇyaṃ sarvapāpapraṇāśanam  // KūrmP_2,40.29 //<BR>
upavāsaparo bhūtvā nityaṃ vrataparāyaṇaḥ  /<BR>
tatra snātvā tu rājendra mucyate brahmahatyayā  // KūrmP_2,40.30 //<BR>
tato gaccheta rājendra narmadodadhisaṃgamam  /<BR>
jamadagniriti khyātaḥ siddho yatra janārdanaḥ  // KūrmP_2,40.31 //<BR>
tatra snātvā naro rājan narmadodadhisaṃgame  /<BR>
triguṇaṃ cāśvamedhasya phalaṃ prāpnoti mānavaḥ  // KūrmP_2,40.32 //<BR>
tato gaccheta rājendra piṅgaleśvaramuttamam  /<BR>
tatra snātvā naro rājan rudraloke mahīyate  // KūrmP_2,40.33 //<BR>
tatropavāsaṃ yaḥ kṛtvā paśyeta vimaleśvaram  /<BR>
saptajanmakṛtaṃ pāpaṃ hitvā yāti śivālayam  // KūrmP_2,40.34 //<BR>
tato gaccheta rājendra ālikātīrthamuttamam  /<BR>
upoṣya rajanīmekāṃ niyato niyatāśanaḥ  /<BR>
asya tīrthasya māhātmyānmucyate brahmahatyayā  // KūrmP_2,40.35 //<BR>
etāni tava saṃkṣepāt prādhānyāt kathitāni tu  /<BR>
na śakyā vistarād vaktuṃ saṃkhyā tīrtheṣupāṇḍava  // KūrmP_2,40.36 //<BR>
eṣā pavitrā vimalā nadī trailokyaviśrutā  /<BR>
narmadā saritāṃ śreṣṭhā mahādevasya vallabhā  // KūrmP_2,40.37 //<BR>
manasā saṃsmaredyastu narmadāṃ vai yudhiṣṭhira  /<BR>
cāndrāyaṇaśataṃ sāgraṃ labhate nātra saṃśayaḥ  // KūrmP_2,40.38 //<BR>
aśraddadhānāḥ puruṣā nāstikyaṃ ghoramāśritāḥ  /<BR>
patanti narake ghore ityāha parameśvaraḥ  // KūrmP_2,40.39 //<BR>
narmadāṃ sevate nityaṃ svayaṃ devo maheśvaraḥ  /<BR>
tena puṇyā nadī jñeyā brahmahatyāpahāriṇī  // KūrmP_2,40.40 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge catvāriṃśo 'dhyāyaḥ<BR>
<BR>
_____________________________________________________________<BR>
<BR>
<BR>
sūta uvāca<BR>
idaṃ trailokyavikhyātaṃ tīrthaṃ naimiśamuttamam  /<BR>
mahādevapriyakaraṃ mahāpātakanāśanam  // KūrmP_2,41.1 //<BR>
mahādevaṃ didṛkṣūṇāmṛṣīṇaṇāṃ parameṣṭhinām  /<BR>
brahāmaṇā nirmitaṃ sthānaṃ tapastaptuṃ dvijottamāḥ  // KūrmP_2,41.2 //<BR>
marīcayo 'trayo viprā vasiṣṭhāḥ kratavastathā  /<BR>
bhṛgavo 'ṅgirasaḥ pūrvā brahmāṇaṃ kamalodbhavam  // KūrmP_2,41.3 //<BR>
sametya sarvavaradaṃ caturmūrti caturmukham  /<BR>
pṛcchanti praṇipatyainaṃ viśvakarmāṇamacyutam  // KūrmP_2,41.4 //<BR>
ṣaṭkulīyā ūcuḥ<BR>
bhagavan devamīśānaṃ bhargamekaṃ kapardinam  /<BR>
kenopāyena paśyāmo brūhi devanamaskṛtam  // KūrmP_2,41.5 //<BR>
brahmovāca<BR>
satraṃ sahasramāsadhvaṃ vāṅmanodoṣavarjitāḥ  /<BR>
deśaṃ ca vaḥ pravakṣyāmi yasmin deśe cariṣyatha  // KūrmP_2,41.6 //<BR>
uktvā manomayaṃ cakraṃ sa sṛṣṭvā tānuvāca ha  /<BR>
kṣiptametanmayā cakramanuvrajata mā ciram  /<BR>
yatrāsya nemiḥ śīryeta sa deśaḥ puruṣarṣabhāḥ  // KūrmP_2,41.7 //<BR>
tato mumoca taccakraṃ te ca tatsamanuvrajan  /<BR>
tasya vai vrajataḥ kṣipraṃ yatra nemiraśīryata  /<BR>
naimisaṃ tatsmṛtaṃ nāmnā puṇyaṃ sarvatra pūjitam  // KūrmP_2,41.8 //<BR>
siddhacāraṇasaṃkīrṇaṃ yakṣagandharvasevitam  /<BR>
sthānaṃ bhagavataḥ śaṃbhoretannaimiśamuttamam  // KūrmP_2,41.9 //<BR>
atra devāḥ sagandharvāḥ sayakṣoragarākṣasāḥ  /<BR>
tapastaptvā purā devā lebhire pravarān varān  // KūrmP_2,41.10 //<BR>
imaṃ deśaṃ samāśritya ṣaṭkulīyāḥ samāhitāḥ  /<BR>
satreṇārādhya deveśaṃ dṛṣṭavanto maheśvaram  // KūrmP_2,41.11 //<BR>
atra dānaṃ tapastaptaṃ snānaṃ japyādikaṃ ca yat  /<BR>
ekaikaṃ pāvayet pāpaṃ saptajanmakṛtaṃ dvijāḥ  // KūrmP_2,41.12 //<BR>
atra pūrvaṃ sa bhagavānṛṣīṇāṃ satramāsatām  /<BR>
provāca vāyurbrahmāṇḍaṃ purāṇaṃ brahmabhāṣitam  // KūrmP_2,41.13 //<BR>
atra devo mahādevo rudrāṇyā kila viśvakṛt  /<BR>
ramate 'dhyāpi bhagavān pramathaiḥ parivāritaḥ  // KūrmP_2,41.14 //<BR>
atra prāṇān parityajya niyamena dvijātayaḥ  /<BR>
brahmalokaṃ gamiṣyanti yatra gatvā na jāyate  // KūrmP_2,41.15 //<BR>
anyacca tīrthapravaraṃ jāpyeśvaramitiśrutam  /<BR>
jajāpa rudramaniśaṃ yatra nandī mahāgaṇaḥ  // KūrmP_2,41.16 //<BR>
prītastasya mahādevo devyā saha pinākadhṛk  /<BR>
dadāvātmasamānatvaṃ mṛtyuvañcanameva ca  // KūrmP_2,41.17 //<BR>
abhūdṛṣiḥ sa dharmātmā śilādo nāma dharmavit  /<BR>
ārādhayanmahādevaṃ putrārthaṃ vṛṣabhadhvajam  // KūrmP_2,41.18 //<BR>
tasya varṣasahasrānte tapyamānasya viśvakṛt  /<BR>
śarvaḥ somo gaṇavṛto varado 'smītyabhāṣata  // KūrmP_2,41.19 //<BR>
sa vavre varamīśānaṃ vareṇyaṃ girijāpatim  /<BR>
ayonijaṃ mṛtyuhīnaṃ dehi putraṃ tvayā samam  // KūrmP_2,41.20 //<BR>
tathāstvityāha bhagavān devyā saha maheśvaraḥ  /<BR>
paśyatastasya viprarṣerantardhānaṃ gato haraḥ  // KūrmP_2,41.21 //<BR>
tato yiyakṣuḥ svāṃ bhūmiṃ śilādo dharmavittamaḥ  /<BR>
cakarṣa lāṅgalenorvoṃ bhittvādṛśyata śobhanaḥ  // KūrmP_2,41.22 //<BR>
saṃvartakānalaprakhyaḥ kumāraḥ prahasanniva  /<BR>
rūpalāvaṇyasaṃpannastejasā bhāsayan diśaḥ  // KūrmP_2,41.23 //<BR>
kumāratulyo 'pratimo meghagambhīrayā girā  /<BR>
śilādaṃ tāta tāteti prāha nandī punaḥ punaḥ  // KūrmP_2,41.24 //<BR>
taṃ dṛṣṭvā nandanaṃ jātaṃ śilādaḥ pariṣasvaje  /<BR>
munibhyo darśayāmāsa ye tadāśramavāsinaḥ  // KūrmP_2,41.25 //<BR>
jātakarmādikāḥ sarvāḥ kriyāstasya cakāra ha  /<BR>
upanīya yathāśāstraṃ vedamadhyāpayat sutam  // KūrmP_2,41.26 //<BR>
adhītavedo bhagavān nandī matimanuttamām  /<BR>
cakre maheśvaraṃ draṣṭuṃ jeṣye mṛtyumiti prabhum  // KūrmP_2,41.27 //<BR>
sa gatvā saritaṃ puṇyāmekāgraśraddhayānvitaḥ  /<BR>
jajāpa rudramaniśaṃ maheśāsaktamānasaḥ  // KūrmP_2,41.28 //<BR>
tasya koṭyāṃ tu pūrṇāyāṃ śaṅkaro bhaktavatsalaḥ  /<BR>
āgatya sāmbaḥ sagaṇo varado 'smītyuvāca ha  // KūrmP_2,41.29 //<BR>
sa vavre punarevāhaṃ japeyaṃ koṭimīśvaram  /<BR>
tāvadāyurmahādeva dehīti varamīśvara  // KūrmP_2,41.30 //<BR>
evamastviti saṃprocya devo 'pyantaradhīyata  /<BR>
jajāpa koṭiṃ bhagavān bhūyastadgatamānasaḥ  // KūrmP_2,41.31 //<BR>
dvitīyāyāṃ ca koṭyāṃ vai saṃpūrṇāyāṃ vṛṣadhvajaḥ  /<BR>
āgatya varado 'smīti prāha bhūtagaṇairvṛtaḥ  // KūrmP_2,41.32 //<BR>
tṛtīyāṃ japtumicchāmi koṭiṃ bhūyo 'pi śaṅkara  /<BR>
tathāstvityāha viśvātmā devo 'pyantaradhīyata  // KūrmP_2,41.33 //<BR>
koṭitraye 'tha saṃpūrṇe devaḥ prītamanā bhṛśam  /<BR>
āgatya varado 'smīti prāha bhūtagaṇairvṛtaḥ  // KūrmP_2,41.34 //<BR>
japeyaṃ koṭimanyāṃ vai bhūyo 'pi tava tejasā  /<BR>
ityukte bhagavānāha na japtavyaṃ tvayā punaḥ  // KūrmP_2,41.35 //<BR>
amaro jarayā tyakto mama pārśvagataḥ sadā  /<BR>
mahāgaṇapatirdevyāḥ putro bhava maheśvaraḥ  // KūrmP_2,41.36 //<BR>
yogīśvaro yoganetā gaṇānāmīśvareśvaraḥ  /<BR>
sarvalokādhipaḥ śrīmān sarvajño madbalānvitaḥ  // KūrmP_2,41.37 //<BR>
jñānaṃ tanmāmakaṃ divyaṃ hastāmalakavat tava  /<BR>
ābhūtasaṃplavasthāyī tato yāsyasi matpadam  // KūrmP_2,41.38 //<BR>
etaduktvā mahādevo gaṇānāhūya śaṅkaraḥ  /<BR>
abhiṣekeṇa yuktena nandīśvaramayojayat  // KūrmP_2,41.39 //<BR>
udvāhayāmāsa ca taṃ svayameva pinākadhṛk  /<BR>
marutāṃ ca śubhāṃ kanyāṃ suyaśeti ca viśrutām  // KūrmP_2,41.40 //<BR>
etajjapyeśvaraṃ sthānaṃ devadevasya śūlinaḥ  /<BR>
yatra tatra mṛto martyo rudraloke mahīyate  // KūrmP_2,41.41 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge ekacatvāriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
anyacca tīrthapravaraṃ japyeśvarasamīpataḥ  /<BR>
nāmnā pañcanadaṃ puṇyaṃ sarvapāpapraṇāśanam  // KūrmP_2,42.1 //<BR>
trirātropoṣitastatra pūjayitvā maheśvaram  /<BR>
sarvapāpaviśuddhātmā rudraloke mahīyate  // KūrmP_2,42.2 //<BR>
anyacca tīrthapravaraṃ śaṅkarasyāmitaujasaḥ  /<BR>
mahābhairavamityuktaṃ mahāpātakanāśanam  // KūrmP_2,42.3 //<BR>
tīrthānāṃ ca paraṃ tīrthaṃ vitastā paramā nadī  /<BR>
sarvapāpaharā puṇyā svayameva girīndrajā  // KūrmP_2,42.4 //<BR>
tīrthaṃ pañcatapaṃ nāma śaṃbhoramitatejasaḥ  /<BR>
yatra devādidevena cakrārthaṃ pūjito bhavaḥ  // KūrmP_2,42.5 //<BR>
piṇḍadānādikaṃ tatra pretyānantaphalapradam  /<BR>
mṛtastatrāpi niyamād brahmaloke mahīyate  // KūrmP_2,42.6 //<BR>
kāyāvarohaṇaṃ nāma mahādevālayaṃ śubham  /<BR>
yatra māheśvarā dharmā munibhiḥ saṃpravartitāḥ  // KūrmP_2,42.7 //<BR>
śrāddhaṃ dānaṃ tapo homa upavāsastathākṣayaḥ  /<BR>
parityajati yaḥ prāṇān rudralokaṃ sa gacchati  // KūrmP_2,42.8 //<BR>
anyacca tīrthapravaraṃ kanyātīrthamiti śrutam  /<BR>
tatra gatvā tyajet prāṇāṃllokān prāpnoti śāśvatān  // KūrmP_2,42.9 //<BR>
jāmadagnyasya tu śubhaṃ rāmasyākliṣṭakarmaṇaḥ  /<BR>
tatra snātvā tīrtha vare gosahasraphalaṃ labhet  // KūrmP_2,42.10 //<BR>
mahākālamiti khyātaṃ tīrthaṃ trailokyaviśrutam  /<BR>
gatvā prāṇān parityajya gāṇapatyamavāpnuyāt  // KūrmP_2,42.11 //<BR>
guhyād guhyatamaṃ tīrthaṃ nakulīśvaramuttamam  /<BR>
tatra sannihitaḥ śrīmān bhagavān nakulīśvaraḥ  // KūrmP_2,42.12 //<BR>
himavacchikhare ramye gaṅgādvāre suśobhane  /<BR>
devyā saha mahādevo nityaṃ śiṣyaiśca saṃvṛtaḥ  // KūrmP_2,42.13 //<BR>
tatra snātvā mahādevaṃ pūjayitvā vṛṣadhvajam  /<BR>
sarvapāpairvimucyeta mṛtastajjñānamāpnuyāt  // KūrmP_2,42.14 //<BR>
anyacca devadevasya sthānaṃ puṇyatamaṃ śubham  /<BR>
bhīmeśvaramiti khyātaṃ gatvā muñcati pātakam  // KūrmP_2,42.15 //<BR>
tathānyaccaṇḍavegāyāḥ saṃbhedaḥ pāpanāśanaḥ  /<BR>
tatra snātvā ca pītvā ca mucyate brahmahatyayā  // KūrmP_2,42.16 //<BR>
sarveṣāmapi caiteṣāṃ tīrthānāṃ paramā purī  /<BR>
nāmnāvārāṇasī divyā koṭikoṭyayutādhikā  // KūrmP_2,42.17 //<BR>
tasyāḥ purastānmāhātmyaṃ bhāṣitaṃ vo mayā tviha  /<BR>
nānyatra labhyate muktiryogināpyekajanmanā  // KūrmP_2,42.18 //<BR>
ete prādhānyataḥ proktā deśāḥ pāpaharā nṛṇām  /<BR>
gatvā saṃkṣālayet pāpaṃ janmāntaraśataiḥ kṛtam  // KūrmP_2,42.19 //<BR>
yaḥ svadharmān parityajya tīrthasevāṃ karoti hi  /<BR>
na tasya phalate tīrthamahi loke paratra ca  // KūrmP_2,42.20 //<BR>
prāyaścittī ca vidhurastathā pāpacaro gṛhī  /<BR>
prakuryāt tīrthasaṃsevāṃ ye cānye tādṛśā janāḥ  // KūrmP_2,42.21 //<BR>
sahāgnirvā sapatnīko gacchet tīrthāni yatnataḥ  /<BR>
sarvapāpavinirmukto yathoktāṃ gatimāpnuyāt  // KūrmP_2,42.22 //<BR>
ṛṇāni trīṇyapākṛtya kuryād vā tīrthasevanam  /<BR>
vidhāya vṛttiṃ putrāṇāṃ bhāryāṃ teṣu nidhāya ca  // KūrmP_2,42.23 //<BR>
prāyaścittaprasaṅgena tīrthamāhātmyamīritam  /<BR>
yaḥ paṭhecchṛṇuyād vāpi mucyate sarvapātakaiḥ  // KūrmP_2,42.24 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge dvicatvāriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
sūta uvāca<BR>
etadākarṇya vijñānaṃ nārāyaṇamukheritam  /<BR>
kūrmarūpadharaṃ devaṃ papracchurmunayaḥ prabhum  // KūrmP_2,43.1 //<BR>
munaya ūcuḥ<BR>
kathitā bhavatā dharmā mokṣajñānaṃ savistaram  /<BR>
lokānāṃ sargavistāraṃ vaṃśamanvantarāṇi ca  // KūrmP_2,43.2 //<BR>
pratisargamidānīṃ no vaktumarhasī mādhava  /<BR>
bhūtānāṃ bhūtabhavyeśa yathā pūrvaṃ tvayoditam  // KūrmP_2,43.3 //<BR>
sūta uvāca<BR>
śrutvā teṣāṃ tadā vākyaṃ bhagavān kūrmarūpadhṛk  /<BR>
vyājahāra mahāyogī bhūtānāṃ pratisaṃcaram  // KūrmP_2,43.4 //<BR>
kūrma uvāca<BR>
nityo naimittikaścaiva prākṛtātyantikau tathā  /<BR>
caturdhāyaṃ purāṇe 'smin procyate pratisaṃcaraḥ  // KūrmP_2,43.5 //<BR>
yo 'yaṃ saṃdṛśyate nityaṃ loke bhūtakṣayastviha  /<BR>
nityaḥ saṃkīrtyate nāmnā munibhiḥ pratisaṃcaraḥ  // KūrmP_2,43.6 //<BR>
brāhmo naimittiko nāma kalpānte yo bhaviṣyati  /<BR>
trailokyasyāsya kathitaḥ pratisargo manīṣibhiḥ  // KūrmP_2,43.7 //<BR>
mahādādyāṃ viśeṣāntaṃ yadā saṃyāti saṃkṣayam  /<BR>
prākṛtaḥ pratisargo 'yaṃ procyate kālacintakaiḥ  // KūrmP_2,43.8 //<BR>
jñānādātyantikaḥ prokto yoginaḥ paramātmani  /<BR>
pralayaḥ pratisargo 'yaṃ kālacintāparairdvijaiḥ  // KūrmP_2,43.9 //<BR>
ātyantikaśca kathitaḥ pralayo 'tra sasādhanaḥ  /<BR>
naimittikamidānīṃ vaḥ kathayiṣye samāsataḥ  // KūrmP_2,43.10 //<BR>
caturyugasahasrānte saṃprāpte pratisaṃcare  /<BR>
svātmasaṃsthāḥ prajāḥ kartuṃ pratipede prajāpatiḥ  // KūrmP_2,43.11 //<BR>
tato bhavatyanāvṛṣṭistīvrā sā śatavārṣikī  /<BR>
bhūtakṣayakarī ghorā sarvabhūtakṣayaṅkarī  // KūrmP_2,43.12 //<BR>
tato yānyalpasārāṇi sattvāni pṛthivītale  /<BR>
tāni cāgre pralīyante bhūmitvamupayānti ca  // KūrmP_2,43.13 //<BR>
saptaraśmiratho bhūtvā samuttiṣṭhan divākaraḥ  /<BR>
asahyaraśmirbhavati pibannambho gabhastibhiḥ  // KūrmP_2,43.14 //<BR>
tasya te raśmayaḥ sapta pibantyambu mahārṇave  /<BR>
tenāhāreṇa tā dīptāḥ sūryāḥ sapta bhavantyuta  // KūrmP_2,43.15 //<BR>
tataste raśmayaḥ sapta sūryā bhūtvā caturdiśam  /<BR>
caturlokamidaṃ sarvaṃ dahanti śikhinastathā  // KūrmP_2,43.16 //<BR>
vyāpnuvantaśca te viprāstūrdhvaṃ cādhaśca raśmibhiḥ  /<BR>
dīpyante bhāskarāḥ sapta yugāntāgnipratāpinaḥ  // KūrmP_2,43.17 //<BR>
te sūryā vāriṇā dīptā bahusāhastraraśmayaḥ  /<BR>
khaṃ samāvṛtya tiṣṭhanti nirdahanto vasuṃdharām  // KūrmP_2,43.18 //<BR>
tatasteṣāṃ pratāpena dahyamānā vasuṃdharā  /<BR>
sādrinadyarṇavadvīpā nisnehā samapadyata  // KūrmP_2,43.19 //<BR>
dīptābhiḥ saṃtatābhiśca raśmibhirvai samantataḥ  /<BR>
adhaścordhvaṃ ca lagnābhistiryak caiva samāvṛtam  // KūrmP_2,43.20 //<BR>
sūryāgninā pramṛṣṭānāṃ saṃsṛṣṭānāṃ parasparam  /<BR>
ekatvamupayātānāmekajvālaṃ bhavatyuta  // KūrmP_2,43.21 //<BR>
sarvalokapraṇāśaśca so 'gnirbhūtvā sukuṇḍalī  /<BR>
caturlokamidaṃ sarvaṃ nirdahatyātmatejasā  // KūrmP_2,43.22 //<BR>
tataḥ pralīne sarvasmiñ jaṅgame sthāvare tathā  /<BR>
nirvṛkṣā nistṛṇā bhūmiḥ kūrmapṛṣṭhā prakāśate  // KūrmP_2,43.23 //<BR>
ambarīṣamivābhāti sarvamāpūritaṃ jagat  /<BR>
sarvameva tadarcirbhiḥ pūrṇaṃ jājvalyate punaḥ  // KūrmP_2,43.24 //<BR>
pātāle yāni sattvāni mahodadhigatāni ca  /<BR>
tatastāni pralīyante bhūmitvamupayānti ca  // KūrmP_2,43.25 //<BR>
dvīpāṃśca parvatāṃścaiva varṣāṇyatha mahodadhīn  /<BR>
tān sarvān bhasmasāt kṛtvā saptātmā pāvakaḥ prabhuḥ  // KūrmP_2,43.26 //<BR>
samudrebhyo nadībhyaśca pātālebhyaśca sarvaśaḥ  /<BR>
pibannapaḥ samiddho 'gniḥ pṛthivīmāśrito jvalan  // KūrmP_2,43.27 //<BR>
tataḥ saṃvartakaḥ śailānatikramya mahāṃstathā  /<BR>
lokān dahati dīptātmā rudratejovijṝmbhitaḥ  // KūrmP_2,43.28 //<BR>
sa dagdhvā pṛthivīṃ devo rasātalamaśoṣayat  /<BR>
adhastāt pṛthivīṃ dagdhvā divamūrdhvaṃ dahiṣyati  // KūrmP_2,43.29 //<BR>
yojanānāṃ śatānīha sahasrāṇyayutāni ca  /<BR>
uttiṣṭhanti śikhāstasya vahneḥ saṃvartakasya tu  // KūrmP_2,43.30 //<BR>
gandharvāṃśca piśācāṃśca sayakṣoragarākṣasān  /<BR>
tadā dahatyasau dīptaḥ kālarudrapracoditaḥ  // KūrmP_2,43.31 //<BR>
bhūrlokaṃ ca bhuvarlokaṃ svarlokaṃ ca tathā mahaḥ  /<BR>
dahedaśeṣaṃ kālāgniḥ kālo viśvatanuḥ svayam  // KūrmP_2,43.32 //<BR>
vyāpteṣveteṣu lokeṣu tiryagūrdhvamathāgninā  /<BR>
tat tejaḥ samanuprāpya kṛtsnaṃ jagadidaṃ śanaiḥ  /<BR>
ayoguḍanibhaṃ sarvaṃ tadā caikaṃ prakāśate  // KūrmP_2,43.33 //<BR>
tato gajakulonnādāstaḍidbhiḥ samalaṅkṛtāḥ  /<BR>
uttiṣṭhanti tadā vyomni ghorāḥ saṃvartakā ghanāḥ  // KūrmP_2,43.34 //<BR>
kecinnīlotpalaśyāmāḥ kecit kumudasannibhāḥ  /<BR>
dhūmravarṇāstathā kecit kecit pītāḥ payodharāḥ  // KūrmP_2,43.35 //<BR>
kecid rāsabhavarṇāstu lākṣārasanibhāstathā  /<BR>
śaṅkhakundanibhāścānye jātyañjananibhāḥ pare  // KūrmP_2,43.36 //<BR>
manaḥ śilābhāstvanye ca kapotasadṛśāḥ pare  /<BR>
indragopanibhāḥ keciddharitālanibhāstathā  /<BR>
indracāpanibhāḥ keciduttiṣṭhanti ghanā divi  // KūrmP_2,43.37 //<BR>
kecit parvatasaṃkāśāḥ kecid gajakulopamāḥ  /<BR>
kūṭāṅgāranibhāścānye kecinmīnakulodvahāḥ  /<BR>
bahūrūpā ghorūpā ghorasvaraninādinaḥ  // KūrmP_2,43.38 //<BR>
tadā jaladharāḥ sarve pūrayanti nabhaḥ sthalam  /<BR>
tataste jaladā ghorā rāviṇo bhāskarātmajāḥ  /<BR>
saptadhā saṃvṛtātmānastamagniṃ śamayantyuta  // KūrmP_2,43.39 //<BR>
tataste jaladā varṣaṃ muñcantīha mahaughavat  /<BR>
sughoramaśivaṃ sarvaṃ nāśayanti ca pāvakam  // KūrmP_2,43.40 //<BR>
pravṛṣṭe ca tadātyarthamambhasā pūryate jagat  /<BR>
adbhistejobhibhūtatvāt tadāgniḥ praviśatyapaḥ  // KūrmP_2,43.41 //<BR>
naṣṭe cāgnau varṣaśataiḥ payodāḥ kṣayasaṃbhavāḥ  /<BR>
plāvayanto 'tha bhuvanaṃ mahājalaparistravaiḥ  // KūrmP_2,43.42 //<BR>
dhārābhiḥ pūrayantīdaṃ codyamānāḥ svayaṃbhuvā  /<BR>
atyantasalilaughaiśca velā iva mahodadhiḥ  // KūrmP_2,43.43 //<BR>
sādridvīpā tathā pṛthvī jalaiḥ saṃcchādyate śanaiḥ  /<BR>
ādityaraśmibhiḥ pītaṃ jalamabhreṣu tiṣṭhati  /<BR>
punaḥ patati tad bhūmau pūryante tena cārṇavāḥ  // KūrmP_2,43.44 //<BR>
tataḥ samudrāḥ svāṃ velāmatikrāntāstu kṛtsnaśaḥ  /<BR>
parvatāśca vilīyante mahī cāpsu nimajjati  // KūrmP_2,43.45 //<BR>
tasminnekārṇave ghore naṣṭe sthāvarajaṅgame  /<BR>
yoganindrāṃ samāsthāya śete devaḥ prajāpatiḥ  // KūrmP_2,43.46 //<BR>
caturyugasahasrāntaṃ kalpamāhurmaharṣayaḥ  /<BR>
vārāho vartate kalpo yasya vistāra īritaḥ  // KūrmP_2,43.47 //<BR>
asaṃkhyātāstathā kalpā brahmaviṣṇuśivātmakāḥ  /<BR>
kathitā hi purāṇeṣu munibhiḥ kālacintakaiḥ  // KūrmP_2,43.48 //<BR>
sāttvikeṣvatha kalpeṣu māhātmyamadhikaṃ hareḥ  /<BR>
tāmaseṣu harasyoktaṃ rājaseṣu prajāpateḥ  // KūrmP_2,43.49 //<BR>
yo 'yaṃ pravartate kalpo vārāhaḥ sāttviko mataḥ  /<BR>
anye ca sāttvikāḥ kalpā mama teṣu parigrahaḥ  // KūrmP_2,43.50 //<BR>
dhyānaṃ tapastathā jñānaṃ labdhvā teṣveva yoginaḥ  /<BR>
ārādhya giriśaṃ māṃ ca yānti tat paramaṃ padam  // KūrmP_2,43.51 //<BR>
so 'haṃ sattvaṃ samāsthāya māyī māyāmayīṃ svayam  /<BR>
ekārṇave jagatyasmin yoganidrāṃ vrajāmi tu  // KūrmP_2,43.52 //<BR>
māṃ paśyanti mahātmānaḥ suptaṃ kālaṃ maharṣayaḥ  /<BR>
janaloke vartamānāstapasā yogacakṣuṣā  // KūrmP_2,43.53 //<BR>
ahaṃ purāṇapuruṣo bhūrbhuvaḥ prabhavo vibhuḥ  /<BR>
sahasracaraṇaḥ śrīmān sahasrāṃśuḥ sahasradṛk  // KūrmP_2,43.54 //<BR>
mantro 'gnirbrāhmiṇā gāvaḥ kuśāśca samidho hyaham  /<BR>
prokṣaṇī ca śruvaścaiva somo ghṛtamathāsmyaham  // KūrmP_2,43.55 //<BR>
saṃvartako mahānātmā pavitraṃ paramaṃ yaśaḥ  /<BR>
vedo vedyaṃ prabhurgoptā gopatirbrahmaṇo mukham  // KūrmP_2,43.56 //<BR>
anantastārako yogī gatirgatimatāṃ varaḥ  /<BR>
haṃsaḥ prāṇo 'tha kapilo viśvamūrtiḥ sanātanaḥ  // KūrmP_2,43.57 //<BR>
kṣetrajñaḥ prakṛtiḥ kālo jagadbījamathāmṛtam  /<BR>
mātā pitā mahādevo matto hyanyanna vidyate  // KūrmP_2,43.58 //<BR>
ādityavarṇo bhuvanasya goptā<BR>
nārāyaṇaḥ puruṣo yogamūrtiḥ  /<BR>
māṃ paśyanti yatayo yoganiṣṭhā<BR>
jñātvātmānamamṛtatvaṃ vrajanti  // KūrmP_2,43.59 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge tricatvāriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
kūrma uvāca<BR>
ataḥ paraṃ pravakṣyāmi pratisargamanuttamam  /<BR>
prākṛtaṃ hi samāsena śṛṇudhvaṃ gadato mama  // KūrmP_2,44.1 //<BR>
gate parārdhadvitaye kālo lokaprakālanaḥ  /<BR>
kālāgnirbhasmasāt kartuṃ karoti nikilaṃ matim  // KūrmP_2,44.2 //<BR>
svātmanyātmānamāveśya bhūtvā devo maheśvaraḥ  /<BR>
dahedaśeṣaṃ brahmāṇḍaṃ sadevāsuramānuṣam  // KūrmP_2,44.3 //<BR>
tamāviśya mahādevo bhagavānnīlalohitaḥ  /<BR>
karoti lokasaṃhāraṃ bhīṣaṇaṃ rūpamāśritaḥ  // KūrmP_2,44.4 //<BR>
praviśya maṇḍalaṃ sauraṃ kṛtvāsau bahudhā punaḥ  /<BR>
nirdahatyakhilaṃ lokaṃ saptasaptisvarūpadhṛk  // KūrmP_2,44.5 //<BR>
sa dagdhvā sakalaṃ sattvamastraṃ brahmaśiro mahat  /<BR>
devatānāṃ śarīreṣu kṣipatyakhiladāhakam  // KūrmP_2,44.6 //<BR>
dagdheṣvaśeṣadeveṣu devī girivarātmajā  /<BR>
ekāsā sākṣiṇī śaṃbhostiṣṭhate vaidikī śrutiḥ  // KūrmP_2,44.7 //<BR>
śiraḥ kapālairdevānāṃ kṛtastragvarabhūṣaṇaḥ  /<BR>
ādityacandrādigaṇaiḥ pūrayan vyomamaṇḍalam  // KūrmP_2,44.8 //<BR>
sahasranayano devaḥ sahasrākṛtiriśvaraḥ  /<BR>
sahasrahastacaraṇaḥ sahasrārcirmahābhujaḥ  // KūrmP_2,44.9 //<BR>
daṃṣṭrākarālavadanaḥ pradīptānalalocanaḥ  /<BR>
triśūlī kṛttivasano yogamaiśvaramāsthitaḥ  // KūrmP_2,44.10 //<BR>
pītvā tatparamānandaṃ prabhūtamamṛtaṃ svayam  /<BR>
karoti tāṇḍavaṃ devīmālokya parameśvaraḥ  // KūrmP_2,44.11 //<BR>
pītvā nṛttāmṛtaṃ devī bhartuḥ paramamaṅgalā  /<BR>
yogamāsthāya devasya dehamāyāti śūlinaḥ  // KūrmP_2,44.12 //<BR>
saṃtyaktvā tāṇḍavarasaṃ svecchayaiva pinākadhṛk  /<BR>
jyotiḥ svabhāvaṃ bhagavān dagdhvā brahmāṇḍamaṇḍalam  // KūrmP_2,44.13 //<BR>
saṃsthiteṣvatha deveṣu brahmaviṣṇupinākiṣu  /<BR>
guṇairaśeṣaiḥ pṛthivīvilayaṃ yāti vāriṣu  // KūrmP_2,44.14 //<BR>
sa vāritattvaṃ saguṇaṃ grasate havyavāhanaḥ  /<BR>
tejastu guṇasaṃyuktaṃ vāyau saṃyāti saṃkṣayam  // KūrmP_2,44.15 //<BR>
ākāśe saguṇo vāyuḥ pralayaṃ yāti viśvabhṛt  /<BR>
bhūtādau ca tathākāśaṃ līyate guṇasaṃyutam  // KūrmP_2,44.16 //<BR>
indriyāṇi ca sarvāṇi taijase yānti saṃkṣayam  /<BR>
vaikārike devagaṇāḥ pralaṃya yānti sattamāḥ  // KūrmP_2,44.17 //<BR>
vaikārikastaijasaśca bhūtādiśceti sattamāḥ  /<BR>
trividho 'yamahaṅkāro mahati pralaṃya vrajet  // KūrmP_2,44.18 //<BR>
mahāntamebhiḥ sahitaṃ brahmāṇamatitejasam  /<BR>
avyaktaṃ jagato yoniḥ saṃharedekamavyayam  // KūrmP_2,44.19 //<BR>
evaṃ saṃhṛtya bhūtāni tattvāni ca maheśvaraḥ  /<BR>
viyojayati cānyonyaṃ pradhānaṃ puruṣaṃ param  // KūrmP_2,44.20 //<BR>
pradhānapuṃsorajayoreṣa saṃhāra īritaḥ  /<BR>
maheśvarecchājanito na svayaṃ vidyate layaḥ  // KūrmP_2,44.21 //<BR>
guṇasāmyaṃ tadavyaktaṃ prakṛtiḥ parigīyate  /<BR>
pradhānaṃ jagato yonirmāyātattvamacetanam  // KūrmP_2,44.22 //<BR>
kūṭasthaścinmayo hyātmā kevalaḥ pañcaviṃśakaḥ  /<BR>
gīyate munibhiḥ sākṣī mahānekaḥ pitāmahaḥ  // KūrmP_2,44.23 //<BR>
evaṃ saṃhārakaraṇī śaktirmāheśvarī dhruvā  /<BR>
pradhānādyaṃ viśeṣāntaṃ dahed rudra iti śrutiḥ  // KūrmP_2,44.24 //<BR>
yogināmatha sarveṣāṃ jñānavinyastacetasām  /<BR>
ātyantikaṃ caiva layaṃ vidadhātīha śaṅkaraḥ  // KūrmP_2,44.25 //<BR>
ityeṣa bhagavān rudraḥ saṃhāraṃ kurute vaśī  /<BR>
sthāpikā mohanī śaktirnārāyaṇa iti śrutiḥ  // KūrmP_2,44.26 //<BR>
hiraṇyagarbhā bhagavān jagat sadasadātmakam  /<BR>
sṛjedaśeṣaṃ prakṛtestanmayaḥ pañcaviṃśakaḥ  // KūrmP_2,44.27 //<BR>
sarvajñāḥ sarvagāḥ śāntāḥ svātmanyevavyavasthitāḥ  /<BR>
śaktayo brahmaviṇvīśā bhuktimuktiphalapradāḥ  // KūrmP_2,44.28 //<BR>
sarveśvarāḥ sarvavandyāḥ śāśvatānantabhoginaḥ  /<BR>
ekamevākṣaraṃ tattvaṃ puṃpradhāneśvarātmakam  // KūrmP_2,44.29 //<BR>
anyāśca śaktayo divyāḥ santi tatra sahasraśaḥ  /<BR>
ijyante vividhairyajñaiḥ śakrādityādayo 'marāḥ  // KūrmP_2,44.30 //<BR>
ekaikasya sahasrāṇi dehānāṃ vai śatāni ca  /<BR>
kathyante caiva māhātmyācchaktirekaiva nirguṇāḥ  // KūrmP_2,44.31 //<BR>
tāṃ tāṃ śaktiṃ samādhāya svayaṃ devo maheśvaraḥ  /<BR>
karoti dehān vividhān grasate caiva līlayā  // KūrmP_2,44.32 //<BR>
ijyate sarvayajñeṣu brāhmaṇairvedavādibhiḥ  /<BR>
sarvakāmaprado rudra ityeṣā vaidikī śrutiḥ  // KūrmP_2,44.33 //<BR>
sarvāsāmeva śaktīnāṃ brahmaviṣṇumaheśvarāḥ  /<BR>
prādhānyena smṛtā devāḥ śaktayaḥ paramātmanaḥ  // KūrmP_2,44.34 //<BR>
ādyaḥ parastād bhagavān paramātmā sanātanaḥ  /<BR>
gīyate sarvaśaktyātmā śūlapāṇirmaheśvaraḥ  // KūrmP_2,44.35 //<BR>
enameke vadantyagniṃ nārāyaṇamathāpare  /<BR>
indrameke pare viśvān brahmāṇamapare jaguḥ  // KūrmP_2,44.36 //<BR>
brahmaviṣṇavagnivaruṇāḥ sarve devāstatharṣayaḥ  /<BR>
ekasyaivātha rudrasya bhedāste parikīrtitāḥ  // KūrmP_2,44.37 //<BR>
yaṃ yaṃ bhedaṃ samāśritya yajanti parameśvaram  /<BR>
tat tad rūpaṃ samāsthāya pradadāti phalaṃ śivaḥ  // KūrmP_2,44.38 //<BR>
tasmādekataraṃ bhedaṃ samāśrityāpi śāśvatam  /<BR>
ārādhayanmahādevaṃ yāti tatparamaṃ padam  // KūrmP_2,44.39 //<BR>
kintu devaṃ mahādevaṃ sarvaśaktiṃ sanātanam  /<BR>
ārādhayed vai giriśaṃ saguṇaṃ vātha nirguṇam  // KūrmP_2,44.40 //<BR>
mayā prokto hi bhavatāṃ yogaḥ prāgeva nirguṇaḥ  /<BR>
ārurukṣustu saguṇaṃ pūjayet parameśvaram  // KūrmP_2,44.41 //<BR>
pinākinaṃ trinayanaṃ jaṭilaṃ kṛttivāsasam  /<BR>
padmāsanasthaṃ rukmābhaṃ cintayed vaidikī śrutiḥ  // KūrmP_2,44.42 //<BR>
eṣa yogaḥ samuddiṣṭaḥ sabījo munisattamāḥ  /<BR>
tasmāt sarvān parityajya devān brahmapurogamān  /<BR>
ārādhayed virūpākṣamādimadhyāntasaṃsthitam  // KūrmP_2,44.43 //<BR>
bhaktiyogasamāyuktaḥ svadharmanirataḥ śuciḥ  /<BR>
tādṛśaṃ rūpamāsthāya samāyātyantikaṃ śivam  // KūrmP_2,44.44 //<BR>
eṣa yogaḥ samuddiṣṭaḥ sabījo 'tyantabhāvane  /<BR>
yathāvidhi prakurvāṇaḥ prāpnuyādaiśvaraṃ padam  // KūrmP_2,44.45 //<BR>
atrāpyaśakto 'tha haraṃ viṣṇuṃ bahmāṇamarcayet  /<BR>
atha cedasamarthaḥ syāt tatrāpi munipuṅgavāḥ  /<BR>
tato vāyvagniśakrādīn pūjayed bhaktisaṃyutaḥ  // KūrmP_2,44.46 //<BR>
ye cānye bhāvane śuddhe prāgukte bhavatāmiha  /<BR>
athāpi kathito yogo nirbojaśca sabījakaḥ  // KūrmP_2,44.47 //<BR>
jñānaṃ taduktaṃ nirbojaṃ pūrvaṃ hi bhavatāṃ mayā  /<BR>
viṣṇuṃ rudraṃ virañciṃ ca sabījaṃ bhāvayed budhaḥ  /<BR>
sathavāgnyādikān devāṃstatparaḥ saṃyatendriyaḥ  // KūrmP_2,44.48 //<BR>
pūjayet puruṣaṃ viṣṇuṃ caturmūrtidharaṃ harim  /<BR>
anādinidhanaṃ devaṃ vāsudevaṃ sanātanam  // KūrmP_2,44.49 //<BR>
nārāyaṇaṃ jagadyonimākāśaṃ paramaṃ padam  /<BR>
talliṅgadhārī niyataṃ tadbhaktastadapāśrayaḥ  /<BR>
eṣa eva vidhirbrāhme bhāvane cāntike mataḥ  // KūrmP_2,44.50 //<BR>
ityetat kathitaṃ jñānaṃ bhāvanāsaṃśrayaṃ param  /<BR>
indradyumnāya munaye kathitaṃ yanmayā purā  // KūrmP_2,44.51 //<BR>
avyaktātmakamevedaṃ cetanācetanaṃ jagat  /<BR>
tadīśvaraḥ paraṃ brahma tasmād brahmamayaṃ jagat  // KūrmP_2,44.52 //<BR>
sūta uvāca<BR>
etāvaduktvā bhagavān virarāma janārdanaḥ  /<BR>
tuṣṭuvurmunayo viṣṇuṃ śakreṇa saha mādhavam  // KūrmP_2,44.53 //<BR>
munaya ūcuḥ<BR>
namaste kūrmarūpāya viṣṇave paramātmane  /<BR>
nārāyaṇāya viśvāya vāsudevāya te namaḥ  // KūrmP_2,44.54 //<BR>
namo namaste kṛṣṇāya govindāya namo namaḥ  /<BR>
mādhavāya namastubhyaṃ namo yajñeśvarāya ca  // KūrmP_2,44.55 //<BR>
sahasraśirase tubhyaṃ sahasrākṣāya te namaḥ  /<BR>
namaḥ sahasrahastāya sahasracaraṇāya ca  // KūrmP_2,44.56 //<BR>
oṃ namo jñānarūpāya paramātmasvarūpiṇe  /<BR>
ānandāya namastubhyaṃ māyātītāya te namaḥ  // KūrmP_2,44.57 //<BR>
namo gūḍhaśarīrāya nirguṇāya namo 'stu te  /<BR>
puruṣāya purāṇāya sattāmātrasvarūpiṇe  // KūrmP_2,44.58 //<BR>
namaḥ sāṃkhyāya yogāya kevalāya namo 'stu te  /<BR>
dharmajñānādhigamyāya niṣkalāya namo namaḥ  // KūrmP_2,44.59 //<BR>
namostu vyomatattvāya mahāyogeśvarāya ca  /<BR>
parāvarāṇāṃ prabhave vedavedyāya te namaḥ  // KūrmP_2,44.60 //<BR>
namo buddhāya śuddhāya namo yuktāya hetave  /<BR>
namo namo namastubhyaṃ māyine vedhase namaḥ  // KūrmP_2,44.61 //<BR>
namo 'stu te varāhāya nārasiṃhāya te namaḥ  /<BR>
vāmanāya namastubhyaṃ hṛṣīkeśāya te namaḥ  // KūrmP_2,44.62 //<BR>
namo 'stu kālarudrāya kālarūpāya te namaḥ  /<BR>
svargāpavargadātre ca namo 'pratihatātmane  // KūrmP_2,44.63 //<BR>
namo yogādhigamyāya yogine yogadāyine  /<BR>
devānāṃ pataye tubhyaṃ devārtiśamanāya te  // KūrmP_2,44.64 //<BR>
bhagavaṃstvatprasādena sarvasaṃsāranāśanam  /<BR>
asmābhirviditaṃ jñānaṃ yajjñātvāmṛtamaśnute  // KūrmP_2,44.65 //<BR>
śrutāstu vividhā dharmā vaṃśā manvantarāṇi ca  /<BR>
sargaśca pratisargaśca brahmāṇyasyāsya vistaraḥ  // KūrmP_2,44.66 //<BR>
tvaṃ hi sarvajagatsākṣī viśvo nārāyaṇaḥ paraḥ  /<BR>
trātumarhasyanantātmaṃstvameva śaraṇaṃ gatiḥ  // KūrmP_2,44.67 //<BR>
sūta uvāca<BR>
etad vaḥ kathitaṃ viprā yogamokṣapradāyakam  /<BR>
kaurmaṃ purāṇamakhilaṃ yajjagāda gadādharaḥ  // KūrmP_2,44.68 //<BR>
asmin purāṇe lakṣmyāstu saṃbhavaḥ kathitaḥ purā  /<BR>
mohāyāśeṣabhūtānāṃ vāsudevena yojanam  // KūrmP_2,44.69 //<BR>
prajāpatīnāṃ sargastu varṇadharmāśca vṛttayaḥ  /<BR>
dharmārthakāmamokṣāṇāṃ yathāvallakṣaṇaṃ śubham  // KūrmP_2,44.70 //<BR>
pitāmahasya viṣṇośca maheśasya ca dhīmataḥ  /<BR>
ekatvaṃ ca pṛthaktvaṃ ca viśeṣaścopavarṇitaḥ  // KūrmP_2,44.71 //<BR>
bhaktānāṃ lakṣaṇaṃ proktaṃ samācāraśca śobhanaḥ  /<BR>
varṇāśramāṇāṃ kathitaṃ yathāvadiha lakṣaṇam  // KūrmP_2,44.72 //<BR>
ādisargastataḥ paścādaṇḍāvaraṇasaptakam  /<BR>
hiraṇyagarbhasargaśca kīrtito munipuṅgavāḥ  // KūrmP_2,44.73 //<BR>
kālasaṃkhyāprakathanaṃ māhātmyaṃ ceśvarasya ca  /<BR>
brahmaṇaḥ śayanaṃ cāpsu nāmanirvacanaṃ tathā  // KūrmP_2,44.74 //<BR>
varāhavapuṣā bhūyo bhūmeruddharaṇaṃ punaḥ  /<BR>
mukhyādisargakathanaṃ munisargastathāparaḥ  // KūrmP_2,44.75 //<BR>
vyākhyato rudrasargaśca ṛṣisargaśca tāpasaḥ  /<BR>
dharmasya ca prajāsargastāmasāt pūrvameva tu  // KūrmP_2,44.76 //<BR>
brahmaviṣṇuvivādaḥ syādantardehapraveśanam  /<BR>
padmodbhavatvaṃ devasya mohastasya ca dhīmataḥ  // KūrmP_2,44.77 //<BR>
darśanaṃ ca maheśasya māhātmyaṃ viṣṇuneritam  /<BR>
divyadṛṣṭipradānaṃ ca brahmaṇaḥ parameṣṭhinaḥ  // KūrmP_2,44.78 //<BR>
saṃstavo devadevasya brahmaṇā parameṣṭhinā  /<BR>
prasādo giriśasyātha varadānaṃ tathaiva ca  // KūrmP_2,44.79 //<BR>
saṃvādo viṣṇunā sārdhaṃ śaṅkarasya mahātmanaḥ  /<BR>
varadānaṃ tathāpūrvamantardhānaṃ pinākinaḥ  // KūrmP_2,44.80 //<BR>
vadhaśca kathito viprā madhukaiṭabhayoḥ purā  /<BR>
avatāro 'tha devasya brahmaṇo nābhipaṅkajāt  // KūrmP_2,44.81 //<BR>
ekībhāvaśca devasya viṣṇunā kathitastataḥ  /<BR>
vimoho brahmaṇaścātha saṃjñālābho harestataḥ  // KūrmP_2,44.82 //<BR>
tapaścaraṇamākhyātaṃ devadevasya dhīmataḥ  /<BR>
prādurbhāvo maheśasya lalāṭāt kathitastataḥ  // KūrmP_2,44.83 //<BR>
rudrāṇāṃ kathitā sṛṣṭirbrahmaṇaḥ pratiṣedhanam  /<BR>
bhūtiśca devadevasya varadānopadeśakau  // KūrmP_2,44.84 //<BR>
antardhānaṃ ca rudrasya tapaścaryāṇḍajasya ca  /<BR>
darśanaṃ devadevasya naranārīśarīratā  // KūrmP_2,44.85 //<BR>
devyā vibhāgakathanaṃ devadevāt pinākinaḥ  /<BR>
devyāstu paścāt kathitaṃ dakṣaputrītvameva ca  // KūrmP_2,44.86 //<BR>
himavadduhitṛtvaṃ ca devyā māhātmyameva ca  /<BR>
darśanaṃ divyarūpasya vaiśvarūpasya darśanam  // KūrmP_2,44.87 //<BR>
nāmnāṃ sahasraṃ kathitaṃ pitrā himavatā svayam  /<BR>
upadeśo mahādevyā varadānaṃ tathaiva ca  // KūrmP_2,44.88 //<BR>
bhṛgvādīnāṃ prajāsargo rājñāṃ vaṃśasya vistaraḥ  /<BR>
prācetasatvaṃ dakṣasya dakṣayajñavimardanam  // KūrmP_2,44.89 //<BR>
dadhīcasya ca dakṣasya vivādaḥ kathitastadā  /<BR>
tataśca śāpaḥ kathito munīnāṃ munipuṅgavāḥ  // KūrmP_2,44.90 //<BR>
rudrāgatiḥ prasādaśca antardhānaṃ pinākinaḥ  /<BR>
pitāmahasyopadeśaḥ kīrtyate rakṣaṇāya tu  // KūrmP_2,44.91 //<BR>
dakṣasya ca prajāsargaḥ kaśyapasya mahātmanaḥ  /<BR>
hiraṇyakaśipornāśo hiraṇyākṣavadhastathā  // KūrmP_2,44.92 //<BR>
tataśca śāpaḥ kathito devadāruvanaukasām  /<BR>
nigrahaścāndhakasyātha gāṇapatyamanuttamam  // KūrmP_2,44.93 //<BR>
prahrādanigrahaścātha baleḥ saṃyamanaṃ tataḥ  /<BR>
bāṇasya nigrahaścātha prasādastasya śūlinaḥ  // KūrmP_2,44.94 //<BR>
ṛṣīṇāṃ vaṃśavistāro rājñāṃ vaṃśāḥ prakīrtitāḥ  /<BR>
vasudevāt tato viṣṇorutpattiḥ svecchayā hareḥ  // KūrmP_2,44.95 //<BR>
darśanaṃ copamanyorvai tapaścaraṇameva ca  /<BR>
varalābho mahādevaṃ dṛṣṭvā sāmbaṃ trilocanam  // KūrmP_2,44.96 //<BR>
kailāsagamanaṃ cātha nivāsastatra śārṅgiṇaḥ  /<BR>
tataśca kathyate bhītirdvārivatyā nivāsinām  // KūrmP_2,44.97 //<BR>
rakṣaṇaṃ garuḍenātha jitvā śatrūn mahābalān  /<BR>
nārādāgamanaṃ caiva yātrā caiva garutmataḥ  // KūrmP_2,44.98 //<BR>
tataśca kṛṣṇāgamanaṃ munīnāmāgatistataḥ  /<BR>
naityakaṃ vāsudevasya śivaliṅgārcanaṃ tathā  // KūrmP_2,44.99 //<BR>
mārkaṇḍeyasya ca muneḥ praśnaḥ proktastataḥ param  /<BR>
liṅgārcananimittaṃ ca liṅgasyāpi saliṅginaḥ  // KūrmP_2,44.100 //<BR>
yathātmyakathanaṃ cātha liṅgāvirbhāva eva ca  /<BR>
brahmaviṣṇostathā madhye kīrtito munipuṅgavāḥ  // KūrmP_2,44.101 //<BR>
mohastayostu kathito gamanaṃ cordhvato 'pyadhaḥ  /<BR>
saṃstavo devadevasya prasādaḥ parameṣṭhinaḥ  // KūrmP_2,44.102 //<BR>
antardhānaṃ ca liṅgasya sāmbotpattistataḥ param  /<BR>
kīrtitā cāniruddhasya samutpattirdvijottamāḥ  // KūrmP_2,44.103 //<BR>
kṛṣṇasya gamane buddhirṛṣīṇāmāgatistathā  /<BR>
anuvaśāsitaṃ ca kṛṣṇena varadānaṃ mahātmanaḥ  // KūrmP_2,44.104 //<BR>
gamanaṃ caiva kṛṣṇasya pārthasyāpi ca darśanam  /<BR>
kṛṣṇadvaipāyanasyoktā yugadharmāḥ sanātanāḥ  // KūrmP_2,44.105 //<BR>
anugraho 'tha pārthasya vārāṇasīgatistataḥ  /<BR>
pārāśaryasya ca munervyāsasyādbhutakarmaṇaḥ  // KūrmP_2,44.106 //<BR>
vāraṇasyāśca māhātmyaṃ tīrthānāṃ caiva varṇanam  /<BR>
tīrthayātrā ca vyāsasya devyāścaivātha darśanam  /<BR>
udvāsanaṃ ca kathitaṃ varadānaṃ tathaiva ca  // KūrmP_2,44.107 //<BR>
prayāgasya ca māhātmyaṃ kṣetrāṇāmatha kīrtinam  /<BR>
phalaṃ ca vipulaṃ viprā mārkaṇḍeyasya nirgamaḥ  // KūrmP_2,44.108 //<BR>
bhuvanānāṃ svarūpaṃ ca jyotiṣāṃ ca niveśanam  /<BR>
kīrtyante caiva varṣāṇi nadīnāṃ caiva nirṇayaḥ  // KūrmP_2,44.109 //<BR>
parvatānāṃ ca kathanaṃ sthānāni ca divaukasām  /<BR>
dvīpānāṃ pravibhāgaśca śvetadvīpopavarṇanam  // KūrmP_2,44.110 //<BR>
śayanaṃ keśavasyātha māhātmyaṃ ca mahātmanaḥ  /<BR>
manvantarāṇāṃ kathanaṃ viṣṇormāhātmyameva ca  // KūrmP_2,44.111 //<BR>
vedaśākhāpraṇayanaṃ vyāsānāṃ kathanaṃ tataḥ  /<BR>
avedasya ca vedānāṃ kathanaṃ munipuṅgavāḥ  // KūrmP_2,44.112 //<BR>
yogeśvarāṇāṃ ca kathā śiṣyāṇāṃ cātha kīrtanam  /<BR>
gītāśca vividhāguhyā īśvarasyātha kīrtitāḥ  // KūrmP_2,44.113 //<BR>
varṇāśramāṇāmācārāḥ prāyaścittavidhistataḥ  /<BR>
kapālitvaṃ ca rudrasya bhikṣācaraṇameva ca  // KūrmP_2,44.114 //<BR>
pativratāyāścākhyānaṃ tīrthānāṃ ca vinirṇayaḥ  /<BR>
tathā maṅkaṇakasyātha nigrahaḥ kīrtyate dvijāḥ  // KūrmP_2,44.115 //<BR>
vadhaśca kathito viprāḥ kālasya ca samāsataḥ  /<BR>
devadāruvane śaṃbhoḥ praveśo mādhavasya ca  // KūrmP_2,44.116 //<BR>
darśanaṃ ṣaṭkulīyānāṃ devadevasya dhīmataḥ  /<BR>
varadānaṃ ca devasya nandine tu prakīrtitam  // KūrmP_2,44.117 //<BR>
naimittikastu kathitaḥ pratisargastataḥ param  /<BR>
prākṛtaḥ pralayaścordhvaṃ sabījo yoga eva ca  // KūrmP_2,44.118 //<BR>
evaṃ jñātvā purāṇasya saṃkṣepaṃ kīrtayet tu yaḥ  /<BR>
sarvapāpavinirmukto brahmaloke mahīyate  // KūrmP_2,44.119 //<BR>
evamuktvā śriyaṃ devīmādāya puruṣottamaḥ  /<BR>
saṃtyajya kūrmasaṃsthānaṃ svasthānaṃ ca jagāma ha  // KūrmP_2,44.120 //<BR>
devāśca sarve munayaḥ svāni sthānāni bhejire  /<BR>
praṇamya puruṣaṃ viṣṇuṃ gṛhītvā hyamṛtaṃ dvijāḥ  // KūrmP_2,44.121 //<BR>
etat purāṇaṃ paramaṃ bhāṣitaṃ kūrmarūpiṇā  /<BR>
sākṣād devādidenena viṣṇunā viśvayoninā  // KūrmP_2,44.122 //<BR>
yaḥ paṭhet satataṃ martyo niyamena samāhitaḥ  /<BR>
sarvapāpavinirmukto brahmaloke mahīyate  // KūrmP_2,44.123 //<BR>
likhitvā caiva yo dadyād vaiśākhe māsi suvrataḥ  /<BR>
viprāya vedaviduṣe tasya puṇyaṃ nibodhata  // KūrmP_2,44.124 //<BR>
sarvapāpavinirmuktaḥ sarvaiśvaryasamanvitaḥ  /<BR>
bhuktvā ca vipulānsvarge bhogāndivyānsuśobhanān  // KūrmP_2,44.125 //<BR>
tataḥ svargāt paribhraṣṭo viprāṇāṃ jāyate kule  /<BR>
pūrvasaṃskāramāhātmyād brahmavidyāmavāpnuyāt  // KūrmP_2,44.126 //<BR>
paṭhitvādhyāyamevaikaṃ sarvapāpaiḥ pramucyate  /<BR>
yor'thaṃ vicārayet samyak sa prāpnoti paraṃ padam  // KūrmP_2,44.127 //<BR>
adhyetavyamidaṃ nityaṃ vipraiḥ parvaṇi parvaṇi  /<BR>
śrotavyaṃ ca dvijaśreṣṭhā mahāpātakanāśanam  // KūrmP_2,44.128 //<BR>
ekatastu purāṇāni setihāsāni kṛtsnaśaḥ  /<BR>
ekatra cedaṃ paramametadevātiricyate  // KūrmP_2,44.129 //<BR>
dharmanaipuṇyakāmānāṃ jñānanaipuṇyakāminām  /<BR>
idaṃ purāṇaṃ muktvaikaṃ nāstyanyat sādhanaṃ param  // KūrmP_2,44.130 //<BR>
yathāvadatra bhagavān devo nārāyaṇo hariḥ  /<BR>
kathyate hi yathā viṣṇurna tathānyeṣu suvratāḥ  // KūrmP_2,44.131 //<BR>
brāhmī paurāṇikī ceyaṃ saṃhitā pāpanāśanī  /<BR>
atra tat paramaṃ brahma kīrtyate hi yathārthataḥ  // KūrmP_2,44.132 //<BR>
tīrthānāṃ paramaṃ tīrthaṃ tapasāṃ ca paraṃ tapaḥ  /<BR>
jñānānāṃ paramaṃ jñānaṃ vratānāṃ paramaṃ vratam  // KūrmP_2,44.133 //<BR>
nādhyetavyamidaṃ śāstraṃ vṛṣalasya ca sannidhau  /<BR>
yo 'dhīte sa tu mohātmā sa yāti narakān bahūn  // KūrmP_2,44.134 //<BR>
śrāddhe vā daivike kārye śrāvaṇīyaṃ dvijātibhiḥ  /<BR>
yajñānte tu viśeṣeṇa sarvadoṣaviśodhanam  // KūrmP_2,44.135 //<BR>
mumukṣūṇāmidaṃ śāstramadhyetavyaṃ viśeṣataḥ  /<BR>
śrotavyaṃ cātha mantavyaṃ vedārthaparibṛṃhaṇam  // KūrmP_2,44.136 //<BR>
jñātvā yathāvad viprendrān śrāvayed bhaktisaṃyutān  /<BR>
sarvapāpavinirmukto brahmasāyujyamāpnuyāt  // KūrmP_2,44.137 //<BR>
yo 'śraddadhāne puruṣe dadyāccādhārmike tathā  /<BR>
sa pretya gatvā nirayān śunāṃ yoniṃ vrajatyadhaḥ  // KūrmP_2,44.138 //<BR>
namaskṛtvā hariṃ viṣṇuṃ jagadyoniṃ sanātanam  /<BR>
adhyetavyamidaṃ śāstraṃ kṛṣṇadvaipāyanaṃ tathā  // KūrmP_2,44.139 //<BR>
ityājñā devadevasya viṣṇoramitatejasaḥ  /<BR>
pārāśaryasya viprarṣervyāsasya ca mahātmanaḥ  // KūrmP_2,44.140 //<BR>
śrutvā nārāyaṇād divyāṃ nārado bhagavānṛṣiḥ  /<BR>
gautamāya dadau pūrvaṃ tasmāccaiva parāśaraḥ  // KūrmP_2,44.141 //<BR>
parāśaro 'pi bhagavāna gaṅgādvāre munīśvarāḥ  /<BR>
munibhyaḥ kathayāmāsa dharmakāmārthamokṣadam  // KūrmP_2,44.142 //<BR>
brahmaṇā kathitaṃ pūrvaṃ sanakāya ca dhīmate  /<BR>
sanatkumārāya tathā sarvapāpapraṇāśanam  // KūrmP_2,44.143 //<BR>
sanakād bhagavān sākṣād devalo yogavittamaḥ  /<BR>
avāptavān pañcaśikho devalādidamuttamam  // KūrmP_2,44.144 //<BR>
sanatkumārād bhagavān muniḥ satyavatīsutaḥ  /<BR>
lebhe purāṇaṃ paramaṃ vyāsaḥ sarvārthasaṃcayam  // KūrmP_2,44.145 //<BR>
tasmād vyāsādahaṃ śrutvā bhavatāṃ pāpanāśanam  /<BR>
ūcivān vai bhavadbhiśca dātavyaṃ dhārmike jane  // KūrmP_2,44.146 //<BR>
tasmai vyāsāya gurave sarvajñāya maharṣaye  /<BR>
pārāśaryāya śāntāya namo nārāyaṇātmane  // KūrmP_2,44.147 //<BR>
yasmāt saṃjāyate kṛtsanaṃ yatra caiva pralīyate  /<BR>
namastasmai sureśāya viṣṇave kūrmarūpiṇe  // KūrmP_2,44.148 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāmuparivibhāge catuścatvāriṃśo 'dhyāyaḥ<BR>
<BR>
uparivibhāgaḥ samāptaḥ<BR>
<BR>
<BR>
iti śrīkūrmapurāṇaṃ samāptam<BR>
<BR>
<BR>
<BR>
<BR>
</body></html>
