<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Kurma-Purana, Part 1</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Kurma-Purana, Part 1<BR>
<BR>
Input by members of the Sansknet project<BR>
(www.sansknet.org)<BR>
<BR>
This GRETIL version has been converted from a custom Devanagari encoding.<BR>
Therefore, word boundaries are usually not marked by blanks.<BR>
These and other irregularities cannot be standardized at present.<BR>
<BR>
The text is not proof-read!<BR>
<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
kūrmapurāṇam-1<BR>
atha śrīkūrmapurāṇam<BR>
pūrvavibhāgaḥ<BR>
nārāyaṇaṃ namaskṛtya naraṃ caiva narottamam  /<BR>
devīṃ sarasvatīṃ caiva tato jayamudīrayet  // KūrmP_1,Mang.1 //<BR>
<BR>
namaskṛtvāprameyāya viṣṇave kūrmarūpiṇe  /<BR>
purāṇaṃ saṃpravakṣyāmi yaduktaṃ viśvayoninā  // KūrmP_1,1.1 //<BR>
satrānte sūtamanaghaṃ naimiṣīyā maharṣayaḥ  /<BR>
purāṇasaṃhitāṃ puṇyāṃ papracchū romaharṣaṇam  // KūrmP_1,1.2 //<BR>
tvayā sūta mahābuddhe bhagavān brahmavittamaḥ  /<BR>
itihāsapurāṇārthaṃ vyāsaḥ samyagupāsitaḥ  // KūrmP_1,1.3 //<BR>
tasya te sarvaromāṇi vacasā hṛṣitāni yat  /<BR>
dvaipāyanasya bhagavāṃstato vai romaharṣaṇaḥ  // KūrmP_1,1.4 //<BR>
bhavantameva bhagavān vyājahāra svayaṃ prabhuḥ  /<BR>
munīnāṃ saṃhitāṃ vaktuṃ vyāsaḥ paurāṇikīṃ purā  // KūrmP_1,1.5 //<BR>
tvaṃ hi svāyaṃbhuve yajñe sutyāhe vitate hariḥ  /<BR>
saṃbhūtaḥ saṃhitāṃ vaktuṃ svāṃśena puruṣottamaḥ  // KūrmP_1,1.6 //<BR>
tasmād bhavantaṃ pṛcchāmaḥ purāṇaṃ kaurmamuttamam  /<BR>
vaktumarhasi cāsmākaṃ purāṇārthaviśārada  // KūrmP_1,1.7 //<BR>
munīnāṃ vacanaṃ śrutvā sūtaḥ paurāṇikottamaḥ  /<BR>
praṇamya manasā prāha guruṃ satyavatīsutam  // KūrmP_1,1.8 //<BR>
romaharṣaṇa uvāca<BR>
namaskṛtvā jagadyoniṃ kūrmarūpadharaṃ harim  /<BR>
vakṣye paurāṇikīṃ divyāṃ kathāṃ pāpapraṇāśinīm  // KūrmP_1,1.9 //<BR>
yāṃ śrutvā pāpakarmāpi gaccheta paramāṃ gatim  /<BR>
na nāstike kathāṃ puṇyāmimāṃ brūyāt kadācana  // KūrmP_1,1.10 //<BR>
śraddadhānāya śāntāya dhārmikāya dvijātaye  /<BR>
imāṃ kathāmanubrūyāt sākṣānnārāyaṇeritām  // KūrmP_1,1.11 //<BR>
sargaśca pratisargaśca vaṃśo manvantarāṇi ca  /<BR>
vaṃśānucaritaṃ caiva purāṇaṃ pañcalakṣaṇam  // KūrmP_1,1.12 //<BR>
brāhmaṃ purāṇaṃ prathamaṃ pādmaṃ vaiṣṇavameva ca  /<BR>
śaivaṃ bhāgavataṃ caiva bhaviṣyaṃ nāradīyakam  // KūrmP_1,1.13 //<BR>
mārkaṇḍeyamathāgneyaṃ brahmavaivartameva ca  /<BR>
laiṅgaṃ tathā ca vārāhaṃ skāndaṃ vāmanameva ca  // KūrmP_1,1.14 //<BR>
kaurmaṃ mātsyaṃ gāruḍaṃ ca vāyavīyamanantaram  /<BR>
aṣṭādaśaṃ samuddiṣṭaṃ brahmaṇḍamiti saṃjñitam  // KūrmP_1,1.15 //<BR>
anyānyuparāṇāni munibhiḥ kathitāni tu  /<BR>
aṣṭādaśapurāṇāni śrutvā saṃkṣepato dvijāḥ  // KūrmP_1,1.16 //<BR>
ādyaṃ sanatkumāroktaṃ nārasihamataḥ param  /<BR>
tṛtīyaṃ skāndamuddiṣṭaṃ kumāreṇa tu bhāṣitam  // KūrmP_1,1.17 //<BR>
caturthaṃ śivadharmākhyaṃ sākṣānnandīśabhāṣitam  /<BR>
durvāsasoktamāścaryaṃ nāradoktamataḥ param  // KūrmP_1,1.18 //<BR>
kāpilaṃ mānavaṃ caiva tathaivośanaseritam  /<BR>
brahmāṇḍaṃ vāruṇaṃ cātha kālikāhvayameva ca  // KūrmP_1,1.19 //<BR>
māheśvaraṃ tathā sāmbaṃ sauraṃ sarvārthasaṃcayam  /<BR>
parāśaroktamaparaṃ mārīcaṃ bhārgavāhvayam  // KūrmP_1,1.20 //<BR>
idaṃ tu pañcadaśamaṃ purāṇaṃ kaurmamuttamam  /<BR>
caturdhā saṃsthitaṃ puṇyaṃ saṃhitānāṃ prabhedataḥ  // KūrmP_1,1.21 //<BR>
brāhmī bhagavatī saurī vaiṣṇavī ca prakīrtitāḥ  /<BR>
catastraḥ saṃhitāḥ puṇyā dharmakāmārthamokṣadāḥ  // KūrmP_1,1.22 //<BR>
iyaṃ tu saṃhitā brāhmī caturvedaistu sammitā  /<BR>
bhavanti ṣaṭsahastrāṇi ślokānāmatra saṃkhyayā  // KūrmP_1,1.23 //<BR>
yatra dharmārthakāmānāṃ mokṣasya ca munīśvarāḥ  /<BR>
māhātmyamakhilaṃ brahma jñāyate parameśvaraḥ  // KūrmP_1,1.24 //<BR>
sargaśca pratisargaśca vaṃśo manvantarāṇi ca  /<BR>
vaṃśānucaritaṃ divyāḥ puṇyāḥ prāsaṅgikīḥ kathāḥ  // KūrmP_1,1.25 //<BR>
brāhmaṇādyairiyaṃ dhāryā dhārmikaiḥ śāntamānasaiḥ  /<BR>
tāmahaṃ vartayiṣyāmi vyāsena kathitāṃ purā  // KūrmP_1,1.26 //<BR>
purāmṛtārthaṃ daiteyadānavaiḥ saha devatāḥ  /<BR>
manthānaṃ mandaraṃ kṛtvā mamanthuḥ kṣīrasāgaram  // KūrmP_1,1.27 //<BR>
mathyamāne tadā tasmin kūrmarūpī janārdanaḥ  /<BR>
babhāra mandaraṃ devo devānāṃ hitakāmyayā  // KūrmP_1,1.28 //<BR>
devāśca tuṣṭuvurdevaṃ nāradādyā maharṣayaḥ  /<BR>
kūrmarūpadharaṃ dṛṣṭvā sākṣiṇaṃ viṣṇumavyayam  // KūrmP_1,1.29 //<BR>
tadantare 'bhavad devī śrīrnārāyaṇavallabhā  /<BR>
jagrāha bhagavān viṣṇustāmeva puruṣottamaḥ  // KūrmP_1,1.30 //<BR>
tejasā viṣṇumavyaktaṃ nāradādyā maharṣayaḥ  /<BR>
mohitāḥ saha śakreṇa śriyo vacanamabruvan  // KūrmP_1,1.31 //<BR>
bhagavan devadeveśa nārāyaṇa jaganmaya  /<BR>
kaiṣā devī viśālākṣī yathāvad brūhi pṛcchatām  // KūrmP_1,1.32 //<BR>
śrutvā teṣāṃ tadā vākyaṃ viṣṇurdānavamardanaḥ  /<BR>
provāca devīṃ saṃprekṣya nāradādīnakalmaṣān  // KūrmP_1,1.33 //<BR>
iyaṃ sā paramā śaktirmanmayī brahmarūpiṇī  /<BR>
māyā mama priyānantā yayedaṃ mohitaṃ jagat  // KūrmP_1,1.34 //<BR>
anayaiva jagatsarvaṃ sadevāsuramānuṣam  /<BR>
mohayāmi dvijaśreṣṭhā grasāmi visṛjāmi ca  // KūrmP_1,1.35 //<BR>
utpattiṃ pralayaṃ caiva bhūtanāmāgatiṃ gatim  /<BR>
vijñāyānvīkṣya cātmānaṃ taranti vipulāmimām  // KūrmP_1,1.36 //<BR>
asyāstvaṃśānadhiṣṭhāya śaktimanto 'bhavan dvijāḥ  /<BR>
brahmeśānādayo devāḥ sarvaśaktiriyaṃ mama  // KūrmP_1,1.37 //<BR>
saiṣā sarvajagatsūtiḥ prakṛtistriguṇātmikā  /<BR>
prāgeva mattaḥ saṃjātā śrīkalpe padmavāsinī  // KūrmP_1,1.38 //<BR>
caturbhujā śaṅkhacakrapadmahastā śubhānvitā  /<BR>
koṭisūryapratīkāśā mohinī sarvadehinām  // KūrmP_1,1.39 //<BR>
nālaṃ devā na pitaro mānavā vasavo 'pi ca  /<BR>
māyāmetāṃ samuttartuṃ ye cānye bhuvi dehinaḥ  // KūrmP_1,1.40 //<BR>
ityukto vāsudevena munayo viṣṇumabruvan  /<BR>
brūhi tvaṃ puṇḍarīkākṣa yadi kālatraye 'pi ca  /<BR>
ko vā tarati tāṃ māyāṃ durjayāṃ devanirmitām  // KūrmP_1,1.41 //<BR>
athovāca hṛṣīkeśo munīn munigaṇārcitaḥ  /<BR>
asti dvijātipravara indradyumna iti śrutaḥ  // KūrmP_1,1.42 //<BR>
pūrvajanmani rājāsāvadhṛṣyaḥ śaṅkarādibhiḥ  /<BR>
dṛṣṭvā māṃ kūrmasaṃsthānaṃ śrutvā paurāṇikīṃ svayam  /<BR>
saṃhitāṃ manmukhād divyāṃ puraskṛtya munīśvarān  // KūrmP_1,1.43 //<BR>
brahmāṇaṃ ca mahādevaṃ devāṃścānyān svaśaktibhiḥ  /<BR>
macchaktau saṃsthitān buddhvā māmeva śaraṇaṃ gataḥ  // KūrmP_1,1.44 //<BR>
saṃbhāṣito mayā cātha viprayoniṃ gamiṣyasi  /<BR>
indradyumna iti khyāto jātiṃ smarasi paurvikīm   // KūrmP_1,1.45 //<BR>
sarveṣāmeva bhūtānāṃ devānāmapyagocaram  /<BR>
vaktavyaṃ yad guhyatamaṃ dāsye jñānaṃ tavānagha  /<BR>
labdhvā tanmāmakaṃ jñānaṃ māmevānte pravekṣyasi  // KūrmP_1,1.46 //<BR>
aṃśāntareṇa bhūmyāṃ tvaṃ tatra tiṣṭha sunirdṛtaḥ  /<BR>
vaivasvate 'ntare 'tite kāryārthaṃ māṃ pravekṣyasi  // KūrmP_1,1.47 //<BR>
māṃ praṇamya purīṃ gatvā pālayāmāsa medinīm  /<BR>
kāladharmaṃ gataḥ kālācchvetadvīpe mayā saha  // KūrmP_1,1.48 //<BR>
bhuktvā tān vaiṣṇavān bhogān yogināmapyagocarān  /<BR>
madājñayā muniśreṣṭhā jajñe viprakule punaḥ  // KūrmP_1,1.49 //<BR>
jñātvā māṃ vāsudevākhyaṃ yatra dve nihite 'kṣare  /<BR>
vidyāvidye gūḍharūpe yattad brahma paraṃ viduḥ  // KūrmP_1,1.50 //<BR>
sor'cayāmāsa bhūtānāmāśrayaṃ parameśvaram  /<BR>
vratopavāsaniyamairhemairbrāhmaṇatarpaṇaiḥ  // KūrmP_1,1.51 //<BR>
tadāśīstannamaskārastanniṣṭhastatparāyaṇaḥ  /<BR>
ārādhayan mahādevaṃ yogināṃ hṛdi saṃsthitam  // KūrmP_1,1.52 //<BR>
tasyaivaṃ vartamānasya kadācit paramā kalā  /<BR>
svarūpaṃ darśayāmāsa divyaṃ viṣṇusamudbhavam  // KūrmP_1,1.53 //<BR>
dṛṣṭvā praṇamya śirasā viṣṇorbhagavataḥ priyām  /<BR>
saṃstūya vividhaiḥ stotraiḥ kṛtāñjalirabhāṣata  // KūrmP_1,1.54 //<BR>
irnddayumna uvāca<BR>
kā tvaṃ deviviśālākṣi viṣṇucihnaṅkite śubhe  /<BR>
yāthātathyena vai bhāvaṃ tavedānīṃ bravīhi me  // KūrmP_1,1.55 //<BR>
tasya tad vākyamākarṇya suprasannā sumaṅgalā  /<BR>
hasantī saṃsmaran viṣṇuṃ priyaṃ brāhmaṇamabravīt  // KūrmP_1,1.56 //<BR>
na māṃ paśyanti munayo devāḥ śakrapurogamāḥ  /<BR>
nārāyaṇātmikā caikā māyāhaṃ tanmayā parā  // KūrmP_1,1.57 //<BR>
na me nārāyaṇād bhedo vidyate hi vicārataḥ  /<BR>
tanmayāhaṃ paraṃ brahma sa viṣṇuḥ parameśvaraḥ  // KūrmP_1,1.58 //<BR>
yer'cayantīha bhūtānāmāśrayaṃ parameśvaram  /<BR>
jñānena karmayogena na teṣāṃ prabhavāmyaham  // KūrmP_1,1.59 //<BR>
tasmādanādinidhanaṃ karmayogaparāyaṇaḥ  /<BR>
jñānenārādhayānantaṃ tato mokṣamavāpsyasi  // KūrmP_1,1.60 //<BR>
ityuktaḥ sa muniśreṣṭha indradyumno mahāmatiḥ  /<BR>
praṇamya śirasā devīṃ prāñjaliḥ punarabravīt  // KūrmP_1,1.61 //<BR>
kathaṃ sa bhagavānīśaḥ śāśvato niṣkalo 'cyutaḥ  /<BR>
jñātuṃ hi śakyate devi brūhi me parameśvari  // KūrmP_1,1.62 //<BR>
ekamuktātha vipreṇa devī kamalavāsinī  /<BR>
sākṣānnārāyaṇo jñānaṃ dāsyatītyāha taṃ munim  // KūrmP_1,1.63 //<BR>
ubhābhyāmatha hastābhyāṃ saṃspṛśya praṇataṃ munim  /<BR>
smṛtvā parātparaṃ viṣṇuṃ tatraivāntaradhīyata  // KūrmP_1,1.64 //<BR>
so 'pi nārāyaṇaṃ draṣṭuṃ parameṇa samādhinā  /<BR>
ārādhayaddhṛṣīkeśaṃ praṇatārtiprabhañjanam  // KūrmP_1,1.65 //<BR>
tato bahutithe kāle gate nārāyaṇaḥ svayam  /<BR>
prādurāsīnmahāyogī pītavāsā jaganmayaḥ  // KūrmP_1,1.66 //<BR>
dṛṣṭvā devaṃ samāyāntaṃ viṣṇumātmānamavyayam  /<BR>
jānubhyāmavaniṃ gatvā tuṣṭāva garuḍadhvajam  // KūrmP_1,1.67 //<BR>
indradyumna uvāca<BR>
yajñeśācyuta govinda mādhavānanta keśava  /<BR>
kuṣṇa viṣṇo hṛṣīkeśa tubhyaṃ viśvātmane namaḥ  // KūrmP_1,1.68 //<BR>
namo 'stu te purāṇāya haraye viśvamūrtaye  /<BR>
sargasthitivināśānāṃ hetave 'nantaśakye  // KūrmP_1,1.69 //<BR>
nirguṇāya namastubhyaṃ niṣkalāyāmalātmane  /<BR>
puruṣāya namastubhyaṃ viśvarūpāya te namaḥ  // KūrmP_1,1.70 //<BR>
namaste vāsudevāya viṣṇave viśvayonaye  /<BR>
ādimadhyāntahīnāya jñānagamyāya te namaḥ  // KūrmP_1,1.71 //<BR>
namaste nirvikārāya niṣprapañcāya te namaḥ  /<BR>
bhedābhedavihīnāya namo 'stvānandarūpiṇe  // KūrmP_1,1.72 //<BR>
namastārāya śāntāya namo 'pratihatātmane  /<BR>
anantamūrtaye tubhyamamūrtāya namo namaḥ  // KūrmP_1,1.73 //<BR>
namaste paramārthāya māyātītāya te namaḥ  /<BR>
namaste parameśāya brahmaṇe paramātmane  // KūrmP_1,1.74 //<BR>
namo 'stu te susūkṣmāya mahādevāya te namaḥ  /<BR>
namaḥ śivāya śuddhāya namaste parameṣṭhine  // KūrmP_1,1.75 //<BR>
tvayaiva sṛṣṭamakhilaṃ tvameva paramā gatiḥ  /<BR>
tvaṃ pitā sarvabhūtānāṃ tvaṃ mātā puruṣottama  // KūrmP_1,1.76 //<BR>
tvamakṣaraṃ paraṃ dhāma cinmātraṃ vyoma niṣkalam  /<BR>
sarvasyādhāramavyaktamanantaṃ tamasaḥ param  // KūrmP_1,1.77 //<BR>
prapaśyanti parātmānaṃ jñānadīpena kevalam  /<BR>
prapadye bhavato rūpaṃ tadviṣṇoḥ paramaṃ padam  // KūrmP_1,1.78 //<BR>
evaṃ stuvantaṃ bhagavān bhūtātmā bhūtabhāvanaḥ  /<BR>
ubhābhyāmatha hastābhyāṃ pasparśa prahasanniva  // KūrmP_1,1.79 //<BR>
spṛṣṭamātro bhagavatā viṣṇunā munipuṅgavaḥ  /<BR>
yathāvat paramaṃ tattvaṃ jñātavāṃstatprasādataḥ  // KūrmP_1,1.80 //<BR>
tataḥ prahṛṣṭamanasā praṇipatya janārdanam  /<BR>
provāconnidrapadmākṣaṃ pītavāsasamacyutam  // KūrmP_1,1.81 //<BR>
tvatprasādādasaṃdigdhamutpannaṃ puruṣottama  /<BR>
jñānaṃ brahmaikaviṣayaṃ paramānandasiddhidam  // KūrmP_1,1.82 //<BR>
namo bhagavate tubhyaṃ vāsudevāya vedhase  /<BR>
kiṃ kariṣyāmi yogeśa tanme vada jaganmaya  // KūrmP_1,1.83 //<BR>
śrutvā nārāyaṇo vākyamindradyumnasya mādhavaḥ  /<BR>
uvāca sasmitaṃ vākyamaśeṣajagato hitam  // KūrmP_1,1.84 //<BR>
śrībhagavānuvāca<BR>
varṇāśramācāravatāṃ puṃsāṃ devo maheśvaraḥ  /<BR>
jñānena bhaktiyogena pūjanīyo na cānyathā  // KūrmP_1,1.85 //<BR>
vijñāya tatparaṃ tattvaṃ vibhūtiṃ kāryakāraṇam  /<BR>
pravṛtiṃ cāpi me jñātvā mokṣārthośvaramarcayet  // KūrmP_1,1.86 //<BR>
sarvasaṅgān parityajya jñātvā māyāmayaṃ jagat  /<BR>
advaitaṃ bhāvayātmānaṃ drakṣyase parameśvaram  // KūrmP_1,1.87 //<BR>
trividhā bhāvanā brahman procyamānā nibodha me  /<BR>
ekā madviṣayā tatra dvitīyā vyaktasaṃśrayā  /<BR>
anyā ca bhāvanā brāhmī vijñeyā sā guṇātigā  // KūrmP_1,1.88 //<BR>
āsāmanyatamāṃ cātha bhāvanāṃ bhāvayed budhaḥ  /<BR>
aśaktaḥ saṃśrayedādyāmityeṣā vaidikī śrutiḥ  // KūrmP_1,1.89 //<BR>
tasmāt sarvaprayatnena tanniṣṭhastatparāyaṇaḥ  /<BR>
samārādhaya viśveśaṃ tato mokṣamavāpsyasi  // KūrmP_1,1.90 //<BR>
indradyumna uvāca<BR>
kiṃ tat parataraṃ tattvaṃ kā vibhūtirjanārdana  /<BR>
kiṃ kāryaṃ kāraṇaṃ kastvaṃ pravṛttiścāpi kā tava  // KūrmP_1,1.91 //<BR>
parātparataraṃ tattvaṃ paraṃ brahmaikamavyayam  /<BR>
nityānandaṃ svayañjyotirakṣaraṃ tamasaḥ param  // KūrmP_1,1.92 //<BR>
aiśvaryaṃ tasya yannityaṃ vibhūtiriti gīyate  /<BR>
kāryaṃ jagadathāvyaktaṃ kāraṇaṃ śuddhamakṣaram  // KūrmP_1,1.93 //<BR>
ahaṃ hi sarvabhūtānāmantaryāmīśvaraḥ paraḥ  /<BR>
sargasthityantakartṛtvaṃ pravṛttirmama gīyate  // KūrmP_1,1.94 //<BR>
etad vijñāya bhāvena yathāvadakhilaṃ dvija  /<BR>
tatastvaṃ karmayogena śāśvataṃ samyagarcaya  // KūrmP_1,1.95 //<BR>
indradyumna uvāca<BR>
ke te varṇāśramācārā yaiḥ samārādhyate paraḥ  /<BR>
jñānaṃ ca kīdṛśaṃ divyaṃ bhāvanātrayasaṃsthitam  // KūrmP_1,1.96 //<BR>
kathaṃ sṛṣṭamidaṃ pūrvaṃ kathaṃ saṃhriyate punaḥ  /<BR>
kiyatyaḥ sṛṣṭayo loke vaṃśā manvantarāṇi ca  /<BR>
kāni teṣāṃ pramāṇāni pāvanāni vratāni ca  // KūrmP_1,1.97 //<BR>
tīrthānyarkādisaṃsthānaṃ pṛthivyāyāmavistare  /<BR>
kati dvīpāḥ samudrāśca parvatāśca nadīnadāḥ  /<BR>
brūhi me puṇḍarīkākṣa yathāvadadhunākhilam  // KūrmP_1,1.98 //<BR>
śrīkūrma uvāca<BR>
evamukto 'tha tenāhaṃ bhaktānugrahakāmyayā  /<BR>
yathāvadakhilaṃ sarvamavocaṃ munipuṅgavāḥ  // KūrmP_1,1.99 //<BR>
vyākhyāyāśeṣamevedaṃ yatpṛṣṭo 'haṃ dvijena tu  /<BR>
anugṛhya ca taṃ vipraṃ tatraivāntarhito 'bhavam  // KūrmP_1,1.100 //<BR>
so 'pi tena vidhānena maduktena dvijottamaḥ  /<BR>
ārādhayāmāsa paraṃ bhāvapūtaḥ samāhitaḥ  // KūrmP_1,1.101 //<BR>
tyaktvā putrādiṣu snehaṃ nirdvandvo niṣparigrahaḥ  /<BR>
saṃnyasya sarvakarmāṇi paraṃ vairāgyamāśritaḥ  // KūrmP_1,1.102 //<BR>
ātmanyātmānamanvīkṣya svātmanyevākhilaṃ jagat  /<BR>
saṃprāpya bhāvanāmantyāṃ brāhmīmakṣarapūrvikām  // KūrmP_1,1.103 //<BR>
avāpa paramaṃ yogaṃ yenaikaṃ paripaśyati  /<BR>
yaṃ vinidrā jitaśvāsāḥ kāṅkṣante mokṣakāṅkṣiṇaḥ  // KūrmP_1,1.104 //<BR>
tataḥ kadācid yogīndro brahmāṇaṃ draṣṭumavyayam  /<BR>
jagāmādityanirdeśānmānasottaraparvatam  /<BR>
ākāśenaiva viprendro yogaiśvaryaprabhāvataḥ  // KūrmP_1,1.105 //<BR>
vimānaṃ sūryasaṃkāśaṃ prādhurbhūtamanuttamam  /<BR>
anvagacchan devagaṇā gandharvāpsarasāṃ gaṇāḥ  /<BR>
dṛṣṭvānye pathi yogīndraṃ siddhā brahmarṣayo yayuḥ  // KūrmP_1,1.106 //<BR>
tataḥ sa gatvā tu giriṃ viveśa suravanditam  /<BR>
sthānaṃ tadyogibhirjuṣṭaṃ yatrāste paramaḥ pumān  // KūrmP_1,1.107 //<BR>
saṃprāpya paramaṃ sthānaṃ sūryāyutasamaprabham  /<BR>
viveśa cāntarbhavanaṃ devānāṃ ca durāsadam  // KūrmP_1,1.108 //<BR>
vicintayāmāsa paraṃ śaraṇyaṃ sarvadehinām  /<BR>
anādinidhanaṃ devaṃ devadevaṃ pitāmaham  // KūrmP_1,1.109 //<BR>
tataḥ prādurabhūt tasmin prakāśaḥ paramātmanaḥ  /<BR>
tanmadhye puruṣaṃ pūrvamapaśyat paramaṃ padam  // KūrmP_1,1.110 //<BR>
mahāntaṃ tejaso rāśimagamyaṃ brahmavidviṣām  /<BR>
caturmukhamudārāṅgamarcibhirupaśobhitam  // KūrmP_1,1.111 //<BR>
so 'pi yoginamanvīkṣya praṇamantamupasthitam  /<BR>
pratyudgamya svayaṃ devo viśvātmā pariṣasvaje  // KūrmP_1,1.112 //<BR>
pariṣvaktasya devena dvijendrasyātha dehataḥ  /<BR>
nirgatya mahatī jyotsnā viveśādityamaṇḍalam  /<BR>
ṛgyajuḥ sāmasaṃjñaṃ tat pavitramamalaṃ padam  // KūrmP_1,1.113 //<BR>
hiraṇyagarbho bhagavān yatrāste havyakavyabhuk  /<BR>
dvāraṃ tad yogināmādyaṃ vedānteṣu pratiṣṭhitam  /<BR>
brahmatejomayaṃ śrīmanniṣṭhā caiva manīṣiṇām  // KūrmP_1,1.114 //<BR>
dṛṣṭamātro bhagavatāta brahmaṇārcirmayo muniḥ  /<BR>
apaśyadaiśvaraṃ tejaḥ śāntaṃ sarvatragaṃ śivam  // KūrmP_1,1.115 //<BR>
svātmānamakṣaraṃ vyomatad viṣṇoḥ paramaṃ padam  /<BR>
ānandamacalaṃ brahma sthānaṃ tatpārameśvaram  // KūrmP_1,1.116 //<BR>
sarvabhūtātmabhūtaḥ sa paramaiśvaryamāsthitaḥ  /<BR>
prāptavānātmano dhāma yattanmokṣākhyamavyayam  // KūrmP_1,1.117 //<BR>
tasmāt sarvaprayatnena varṇāśramavidhau sthitaḥ  /<BR>
samāśrityāntimaṃ bhāvaṃ māyāṃ lakṣmīṃ tared budhaḥ  // KūrmP_1,1.118 //<BR>
sūta uvāca<BR>
vyāhṛtā hariṇā tvevaṃ nārādādyā maharṣayaḥ  /<BR>
śakreṇa sahitāḥ sarve papracchurgaruḍadhvajam  // KūrmP_1,1.119 //<BR>
ṛṣaya ūcuḥ<BR>
devadeva hṛṣīkeśa nātha nārāyaṇāmala  /<BR>
tad vadāśeṣamasmākaṃ yaduktaṃ bhavatā purā  // KūrmP_1,1.120 //<BR>
indradyumnāya viprayā jñānaṃ dharmādigocaram  /<BR>
śuśrūṣuścāpyayaṃ śakraḥ sakhā tava jaganmaya  // KūrmP_1,1.121 //<BR>
tataḥ sa bhagavān viṣṇuḥ kūrmarūpī janārdanaḥ  /<BR>
rasātalagato devo nāradādyairmaharṣibhiḥ  // KūrmP_1,1.122 //<BR>
pṛṣṭaḥ provāca sakalaṃ purāṇaṃ kaurmamuttamam  /<BR>
sannidhau devarājasya tad vakṣye bhavatāmaham  // KūrmP_1,1.123 //<BR>
dhanyaṃ yaśasyāmāyuṣyaṃ puṇyaṃ mokṣapradaṃ nṛṇām  /<BR>
purāṇaśravaṇaṃ viprāḥ kathanaṃ ca viśeṣataḥ  // KūrmP_1,1.124 //<BR>
śrutvā cādhyāyamevaikaṃ sarvapāpaiḥ pramucyate  /<BR>
upākhyānamathaikaṃ vā brahmaloke mahīyate  // KūrmP_1,1.125 //<BR>
idaṃ purāṇaṃ paramaṃ kaurmaṃ kūrmasvarūpiṇā  /<BR>
uktaṃ devādhidevena śraddhātavyaṃ dvijātibhiḥ  // KūrmP_1,1.126 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge prathamo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
śrīkūrma uvāca<BR>
śṛṇudhvamṛṣayaḥ sarve yatpṛṣṭo 'haṃ jagaddhitam  /<BR>
vakṣyamāṇaṃ mayā sarvamindradyumnāya bhāṣitam  // KūrmP_1,2.1 //<BR>
bhūtairbhavyairbhaviṣyadbhiścaritairupabṛṃhitam  /<BR>
purāṇaṃ puṇyadaṃ nṛṇāṃ mokṣadharmānukīrtanam  // KūrmP_1,2.2 //<BR>
ahaṃ nārāyaṇo devaḥ pūrvamāsaṃ na me param  /<BR>
upāsya vipulāṃ nidrāṃ bhogiśayyāṃ samāśritaḥ  // KūrmP_1,2.3 //<BR>
cintayāmi punaḥ sṛṣṭiṃ niśānte pratibudhya tu  /<BR>
tato me sahasotpannaḥ prasādo munipuṅgavā  // KūrmP_1,2.4 //<BR>
caturmukhastato jāto brahmā lokapitāmahaḥ  /<BR>
tadantare 'bhavat krodhaḥ kasmāccit kāraṇāt tadā  // KūrmP_1,2.5 //<BR>
ātmano muniśārdūlāstatra devo maheśvaraḥ  /<BR>
rudraḥ krodhātmajo jajñe śūlapāṇistrilocanaḥ  /<BR>
tejasā sūryasaṃkāśastrailokyaṃ saṃharanniva  // KūrmP_1,2.6 //<BR>
tataḥ śrīrabhavad devi kamalāyatalocanā  /<BR>
surūpā saumyavadanā mohinī sarvadehinām  // KūrmP_1,2.7 //<BR>
śucismitā suprasannā maṅgalā mahimāspadā  /<BR>
divyakāntisamāyuktā divyamālyopaśobhitā  // KūrmP_1,2.8 //<BR>
nārāyaṇī mahāmāyā mūlaprakṛtiravyayā  /<BR>
svadhāmnā pūrayantīdaṃ matpārśvaṃ samupāviśat  // KūrmP_1,2.9 //<BR>
tāṃ dṛṣṭavā bhagavān brahmā māmuvāca jagatpatiḥ  /<BR>
mohāyāśeṣabhūtānāṃ niyojaya surūpiṇīm  /<BR>
yeneyaṃ vipulā sṛṣṭirvardhate mama mādhava  // KūrmP_1,2.10 //<BR>
tathokto 'haṃ śriyaṃ devīmabruvaṃ prahasanniva  /<BR>
devīdamakhilaṃ viśvaṃ sadevāsuramānuṣam  /<BR>
mohayitvā mamādeśāt saṃsāre vinipātaya  // KūrmP_1,2.11 //<BR>
jñānayogaratān dāntān brahmiṣṭhān brahmavādinaḥ  /<BR>
akrodhanān satyaparān dūrataḥ parivarjaya  // KūrmP_1,2.12 //<BR>
dhyāyino nirmamān śāntān dhārmikān vedapāragān  /<BR>
jāpinastāpasān viprān dūrataḥ parivarjaya  // KūrmP_1,2.13 //<BR>
vedavedāntavijñānasaṃchinnāśeṣasaṃśayān  /<BR>
mahāyajñaparān viprān dūrataḥ parivarjaya  // KūrmP_1,2.14 //<BR>
ye yajanti japairhemairdevadevaṃ maheśvaram  /<BR>
svādhyāyenejyayā dūrāt tān prayatnena varjaya  // KūrmP_1,2.15 //<BR>
bhaktiyogasamāyuktānīśvarārpitamānasān  /<BR>
prāṇāyāmādiṣu ratān dūrāt pariharāmalān  // KūrmP_1,2.16 //<BR>
praṇavāsaktamanaso rudrajapyaparāyaṇān  /<BR>
atharvaśiraso 'dhyetṛn dharmajñān parivarjaya  // KūrmP_1,2.17 //<BR>
bahunātra kimuktena svadharmaparipālakān  /<BR>
īśvarārādhanaratān manniyogānna mohaya  // KūrmP_1,2.18 //<BR>
evaṃ mayā mahāmāyā preritā harivallabhā  /<BR>
yathādeśaṃ cakārāsau tasmāllakṣmīṃ samarcayet  // KūrmP_1,2.19 //<BR>
śriyaṃ dadāti vipulāṃ puṣṭiṃ medhāṃ yaśo balam  /<BR>
arcitā bhagavatpatnī tasmāllakṣmīṃ samarcayet  // KūrmP_1,2.20 //<BR>
tato 'sṛjat sa bhagavān brahmā lokapitāmahaḥ  /<BR>
carācarāṇi bhūtāni yathāpūrvaṃ mamājñayā  // KūrmP_1,2.21 //<BR>
parīcibhṛgvaṅgirasaḥ pulastyaṃ pulahaṃ kratum  /<BR>
dakṣamatriṃ vasiṣṭhaṃ ca so 'sṛjad yogavidyayā  // KūrmP_1,2.22 //<BR>
navaite brahmaṇaḥ putrā brahmāṇo brāhmaṇottamāḥ  /<BR>
brahmavādina evaite marīcyādyāstu sādhakāḥ  // KūrmP_1,2.23 //<BR>
sasarja brāhmaṇān vaktrāt kṣatriyāṃśca bhujād vibhuḥ  /<BR>
vaiśyānūrudvayād devaḥ pādārchūdrān pitāmahaḥ  // KūrmP_1,2.24 //<BR>
yajñaniṣpattaye brahmā śūdravarjaṃ sasarja ha  /<BR>
guptaye sarvavedānāṃ tebhyo yajño hi nirbabhau  // KūrmP_1,2.25 //<BR>
ṛco yajūṃṣi sāmāni tathaivātharvaṇāni ca  /<BR>
brahmaṇaḥ sahajaṃ rūpaṃ nityaiṣā śaktiravyayā  // KūrmP_1,2.26 //<BR>
anādinidhanā divyā vāgutsṛṣṭā svayaṃbhuvā  /<BR>
ādau vedamayī bhūtā yataḥ sarvāḥ pravṛttayaḥ  // KūrmP_1,2.27 //<BR>
ato 'nyānitu śāstrāṇipṛthivyāṃyānikānicit  /<BR>
na teṣu ramate dhīraḥ pāṣaṇḍī tena jāyate  // KūrmP_1,2.28 //<BR>
vedārthavittamaiḥ kāryaṃ yatsmṛtaṃ munibhiḥ purā  /<BR>
sa jñeyaḥ paramo dharmo nānyaśāstreṣu saṃsthitaḥ  // KūrmP_1,2.29 //<BR>
yā vedabāhyāḥ smṛtayo yāśca kāśca kudṛṣṭayaḥ  /<BR>
sarvāstā niṣphalāḥ pretyatamoniṣṭhāhitāḥ smṛtāḥ  // KūrmP_1,2.30 //<BR>
pūrvakalpe prajā jātāḥ sarvabādāvivarjitāḥ  /<BR>
śuddhāntaḥ karaṇāḥ sarvāḥ svadharmaniratāḥ sadā  // KūrmP_1,2.31 //<BR>
tataḥ kālavaśāt tāsāṃ rāgadveṣādiko 'bhavat  /<BR>
adharmo muniśārdūlāḥ svadharmapratibandhakaḥ  // KūrmP_1,2.32 //<BR>
tataḥ sā sahajā siddhistāsāṃ nātīva jāyate  /<BR>
rajomātrātmikāstāsāṃ siddhayo 'nyāstadābhavan  // KūrmP_1,2.33 //<BR>
tāsu kṣīṇāsvaśeṣāsu kālayogena tāḥ punaḥ  /<BR>
vārtopāyaṃ punaścakrurhastasiddhiṃ ca karmajām  /<BR>
tatastāsāṃ vibhurbrahmā karmājīvamakalpayat  // KūrmP_1,2.34 //<BR>
svāyaṃbhuvo manuḥ pūrvaṃ dharmān provāca dharmadṛk  /<BR>
sākṣāt prajāpatermūrtirnisṛṣṭā brahmaṇā dvijāḥ  /<BR>
bhṛgvādayastadvadanācchrutvā dharmānathocire  // KūrmP_1,2.35 //<BR>
yajanaṃ yājanaṃ dānaṃ brāhmaṇasya pratigraham  /<BR>
adhyāpanaṃ cādhyayanaṃ ṣaṭ karmāṇi dvijottamāḥ  // KūrmP_1,2.36 //<BR>
dānamadhyayanaṃ yajño dharmaḥ kṣatriyavaiśyayoḥ  /<BR>
daṇḍo yuddhaṃ kṣatriyasya kṛṣirvaiśyasya śasyate  // KūrmP_1,2.37 //<BR>
śuśrūṣaiva dvijātīnāṃ śūdrāṇāṃ dharmasādhanam  /<BR>
kārukarma tathājīvaḥ pākayajño 'pi dharmataḥ  // KūrmP_1,2.38 //<BR>
tataḥ sthiteṣu varṇeṣu sthāpayāmāsa cāśramān  /<BR>
gṛhasthaṃ ca vanasthaṃ ca bhikṣukaṃ brahmacāriṇam  // KūrmP_1,2.39 //<BR>
agnayo 'tithiśuśrūṣā yajño dānaṃ surārcanam  /<BR>
gṛhasthasya samāsena dharmo 'yaṃ munipuṅgavāḥ  // KūrmP_1,2.40 //<BR>
homo mūlaphalāśitvaṃ svādhyāyastapa eva ca  /<BR>
saṃvibhāgo yathānyāyaṃ dharmo 'yaṃ vanavāsinām  // KūrmP_1,2.41 //<BR>
bhaikṣāśanaṃ ca maunitvaṃ tapo dhyānaṃ viśeṣataḥ  /<BR>
samyagjñānaṃ ca vairāgyaṃ dharmo 'yaṃ bhikṣuke mataḥ  // KūrmP_1,2.42 //<BR>
bhikṣācaryā ca śuśrūṣā guroḥ svādhyāya eva ca  /<BR>
sandhyākarmāgnikāryaṃ ca dharmo 'yaṃ brahmacāriṇām  // KūrmP_1,2.43 //<BR>
brahmacārivanasthānāṃ bhikṣukāṇāṃ dvijottamāḥ  /<BR>
sādhāraṇaṃ brahmacaryaṃ provāca kamalodbhavaḥ  // KūrmP_1,2.44 //<BR>
ṛtukālābhigāmitvaṃ svadāreṣu na cānyataḥ  /<BR>
parvavarjaṃ gṛhasthasya brahmacaryamudāhṛtam  // KūrmP_1,2.45 //<BR>
āgarbhasaṃbhavādādyāt kāryaṃ tenāpramādataḥ  /<BR>
akurvāṇastu viprendrā bhrūṇahā tu prajāyate  // KūrmP_1,2.46 //<BR>
vedābhyāso 'nvahaṃ śaktyā śrāddhaṃ cātithipūjanam  /<BR>
gṛhasthasya paro dharmo devatābhyarcanaṃ tathā  // KūrmP_1,2.47 //<BR>
vaivāhmamagnimindhīta sāyaṃ prātaryathāvidhi  /<BR>
deśāntaragato vātha mṛtapatnīka eva vā  // KūrmP_1,2.48 //<BR>
trayāṇāmāśramāṇāṃ tu gṛhastho yonirucyate  /<BR>
anye tamupajīvanti tasmācchreyān gṛhāśramī  // KūrmP_1,2.49 //<BR>
aikāśramyaṃ gṛhasthasya trayāṇāṃ śrutidarśanāt  /<BR>
tasmād gārhasthyamevaikaṃ vijñeyaṃ dharmasādhanam  // KūrmP_1,2.50 //<BR>
parityajedarthakāmau yau syātāṃ dharmavarjitau  /<BR>
sarvalokaviruddhaṃ ca dharmamapyācarenna tu  // KūrmP_1,2.51 //<BR>
dharmāt saṃjāyate hyartho dharmāt kāmo 'bhijāyate  /<BR>
dharma evāpavargāya tasmād dharmaṃ samāśrayet  // KūrmP_1,2.52 //<BR>
dharmaścārthaśca kāmaśca trivargastriguṇo mataḥ  /<BR>
sattvaṃ rajastamaśceti tasmāddharmaṃ samāśrayet  // KūrmP_1,2.53 //<BR>
ūrdhvaṃ gacchanti sattvasthā madhye tiṣṭhanti rājasāḥ  /<BR>
jaghanyaguṇavṛttisthā adho gacchanti tāmasāḥ  // KūrmP_1,2.54 //<BR>
yasmin dharmasamāyuktāvarthakāmau vyavasthitau  /<BR>
iha loke sukhī bhūtvā pretyānantyāya kalpate  // KūrmP_1,2.55 //<BR>
dharmāt saṃjāyate mokṣo hyarthāt kāmo 'bhijāyate  /<BR>
evaṃ sādhanasādhyatvaṃ cāturvidhye pradarśitam  // KūrmP_1,2.56 //<BR>
ya evaṃ veda dharmārthakāmamokṣasya mānavaḥ  /<BR>
māhātmyaṃ cānutiṣṭheta sa cānantyāya kalpate  // KūrmP_1,2.57 //<BR>
tasmādarthaṃ ca kāmaṃ ca tyaktvā dharmaṃ samāśrayet  /<BR>
dharmāt saṃjāyate sarvamityāhurbrahmavādinaḥ  // KūrmP_1,2.58 //<BR>
dharmeṇa dhāryate sarvaṃ jagat sthāvarajaṅgamam  /<BR>
anādinidhanā śaktiḥ saiṣā brāhmī dvijottamāḥ  // KūrmP_1,2.59 //<BR>
karmaṇā prāpyate dharmo jñānena ca na saṃśayaḥ  /<BR>
tasmājjñānena sahitaṃ karmayogaṃ samācaret  // KūrmP_1,2.60 //<BR>
pravṛttaṃ ca nivṛttaṃ ca dvividhaṃ karma vaidikam  /<BR>
jñānapūrvaṃ nivṛttaṃ syāt pravṛttaṃ yadato 'nyathā  // KūrmP_1,2.61 //<BR>
nivṛttaṃ sevamānastu yāti tat paramaṃ padam  /<BR>
tasmānnivṛttaṃ saṃsevyamanyathā saṃsaret punaḥ  // KūrmP_1,2.62 //<BR>
kṣamā damo dayā dānamalobhastyāga eva ca  /<BR>
ārjavaṃ cānasūyā ca tīrthānusaraṇaṃ tathā  // KūrmP_1,2.63 //<BR>
satyaṃ santoṣa āstikyaṃ śraddhā cendriyanigrahaḥ  /<BR>
devatābhyarcanaṃ pūjā brāhmaṇānāṃ viśeṣataḥ  // KūrmP_1,2.64 //<BR>
āhiṃsā priyavāditvamapaiśunyamakalkatā  /<BR>
sāmāsikamimaṃ dharmaṃ cāturvarṇye 'bravīnmanuḥ  // KūrmP_1,2.65 //<BR>
prājāpatyaṃ brāhmaṇānāṃ smṛtaṃ sthānaṃ kriyāvatām  /<BR>
sthānamaindraṃ kṣatriyāṇāṃ saṃgrāmeṣvapalāyinām  // KūrmP_1,2.66 //<BR>
vaiśyānāṃ mārutaṃ sthānaṃ svadharmamanuvartatām  /<BR>
gāndharvaṃ śūdrajātīnāṃ paricāreṇa vartatām  // KūrmP_1,2.67 //<BR>
aṣṭāśītisahastrāṇāmṛṣīṇāmūrdhvaretasām  /<BR>
smṛtaṃ teṣāṃ tu yatsthānaṃ tadeva guruvāsinām  // KūrmP_1,2.68 //<BR>
saptarṣoṇāṃ tu yatsthānaṃ smṛtaṃ tad vai vanaukasām  /<BR>
prājāpatyaṃ gṛhasthānāṃ sthānamuktaṃ svayaṃbhuvā  // KūrmP_1,2.69 //<BR>
yatīnāṃ yatacittānāṃ nyāsināmūrdhvaretasām  /<BR>
hairaṇyagarbhaṃ tat sthānaṃ yasmānnāvartate punaḥ  // KūrmP_1,2.70 //<BR>
yogināmamṛtaṃ sthānaṃ vyomākhyaṃ paramākṣaram  /<BR>
ānandamaiśvaraṃ dhāma sā kāṣṭhā sā parāgatiḥ  // KūrmP_1,2.71 //<BR>
ṛṣaca ūcuḥ<BR>
bhagavan devatārighna hiraṇyākṣaniṣūdana  /<BR>
catvāro hyāśramāḥ proktā yogināmeka ucyate  // KūrmP_1,2.72 //<BR>
śrīkūrma ūvāca<BR>
sarvakarmāṇi saṃnyasya samādhimacalaṃ śritaḥ  /<BR>
ya āste niścalo yogī sa saṃnyāsī na pañcamaḥ  // KūrmP_1,2.73 //<BR>
sarveṣāmāśramāṇāṃ tu dvaividhyaṃ śrutadarśitam  /<BR>
brahmacāryupakurvāṇo naiṣṭhiko brahmatatparaḥ  // KūrmP_1,2.74 //<BR>
yo 'dhītyavidhivadvedān gṛhasthāśramamāvrajet  /<BR>
upakurvāṇako jñeyo naiṣṭhiko maraṇāntikaḥ  // KūrmP_1,2.75 //<BR>
udāsīnaḥ sādhakaśca gṛhastho dvividho bhavet  /<BR>
kuṭumbabharaṇe yattaḥ sādhako 'sau gṛhī bhavet  // KūrmP_1,2.76 //<BR>
ṛṇānitrīṇyapākṛtyatyaktvā bhāryādhanādikam  /<BR>
ekākī yastu vicaredudāsīnaḥ sa maukṣikaḥ  // KūrmP_1,2.77 //<BR>
tapastapyati yo 'raṇye yajed devān juhoti ca  /<BR>
svādhyāye caiva nirato vanasthastāpaso mataḥ  // KūrmP_1,2.78 //<BR>
tapasā karṣito 'tyarthaṃ yastu dhyānaparo bhavet  /<BR>
sāṃnyāsikaḥ sa vijñeyo vānaprasthāśrame sthitaḥ  // KūrmP_1,2.79 //<BR>
yogābhyāsarato nityamārurukṣurjitendriyaḥ  /<BR>
jñānāya vartate bhikṣuḥ procyate pārameṣṭhikaḥ  // KūrmP_1,2.80 //<BR>
yastvātmaratireva syānnityatṛpto mahāmuniḥ  /<BR>
samyag darśanasaṃpannaḥ sa yogī bhikṣurucyate  // KūrmP_1,2.81 //<BR>
jñānasaṃnyāsinaḥ kecid vedasaṃnyāsino 'pare  /<BR>
karmasanyāsinaḥ kecit trividhāḥ parāmeṣṭhikāḥ  // KūrmP_1,2.82 //<BR>
yogī ca trividho jñeyo bhautikaḥ sāṃkhya eva ca  /<BR>
tṛtīyotyāśramī proktī yogamuttamamāsthitaḥ  // KūrmP_1,2.83 //<BR>
prathamā bhāvanā pūrve sāṃkhye tvakṣarabhāvanā  /<BR>
tṛtīye cāntimā proktā bhāvanā pārameśvarī  // KūrmP_1,2.84 //<BR>
tasmādetad vijānīdhvamāśramāṇāṃ catuṣṭayam  /<BR>
sarveṣu vedaśāstreṣu pañcamo nopapadyate  // KūrmP_1,2.85 //<BR>
evaṃ varṇāśramān sṛṣṭvā devadevo nirañjanaḥ  /<BR>
dakṣādīn prāha viśvātmā sṛjadhvaṃ vividhāḥ prajāḥ  // KūrmP_1,2.86 //<BR>
brahmaṇo vacanāt putrā dakṣādyā munisattamāḥ  /<BR>
asṛjanta prajāḥ sarvā devamānuṣapūrvikāḥ  // KūrmP_1,2.87 //<BR>
ityeṣa bhagavān brahmā straṣṭvatve sa vyavasthitaḥ  /<BR>
ahaṃ vai pālayāmīdaṃ saṃhariṣyati śūlabhṛt  // KūrmP_1,2.88 //<BR>
tistrastu mūrtayaḥ proktā brahmaviṣṇumaheśvarāḥ  /<BR>
rajaḥ sattvatamoyogāt parasya paramātmanaḥ  // KūrmP_1,2.89 //<BR>
anoyanyamanuraktāste hyanyonyamupajīvinaḥ  /<BR>
anyonyaṃ praṇatāścaiva līlayā parameśvarāḥ  // KūrmP_1,2.90 //<BR>
brāhmī māheśvarī caiva tathaivākṣarabhāvanā  /<BR>
tistrastu bhāvanā rudre vartante satataṃ dvijāḥ  // KūrmP_1,2.91 //<BR>
pravartate mayyajastramādyā cākṣarabhāvanā  /<BR>
dvitīyā brahmaṇaḥ proktā devasyākṣarabhāvanā  // KūrmP_1,2.92 //<BR>
ahaṃ caiva mahādevo na bhinnau paramārthataḥ  /<BR>
vibhajyasvecchayātmānaṃ so 'nyaryāmīśvaraḥ sthitaḥ  // KūrmP_1,2.93 //<BR>
trailokyamakhilaṃ straṣṭuṃ sadevāsuramānuṣam  /<BR>
puruṣaḥ parato 'vyaktād brahmatvaṃ samupāgamat  // KūrmP_1,2.94 //<BR>
tasmād brahmā mahādevo viṣṇurviśveśvaraḥ paraḥ  /<BR>
ekasyaiva smṛtāstistrastanūḥ kāryavaśāt prabhoḥ  // KūrmP_1,2.95 //<BR>
tasmāt sarvaprayatnena vandyāḥ pūjyāḥ prayatnataḥ  /<BR>
yadīcchedacirāt sthānaṃ yattanmokṣākhyamavyayam  // KūrmP_1,2.96 //<BR>
varṇāśramaprayuktena dharmeṇa prītisaṃyutaḥ  /<BR>
pūjayed bhāvayuktena yāvajjīvaṃ pratijñayā  // KūrmP_1,2.97 //<BR>
caturṇāmāśramāṇāṃ tu prokto 'yaṃ vidhivaddvijāḥ  /<BR>
āśramo vaiṣṇavo brāhmo harāśrama iti trayaḥ  // KūrmP_1,2.98 //<BR>
talliṅgadhārī satataṃ tadbhaktajanavatsalaḥ  /<BR>
dhyāyedathārcayedetān brahmavidyāparāyaṇaḥ  // KūrmP_1,2.99 //<BR>
sarveṣāmeva bhaktānāṃ śaṃbhorliṅgamanuttamam  /<BR>
sitena bhasmanā kāryaṃ lalāṭe tu tripuṇḍrakam  // KūrmP_1,2.100 //<BR>
yastu nārāyaṇaṃ devaṃ prapannaḥ paramaṃ padam  /<BR>
dhārayet sarvadā śūlaṃ lalāṭe gandhavāribhiḥ  // KūrmP_1,2.101 //<BR>
prapannā ye jagadbījaṃ brahmāṇaṃ parameṣṭhinam  /<BR>
teṣāṃ lalāṭe tilakaṃ dhāraṇīyaṃ tu sarvadā  // KūrmP_1,2.102 //<BR>
yo 'sāvanādirbhūtādiḥ kālātmāsau dhṛto bhavet  /<BR>
uparyadho bhāvayogāt tripuṇḍrasya tu dhāraṇāt  // KūrmP_1,2.103 //<BR>
yattat pradhānaṃ triguṇaṃ brahmaviṣṇuśivātmakam  /<BR>
dhṛtaṃ triśūladharaṇād bhavatyeva na saṃśayaḥ  // KūrmP_1,2.104 //<BR>
brahmatejomayaṃ śuklaṃ yadetan maṇḍalaṃ raveḥ  /<BR>
bhavatyeva dhṛtaṃ sthānamaiśvaraṃ tilake kṛte  // KūrmP_1,2.105 //<BR>
tasmāt kāryaṃ triśūlāṅkaṃ tathā ca tilakaṃ śubham  /<BR>
triyāyuṣaṃ ca bhaktānāṃ trayāṇāṃ vidhipūrvakam  // KūrmP_1,2.106 //<BR>
yajeta juhuyādagnau japed dadyājjitendriyaḥ  /<BR>
śānto dānto jitakrodho varṇāśramavidhānavit  // KūrmP_1,2.107 //<BR>
evaṃ paricared devān yāvajjīvaṃ samāhitaḥ  /<BR>
teṣāṃ saṃsthānamacalaṃ so 'cirādadhigacchati  // KūrmP_1,2.108 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge dvitīyo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
<BR>
ṛṣaya ūcuḥ<BR>
varṇā bhagavatoddiṣṭāścatvāro 'pyāśramāstathā  /<BR>
idānīṃ kramamasmākamāśramāṇāṃ vada prabho  // KūrmP_1,3.1 //<BR>
śrīkūrma uvāca<BR>
brahmacārī gṛhasthaśca vānaprastho yatistathā  /<BR>
krameṇaivāśramāḥ proktāḥ kāraṇādanyathā bhavet  // KūrmP_1,3.2 //<BR>
utpannajñānavijñāno vairāgyaṃ paramaṃ gataḥ  /<BR>
pravrajed brahmacaryāt tu yadicchet paramāṃ gatim  // KūrmP_1,3.3 //<BR>
dārānāhṛtya vidhivadanyathā vividhairmakhaiḥ  /<BR>
yajedutpādayet putrān virakto yadi saṃnyaset  // KūrmP_1,3.4 //<BR>
aniṣṭvā vidhivad yajñairanutpādya tathātmajam  /<BR>
nagārhasthyaṃ gṛhītyaktvā saṃnyased buddhimān dvijaḥ  // KūrmP_1,3.5 //<BR>
atha vairāgyavegena sthātuṃ notsahate gṛhe  /<BR>
tatraiva saṃnyased vidvānaniṣṭvāpi dvijottamaḥ  // KūrmP_1,3.6 //<BR>
anyathā vividhairyajñairiṣṭvā vanamathākṣayet  /<BR>
tapastaptvā tapoyogād viraktaḥ saṃnyased yadi  // KūrmP_1,3.7 //<BR>
vānaprasthāśramaṃ gatvā na gṛhaṃ praviśet punaḥ  /<BR>
na saṃnyāsī vanaṃ cātha brahmācaryaṃ na sādhakaḥ  // KūrmP_1,3.8 //<BR>
prājāpatyāṃ nirūpyeṣṭimāgneyīmathavā dvijaḥ  /<BR>
pravrajeta gṛhī vidvān vanād vā śruticodanāt  // KūrmP_1,3.9 //<BR>
prakartumasamartho 'pi juhotiyajatikriyāḥ  /<BR>
andhaḥ paṅgurdaridro vā viraktaḥ saṃnyased dvijaḥ  // KūrmP_1,3.10 //<BR>
sarveṣāmeva vairāgyaṃ saṃnyāsāya vidhīyate  /<BR>
patatyevāvirakto yaḥ saṃnyāsaṃ kartumicchati  // KūrmP_1,3.11 //<BR>
ekasminnathavā samyag vartetāmaraṇaṃ dvijaḥ  /<BR>
śraddhāvanāśrame yuktaḥ so 'mṛtatvāya kalpate  // KūrmP_1,3.12 //<BR>
nyāyāgatadhanaḥ śānto brahmavidyāparāyaṇaḥ  /<BR>
svadharmapālako nityaṃ so 'mṛtatvāya kalpate  // KūrmP_1,3.13 //<BR>
brahmaṇyādhāya kramāṇi niḥsaṅgaḥ kāmavarjitaḥ  /<BR>
prasannenaiva manasā kurvāṇo yāti tatpadam  // KūrmP_1,3.14 //<BR>
brahmaṇā dīyate deyaṃ brahmaṇe saṃpradīyate  /<BR>
brahmaiva dīyate ceti brahmārpaṇamidaṃ param  // KūrmP_1,3.15 //<BR>
nāhaṃ kartā sarvametad brahmaiva kurute tathā  /<BR>
etad brahmārpaṇaṃ proktamṛṣibhiḥ tattvadarśibhiḥ  // KūrmP_1,3.16 //<BR>
prīṇātu bhagavānīśaḥ karmaṇānena śāśvataḥ  /<BR>
karoti satataṃ buddhyā brahmārpaṇamidaṃ param  // KūrmP_1,3.17 //<BR>
yadvā phalānāṃ saṃnyāsaṃ prakuryāt parameśvare  /<BR>
karmaṇāmetadapyāhuḥ brahmārpaṇamanuttamam  // KūrmP_1,3.18 //<BR>
kāryamityeva yatkarma niyataṃ saṅgavarjitam  /<BR>
kriyate viduṣā karma tadbhavedapi mokṣadam  // KūrmP_1,3.19 //<BR>
anyathā yadi karmāṇi kuryānnityamapi dvijaḥ  /<BR>
akṛtvā phalasaṃnyāsaṃ badhyate tatphalena tu  // KūrmP_1,3.20 //<BR>
tasmāt sarvaprayatnena tyaktvā karmāśritaṃ phalam  /<BR>
avidvānapi kurvota karmāpnotyacirāt padam  // KūrmP_1,3.21 //<BR>
karmaṇā kṣīyate pāpamaihikaṃ paurvikaṃ tathā  /<BR>
manaḥ prasādamanveti brahma vijñāyate tataḥ  // KūrmP_1,3.22 //<BR>
karmaṇā sahitājjñānāt samyag yogo 'bijāyate  /<BR>
jñānaṃ ca karmasahitaṃ jāyate doṣavarjitam  // KūrmP_1,3.23 //<BR>
tasmāt sarvaprayatnena tatra tatrāśrame rataḥ  /<BR>
karmāṇīśvaratuṣṭyarthaṃ kuryānnaiṣkarmyamāpnuyāt  // KūrmP_1,3.24 //<BR>
saṃprāpya paramaṃ jñānaṃ naiṣkarmyaṃ tatprasādataḥ  /<BR>
ekākī nirmamaḥ śānto jīvanneva vimucyate  // KūrmP_1,3.25 //<BR>
vīkṣate paramātmānaṃ paraṃ brahma maheśvaram  /<BR>
nityānandaṃ nirābhāsaṃ tasminneva layaṃ vrajet  // KūrmP_1,3.26 //<BR>
tasmāt seveta satataṃ karmayogaṃ prasannadhīḥ  /<BR>
tṛptaye parameśasya tat padaṃ yāti śāśvatam  // KūrmP_1,3.27 //<BR>
etad vaḥ sathitaṃ sarvaṃ cāturāśramyamuttamam  /<BR>
na hyetat samatikramya siddhiṃ vindati mānavaḥ  // KūrmP_1,3.28 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge tṛtīyo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
śrutvā'śramavidhiṃ kṛtsanamṛṣayo hṛṣṭamānasāḥ  /<BR>
namaskṛtya hṛṣīkeśaṃ punarvacanamabruvan  // KūrmP_1,4.1 //<BR>
munaya ūcuḥ<BR>
bhāṣitaṃ bhavatā sarvaṃ cāturāśramyamuttamam  /<BR>
idānīṃ śrotumicchāmo yathā saṃbhavate jagat  // KūrmP_1,4.2 //<BR>
kutaḥ sarvamidaṃ jātaṃ kasmiṃśca layameṣyati  /<BR>
niyantā kaśca sarveṣāṃ vadasva puruṣottama  // KūrmP_1,4.3 //<BR>
śrutvā nārāyaṇo vākyamṛṣīṇāṃ kūrmarūpadhṛk  /<BR>
prāha gambhīrayā vācā bhūtānāṃ prabhavāpyayau  // KūrmP_1,4.4 //<BR>
śrīkūrma uvāca<BR>
maheśvaraḥ paro 'vyaktaścaturvyūhaḥ sanātanaḥ  /<BR>
anantaścāprameyaśca niyantā viśvatomukhaḥ  // KūrmP_1,4.5 //<BR>
avyaktaṃ kāraṇaṃ yattannityaṃ sadasadātmakam  /<BR>
pradhānaṃ prakṛtiśceti yadāhustattvacintakāḥ  // KūrmP_1,4.6 //<BR>
gandhavarṇarasairhenaṃ śabdasparśavivarjitam  /<BR>
ajaraṃ dhruvamakṣayyaṃ nityaṃ svātmanyavasthitam  // KūrmP_1,4.7 //<BR>
jagadyonirmahābhūtaṃ paraṃ brahma sanātanam  /<BR>
vigrahaḥ sarvabhūtānāmātmanādhiṣṭhitaṃ mahat  // KūrmP_1,4.8 //<BR>
anādyantamajaṃ sūkṣmaṃ triguṇaṃ prabhavāpyayam  /<BR>
asāṃpratamavijñeyaṃ brahmāgre samavartata  // KūrmP_1,4.9 //<BR>
guṇasāmye tadā tasmin puruṣe cātmani sthite  /<BR>
prākṛtaḥ pralayo jñeyo yāvad viśvasamudbhavaḥ  // KūrmP_1,4.10 //<BR>
brāhmī rātririyaṃ proktā ahaḥ sṛṣṭirudāhṛtā  /<BR>
aharna vidyate tasya na rātrirhyupacārataḥ  // KūrmP_1,4.11 //<BR>
niśānte pratibuddho 'sau jagadādiranādimān  /<BR>
sarvabhūtamayo 'vyakto hyantaryāmīśvaraḥ paraḥ  // KūrmP_1,4.12 //<BR>
prakṛtiṃ puruṣaṃ caiva praviśyāśu maheśvaraḥ  /<BR>
kṣobhayāmāsa yogena pareṇa parameśvaraḥ  // KūrmP_1,4.13 //<BR>
yathā mado narastrīṇāṃ yathā vā mādhavo 'nilaḥ  /<BR>
anupraviṣṭaḥ kṣobhāya tathāsau yogamūrtimān  // KūrmP_1,4.14 //<BR>
sa eva kṣobhako viprāḥ kṣobhyaśca parameśvaraḥ  /<BR>
sa saṃkocavikāsābhyāṃ pradhānatve 'pi ca sthitaḥ  // KūrmP_1,4.15 //<BR>
pradhānāt kṣobhyamāṇācca tathā puṃsaḥ purātanāt  /<BR>
prādurāsīnmahad bījaṃ pradhānapuruṣātmakam  // KūrmP_1,4.16 //<BR>
mahānātmā matirbrahmā prabuddhiḥ khyātirīśvaraḥ  /<BR>
prajñādhṛtiḥ smṛtiḥ saṃvidetasmāditi tat smṛtam  // KūrmP_1,4.17 //<BR>
vaikārikastaijasaśca bhūtādiścaiva tāmasaḥ  /<BR>
trividho 'yamahaṅkāro mahataḥ saṃbabhūva ha  // KūrmP_1,4.18 //<BR>
ahaṅkāro 'bimānaśca kartā mantā ca sa smṛtaḥ  /<BR>
ātmā ca pudgalo jīvo yataḥ sarvāḥ pravṛttayaḥ  // KūrmP_1,4.19 //<BR>
pañcabhūtānyahaṅkārāt tanmātrāṇi ca jajñire  /<BR>
indriyāṇi tathā devāḥ sarvaṃ tasyātmajaṃ jagat  // KūrmP_1,4.20 //<BR>
manastvavyaktajaṃ proktaṃ vikāraḥ prathamaḥ smṛtaḥ  /<BR>
yenāsau jāyate kartā bhūtādīṃścānupaśyati  // KūrmP_1,4.21 //<BR>
vaikārikādahaṅkārāt sargo vaikāriko 'bhavat  /<BR>
taijasānīndriyāṇi syurdevā vaikārikā daśa  // KūrmP_1,4.22 //<BR>
ekādaśaṃ manastatra svaguṇenobhayātmakam  /<BR>
bhūtatanmātrasargo 'yaṃ bhūtāderabhavan prajāḥ  // KūrmP_1,4.23 //<BR>
bhūtādistu vikurvāṇaḥ śabdamātraṃ sasarja ha  /<BR>
ākāśaṃ śuṣiraṃ tasmādutpannaṃ śabdalakṣaṇam  // KūrmP_1,4.24 //<BR>
ākāśastu vikurvāṇaḥ sparśamātraṃ sasarja ha  /<BR>
vāyurutpadyate tasmāt tasya sparśo guṇo mataḥ  // KūrmP_1,4.25 //<BR>
vāyuścāpi vikurvāṇo rūpamātraṃ sasarja ha  /<BR>
jyotirutpadyate vāyostadrūpaguṇamucyate  // KūrmP_1,4.26 //<BR>
jyotiścāpi vikurvāṇaṃ rasamātraṃ sasarja ha  /<BR>
saṃbhavanti tato 'mbhāṃsi rasādhārāṇi tāni tu  // KūrmP_1,4.27 //<BR>
āpaścāpi vikurvantyo gandhamātraṃ sasarjire  /<BR>
saṃghāto jāyate tasmāt tasya gandho guṇo mataḥ  // KūrmP_1,4.28 //<BR>
ākāśaṃ śabdamātraṃ yat sparśamātraṃ samāvṛṇot  /<BR>
dviguṇastu tato vāyuḥ śabdasparśātmako 'bhavat  // KūrmP_1,4.29 //<BR>
rūpaṃ tathaivāviśataḥ śabdasparśau guṇāvubhau  /<BR>
triguṇaḥ syāt tato vahniḥ sa śabdasparśarūpavān  // KūrmP_1,4.30 //<BR>
śabda sparśaśca rūpaṃ ca rasamātraṃ samāviśan  /<BR>
tasmāccaturguṇā āpo vijñeyāstu rasātmikāḥ  // KūrmP_1,4.31 //<BR>
śabdaḥ sparśaśca rūpaṃ ca raso gandhaṃ samāviśan  /<BR>
tasamāt pañcaguṇā bhūmiḥ sthūlā bhūteṣu śabdyate  // KūrmP_1,4.32 //<BR>
śāntā ghorāśca mūḍhāśca viśeṣāstena te smṛtāḥ  /<BR>
parasparānupraveśād dhārayanti parasparam  // KūrmP_1,4.33 //<BR>
ete sapta mahātmāno hyanyonyasya samāśrayāt  /<BR>
nāśaknuvan prajāḥ straṣṭumasamāgamya kṛtsnaśaḥ  // KūrmP_1,4.34 //<BR>
puruṣādhiṣṭhitātvācca avyaktānugraheṇa ca  /<BR>
mahādādayo viśeṣāntā hmaṇḍamutpādayanti te  // KūrmP_1,4.35 //<BR>
ekakālasamutpannaṃ jalabudbudavacca tat  /<BR>
viśeṣebhyo 'ṇḍamabhavad bṛhat tadudakeśayam  // KūrmP_1,4.36 //<BR>
tasmin kāryasya karaṇaṃ saṃsiddhiḥ parameṣṭhinaḥ  /<BR>
prākṛte 'ṇḍe vivṛttaḥ sa kṣetrajño brahmasaṃjñitaḥ  // KūrmP_1,4.37 //<BR>
sa vai śarīrī prathamaḥ sa vai puruṣa ucyate  /<BR>
ādikartā sa bhūtānāṃ brahmāgre samavartata  // KūrmP_1,4.38 //<BR>
yamāhuḥ puruṣaṃ haṃsaṃ pradhānāt parataḥ sthitam  /<BR>
hiraṇyagarbhaṃ kapilaṃ chandomūrti sanātanam  // KūrmP_1,4.39 //<BR>
merurulbamabhūt tasya jarāyuścāpi parvatāḥ  /<BR>
garbhodakaṃ samudrāśca tasyāsan paramātmanaḥ  // KūrmP_1,4.40 //<BR>
tasminnaṇḍe 'bhavad viśvaṃ sadevāsuramānuṣam  /<BR>
candrādityau sanakṣatrau sagrahau saha vāyunā  // KūrmP_1,4.41 //<BR>
adbhirdaśaguṇābhiśca bāhyato 'ṇḍaṃ samāvṛtam  /<BR>
āpo daśaguṇenaiva tejasā bāhyato vṛtāḥ  // KūrmP_1,4.42 //<BR>
tejo daśaguṇenaiva bāhyato vāyunāvṛtam  /<BR>
ākāśenāvṛto vāyuḥ khaṃ tu bhūtādināvṛtam  // KūrmP_1,4.43 //<BR>
bhūtādirmahatā tadvadavyaktenāvṛto mahān  /<BR>
ete lokā mahātmanaḥ sarvatattvābhimāninaḥ  // KūrmP_1,4.44 //<BR>
vasanti tatra puruṣāstadātmāno vyavasthitāḥ  /<BR>
īśvarā yogadharmāṇo ye cānye tattvacintakāḥ  // KūrmP_1,4.45 //<BR>
sarvajñāḥ śāntarajaso nityaṃ muditamānasāḥ  /<BR>
etairāvaraṇairaṇḍaṃ saptabhiḥ prākṛtairvṛtam  // KūrmP_1,4.46 //<BR>
etāvacchakyate vaktuṃ māyaiṣā gahanā dvijāḥ  /<BR>
etat prādhānikaṃ kāryaṃ yanmayā bījamīritam  /<BR>
prajāpateḥ parā mūrtiritīyaṃ vaidikī śrutiḥ  // KūrmP_1,4.47 //<BR>
brahmāṇḍametat sakalaṃ saptalokatalānvitam  /<BR>
dvitīyaṃ tasya devasya śarīraṃ parameṣṭhinaḥ  // KūrmP_1,4.48 //<BR>
hiraṇyagarbho bhagavān brahmā vai kanakāṇḍajaḥ  /<BR>
tṛtīyaṃ bhagavadrūpaṃ prāhurvedārthavedinaḥ  // KūrmP_1,4.49 //<BR>
rajoguṇamayaṃ cānyad rūpaṃ tasyaiva dhīmataḥ  /<BR>
caturmukhaḥ sa bhagavān jagatsṛṣṭau pravartate  // KūrmP_1,4.50 //<BR>
sṛṣṭaṃ ca pāti sakalaṃ viśvātmā viśvatomukhaḥ  /<BR>
sattvaṃ guṇamupāśritya viṣṇurviśveśvaraḥ svayam  // KūrmP_1,4.51 //<BR>
antakāle svayaṃ devaḥ sarvātmā parameśvaraḥ  /<BR>
tamoguṇaṃ samāśritya rudraḥ saṃharate jagat  // KūrmP_1,4.52 //<BR>
eko 'pi sanmahādevastridhāsau samavasthitaḥ  /<BR>
sargarakṣālayaguṇairnirguṇo 'pi nirañjanaḥ  /<BR>
ekadhā sa dvidhā caiva tridhā ca bahudhā punaḥ  // KūrmP_1,4.53 //<BR>
yogeśvaraḥ śarīrāṇi karoti vikaroti ca  /<BR>
nānākṛtikriyārūpanāmavanti svalīlayā  // KūrmP_1,4.54 //<BR>
hitāya caiva bhaktānāṃ sa eva grasate punaḥ  /<BR>
tridhā vibhajya cātmānaṃ traikālye saṃpravartate  /<BR>
sṛjate grasate caiva vīkṣate ca viśeṣataḥ  // KūrmP_1,4.55 //<BR>
yasmāt sṛṣṭvānugṛhṇāti grasate ca punaḥ prajāḥ  /<BR>
guṇātmakatvāt traikālye tasmādekaḥ sa ucyate  // KūrmP_1,4.56 //<BR>
agre hiraṇyagarbhaḥ sa prādurbhūtaḥ sanātanaḥ  /<BR>
āditvādādidevo 'sau ajātatvādajaḥ smṛtaḥ  // KūrmP_1,4.57 //<BR>
pātiyasmāt prajāḥ sarvāḥ prajāpatiriti smṛtaḥ  /<BR>
deveṣu ca mahādevo māhadeva iti smṛtaḥ  // KūrmP_1,4.58 //<BR>
bṛhattvācca smṛto brahmā paratvāt parameśvaraḥ  /<BR>
vaśitvādapyavaśyatvādīśvaraḥ paribhāṣitaḥ  // KūrmP_1,4.59 //<BR>
ṛṣiḥ sarvatragatvena hariḥ sarvaharo yataḥ  /<BR>
anutpādācca pūrvatvāt svayaṃbhūriti sa smṛtaḥ  // KūrmP_1,4.60 //<BR>
narāṇāmayano yasmāt tena nārāyaṇaḥ smṛtaḥ  /<BR>
haraḥ saṃsāraharaṇād vibhutvād viṣṇurucyate  // KūrmP_1,4.61 //<BR>
bhagavān sarvavijñānādavanādomiti smṛtaḥ  /<BR>
sarvajñaḥ sarvavijñānāt sarvaḥ sarvamayo yataḥ  // KūrmP_1,4.62 //<BR>
śivaḥ sa nirmalo yasmād vibhuḥ sarvagato yataḥ  /<BR>
tāraṇāt sarvaduḥ khānāṃ tārakaḥ parigīyate  // KūrmP_1,4.63 //<BR>
bahunātra kimuktena sarvaṃ brahmamayaṃ jagat  /<BR>
anekabhedabhinnastu krīḍate parameśvaraḥ  // KūrmP_1,4.64 //<BR>
ityeṣa prākṛtaḥ sargaḥ saṃkṣepāt kathito mayā  /<BR>
abuddhipūrvako viprā brāhmīṃ sṛṣṭiṃ nibodhata  // KūrmP_1,4.65 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvaṃvibhāge caturtho 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
śrīkūrma uvāca<BR>
svayaṃbhuvo vivṛttasya kālasaṃkhyā dvijottamāḥ  /<BR>
na śakyate samākhyātuṃ bahuvarṣairapi svayam  // KūrmP_1,5.1 //<BR>
kālasaṃkhyā samāsena parārdhadvayakalpitā  /<BR>
sa eva syāt paraḥ kālaḥ tadante pratisṛjyate  // KūrmP_1,5.2 //<BR>
nijena tasya mānena āyurvarṣaśataṃ smṛtam  /<BR>
tat parākhyaṃ tadardhaṃ ca parārdhamabhidīyate  // KūrmP_1,5.3 //<BR>
kāṣṭhā pañcadaśa khyātā nimeṣā dvijasattamāḥ  /<BR>
kāṣṭhāstriṃśat kalā triṃśat kalā mauhūrtikī gatiḥ  // KūrmP_1,5.4 //<BR>
tāvatsaṃkhyairahorātraṃ muhūrtairmānuṣaṃ smṛtam  /<BR>
ahorātrāṇi tāvanti māsaḥ pakṣadvayātmakaḥ  // KūrmP_1,5.5 //<BR>
taiḥ ṣaḍbhirayanaṃ varṣaṃ dve 'yane dakṣiṇottare  /<BR>
ayanaṃ dakṣiṇaṃ rātrirdevānāmuttaraṃ dinam  // KūrmP_1,5.6 //<BR>
divyairvarṣasahastraistu kṛtatretādisaṃjñitam  /<BR>
caturyugaṃ dvādaśabhiḥ tadvibhāgaṃ nibodhata  // KūrmP_1,5.7 //<BR>
catvāryāhuḥ sahastrāṇi varṣāṇāṃ tatkṛtaṃ yugam  /<BR>
tasya tāvacchatī sandhyā sandhyāṃśaśca kṛtasya tu  // KūrmP_1,5.8 //<BR>
triśatī dviśatī sandhyā tathā caikaśatī kramāt  /<BR>
aṃśakaṃ ṣaṭśataṃ tasmāt kṛsandhyāṃśakaṃ vinā  // KūrmP_1,5.9 //<BR>
tridvyekasāhastramato vinā sandhyāṃśakena tu  /<BR>
tretādvāparatiṣyāṇāṃ kālajñāne prakīrtitam  // KūrmP_1,5.10 //<BR>
etad dvādaśasāhastraṃ sādhikaṃ parikalpitam  /<BR>
tadekasaptatiguṇaṃ manorantaramucyate  // KūrmP_1,5.11 //<BR>
brahmaṇo divase viprā manavaḥ syuścaturdaśa  /<BR>
svāyaṃbhuvādayaḥ sarve tataḥ sāvarṇikādayaḥ  // KūrmP_1,5.12 //<BR>
tairiyaṃ pṛthivī sarvā saptadvīpā saparvatā  /<BR>
pūrṇaṃ yugasahastraṃ vai paripālyā nareśvaraiḥ  // KūrmP_1,5.13 //<BR>
manvantareṇa caikena sarvāṇyevāntarāṇi vai  /<BR>
vyākhyātāni na saṃdehaḥ kalpaṃ kalpena caiva hi  // KūrmP_1,5.14 //<BR>
brāhmamekamahaḥ kalpastāvatī rātririṣyate  /<BR>
caturyugasahastraṃ tu kalpamāhurmanīṣiṇaḥ  // KūrmP_1,5.15 //<BR>
trīṇi kalpaśatāni syuḥ tathā ṣaṣṭirdvijottamāḥ  /<BR>
brahmaṇaḥ kathitaṃ varṣaṃ parākhyaṃ tacchataṃ viduḥ  // KūrmP_1,5.16 //<BR>
tasyānte sarvatattvānāṃ svahetau prakṛtau layaḥ  /<BR>
tenāyaṃ procyate sadbhiḥ prākṛtaḥ pratisaṃcaraḥ  // KūrmP_1,5.17 //<BR>
brahmanārāyaṇeśānāṃ trayāṇāṃ prakṛtau layaḥ  /<BR>
procyate kālayogena punareva ca saṃbhavaḥ  // KūrmP_1,5.18 //<BR>
evaṃ brahmā ca bhūtāni vāsudevo 'pi śaṅkaraḥ  /<BR>
kālenaiva tu sṛjyante sa eva grasate punaḥ  // KūrmP_1,5.19 //<BR>
anādireṣa bhagavān kālo 'nanto 'jaro 'maraḥ  /<BR>
sarvagatvāt svatantratvāt sarvātmāsau maheśvaraḥ  // KūrmP_1,5.20 //<BR>
brahmāṇo bahavo rudrā hyanye nārāyaṇādayaḥ  /<BR>
eko hi bhagavānīśaḥ kālaḥ kaviriti śruti  // KūrmP_1,5.21 //<BR>
ekamatra vyatītaṃ tu parārdhaṃ brahmaṇo dvijāḥ  /<BR>
sāṃprataṃ vartate tadvat tasya kalpo 'yamaṣṭamaḥ  // KūrmP_1,5.22 //<BR>
yo 'tītaḥ saptamaḥ kalpaḥ pādma ityucyate budhaiḥ  /<BR>
vārāho vartate kalpaḥ tasya vakṣyāmi vistaram  // KūrmP_1,5.23 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge pañcamo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
śrīkūrma uvāca<BR>
āsīdekārṇavaṃ ghoramavibhāgaṃ tamomayam  /<BR>
śāntavātādikaṃ sarvaṃ na prajñāyata kiñcana  // KūrmP_1,6.1 //<BR>
ekārṇave tadā tasmin naṣṭe sthāvarajaṅgame  /<BR>
tadā samabhavad brahmā sahastrākṣaḥ sahastrapāt  // KūrmP_1,6.2 //<BR>
sahastraśīrṣā puruṣo rukmavarṇastvatīndriyaḥ  /<BR>
brahmā nārāyaṇākhyastu suṣvāpa salile tadā  // KūrmP_1,6.3 //<BR>
imaṃ codāharantyatra ślokaṃ nārāyaṇaṃ prati  /<BR>
brahmasvarūpiṇaṃ devaṃ jagataḥ prabhavāpyayam  // KūrmP_1,6.4 //<BR>
āpo nārā iti proktā nāmnā pūrvamiti śrutiḥ  /<BR>
ayanaṃ tasya tā yasmāt tena nārāyaṇaḥ smṛtaḥ  // KūrmP_1,6.5 //<BR>
tulyaṃ yugasahastrasya naiśaṃ kālamupāsya saḥ  /<BR>
śarvaryante prakurute brahmatvaṃ sargakāraṇāt  // KūrmP_1,6.6 //<BR>
tatastu salile tasmin vijñāyāntargatāṃ mahīm  /<BR>
anumānāt taduddhāraṃ kartukāmaḥ prajāpatiḥ  // KūrmP_1,6.7 //<BR>
jalakrīḍāsu ruciraṃ vārāhaṃ rupamāsthitaḥ  /<BR>
adhṛṣyaṃ manasāpyanyairvāṅmayaṃ brahmasaṃjñitam  // KūrmP_1,6.8 //<BR>
pṛthivyuddharaṇārthāya praviśya ca rasātalam  /<BR>
daṃṣṭrayābhyujjahāraināmātmādhāro dharādharaḥ  // KūrmP_1,6.9 //<BR>
dṛṣṭvā daṃṣṭrāgravinyastāṃ pṛthivīṃ prathitapauruṣam  /<BR>
astuvañjanalokasthāḥ siddhā brahmarṣayo harim  // KūrmP_1,6.10 //<BR>
ṛṣaya ūcuḥ<BR>
namaste devadevāya brahmaṇe parameṣṭhine  /<BR>
puruṣāya purāṇāya śāśvatāya jayāya ca  // KūrmP_1,6.11 //<BR>
namaḥ svayaṃbhuve tubhyaṃ straṣṭre sarvārthavedine  /<BR>
namo hiraṇyagarbhāya vedhase paramātmane  // KūrmP_1,6.12 //<BR>
namaste vāsudevāya viṣṇave viśvayonaye  /<BR>
nārāyaṇāya devāya devānāṃ hitakāriṇe  // KūrmP_1,6.13 //<BR>
namo 'stu te caturvaktre śārṅgacakrāsidhāriṇe  /<BR>
sarvabhūtātmabhūtāya kūṭasthāya namo namaḥ  // KūrmP_1,6.14 //<BR>
namo vedarahasyāya namaste vedayonaye  /<BR>
namo buddhāya śuddhāya namaste jñānarūpiṇe  // KūrmP_1,6.15 //<BR>
namo 'stvānandarūpāya sākṣiṇe jagatāṃ namaḥ  /<BR>
anantāyāprameyāya kāryāya karaṇāya ca  // KūrmP_1,6.16 //<BR>
namaste pañcabūtāya pañcabhūtātmane namaḥ  /<BR>
namo mūlaprakṛtaye māyārūpāya te namaḥ  // KūrmP_1,6.17 //<BR>
namo 'stu te varāhāya namaste matsyarūpiṇe  /<BR>
namo yogādhigamyāya namaḥ sakarṣaṇāya te  // KūrmP_1,6.18 //<BR>
namastrimūrtaye tubhyaṃ tridhāmne divyatejase  /<BR>
namaḥ siddhāya pūjyāya guṇatrayavibhāvine  // KūrmP_1,6.19 //<BR>
tamo 'stvādityavarṇāya namaste padmayonaye  /<BR>
namo 'mūrtāya mūrtāya mādhavāya namo namaḥ  // KūrmP_1,6.20 //<BR>
tvayaiva sṛṣṭamakhilaṃ tvayyeva layameṣyati  /<BR>
pālayaitajjagat sarvaṃ trātā tvaṃ śaraṇaṃ gati  // KūrmP_1,6.21 //<BR>
itthaṃ sa bhagavān viṣṇuḥ sanakādyairabhiṣṭutaḥ  /<BR>
prasādamakarot teṣāṃ varāhavapurīśvaraḥ  // KūrmP_1,6.22 //<BR>
tataḥ saṃsthānamānīya pṛthivīṃ pṛthivīpatiḥ  /<BR>
mumoca rūpaṃ manasā dhārayitvā prijāpatiḥ  // KūrmP_1,6.23 //<BR>
tasyopari jalaughasya mahatī nauriva sthitā  /<BR>
vitatatvācca dehasya na mahī yāti saṃplavam  // KūrmP_1,6.24 //<BR>
pṛthivīṃ tu samīkṛtya pṛthivyāṃ so 'cinod girīn  /<BR>
prāksargadagdhānakhilāṃstataḥ sarge 'dadhanmanaḥ  // KūrmP_1,6.25 //<BR>
<BR>
iti śrīkūrmapurāṇe ṣaṭasāhastryāṃ saṃhitāyāṃ pūrvavibhāge ṣaṣṭho 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
śrīkūrma uvāca<BR>
sṛṣṭiṃ cintayatastasya kalpādiṣu yathā purā  /<BR>
abuddhipūrvakaḥ sargaḥ prādurbhūtastamomayaḥ  // KūrmP_1,7.1 //<BR>
tamo moho mahāmohastāmistraścāndhasaṃjñitaḥ  /<BR>
avidyā pañcaparvaiṣā prādurbhūtā mahātmanaḥ  // KūrmP_1,7.2 //<BR>
pañcadhāvasthitaḥ sargo dhyāyataḥ so 'bhimāninaḥ  /<BR>
saṃvṛtastamasā caiva bījakambhuvanāvṛtaḥ  // KūrmP_1,7.3 //<BR>
varhirantaścāprakāśaḥ stabdho niḥ saṃjña eva ca  /<BR>
mukyā nagā iti proktā mukhyasargastu sa smṛtaḥ  // KūrmP_1,7.4 //<BR>
taṃ dṛṣṭvāsādhakaṃ sargamamanyadaparaṃ prabhuḥ  /<BR>
tasyābhidhyāyataḥ sargastiryakstroto 'bhyavartata  // KūrmP_1,7.5 //<BR>
yasmāt tiryak pravṛttaḥ sa tiryakstrotastataḥ smṛtaḥ  /<BR>
paśvādayaste vikhyātā utpathagrāhiṇo dvijāḥ  // KūrmP_1,7.6 //<BR>
tamapyasādhakaṃ jñātvā sargamanyaṃ sasarja ha  /<BR>
ūrdhvastrota iti prokto devasargastu sāttvikaḥ  // KūrmP_1,7.7 //<BR>
te sukhapratibahulā bahirantaśca nāvṛtāḥ  /<BR>
prakāśā bahirantaśca svabhāvād devasaṃjñitāḥ  // KūrmP_1,7.8 //<BR>
tato 'bidhāyāyatastasya satyābhidhyāyinastadā  /<BR>
prādurāsīt tadāvyaktādarvākstrotastu sādhakaḥ  // KūrmP_1,7.9 //<BR>
te ca prakāśabahulāstamodriktā rajodhikāḥ  /<BR>
duḥ khotkaṭāḥ sattvayutā manuṣyāḥ parikīrtitā  // KūrmP_1,7.10 //<BR>
taṃ dṛṣṭvā cāparaṃ sargamamanyad bhagavānajaḥ  /<BR>
tasyābhidhyāyataḥ sargaṃ sargo bhūtādiko 'bhavat  // KūrmP_1,7.11 //<BR>
te 'parigrāhiṇaḥ sarve saṃvibhāgaratāḥ punaḥ  /<BR>
khādanāścāpyaśīlāśca bhūtādyāḥ parikīrtitāḥ  /<BR>
ityete pañca kathitāḥ sargā vai dvijapuṅgavāḥ  // KūrmP_1,7.12 //<BR>
prathamo mahataḥ sargo vijñeyo brahmaṇastu saḥ  /<BR>
tanmātrāṇāṃ dvitīyastu bhūtasargo hi sa smṛtaḥ  // KūrmP_1,7.13 //<BR>
vaikārikastṛtīyastu sarga aindriyakaḥ smṛtaḥ  /<BR>
ityeṣa prākṛtaḥ sargaḥ saṃbhūto 'buddhipūrvakaḥ  // KūrmP_1,7.14 //<BR>
mukhyasargaścaturthastu mukhyā vai sthāvarāḥ smṛtāḥ  /<BR>
tiryakstrotastu yaḥ proktastiryagyonyaḥ sa pañcamaḥ  // KūrmP_1,7.15 //<BR>
tathordhvastrotasāṃ ṣaṣṭho devasargastu sa smṛtaḥ  /<BR>
tator'vākstrotasāṃ sargaḥ saptamaḥ sa tu mānuṣaḥ  // KūrmP_1,7.16 //<BR>
aṣṭamo bhautikaḥ sargo bhūtādīnāṃ prakīrtitaḥ  /<BR>
navamaścaiva kaumāraḥ prākṛtā vaikṛtāstvime  // KūrmP_1,7.17 //<BR>
prākṛtāstu trayaḥ pūrve sargāste 'buddhipūrvakāḥ  /<BR>
buddhipūrvaṃ pravartante mukhyādyā munipuṅgavāḥ  // KūrmP_1,7.18 //<BR>
agre sasarja vai brahmā mānasānātmanaḥ samān  /<BR>
sanakaṃ sanātanaṃ caiva tathaiva ca sanandanam  /<BR>
ṛbhuṃ sanātkumāraṃ ca pūrvameva prajāpatiḥ  // KūrmP_1,7.19 //<BR>
pañcaite yogino viprāḥ paraṃ vairāgyamāsthitāḥ  /<BR>
īśvarāsaktamanaso na sṛṣṭau dadhire matim  // KūrmP_1,7.20 //<BR>
teṣvevaṃ nirapekṣeṣu lokasṛṣṭau prajāpatiḥ  /<BR>
mumoha māyayā sadyo māyinaḥ parameṣṭhinaḥ  // KūrmP_1,7.21 //<BR>
taṃ bodhayāmāsa sutaṃ jaganmāyo mahāmuniḥ  /<BR>
nārāyaṇo mahāyogī yogicittānurañjanaḥ  // KūrmP_1,7.22 //<BR>
bodhitastena viśvātmā tatāpa paramaṃ tapaḥ  /<BR>
sa tapyamāno bhagavān na kiñcit pratipadyata  // KūrmP_1,7.23 //<BR>
tato dīrgheṇa kālena dukhāt krodho vyajāyata  /<BR>
krodhāviṣṭasya netrābhyāṃ prāpatannaśru bindavaḥ  // KūrmP_1,7.24 //<BR>
bhrukuṭīkuṭilāt tasya lalāṭāt parameśvaraḥ  /<BR>
samutpanno mahādevaḥ śaraṇyo nīlalohitaḥ  // KūrmP_1,7.25 //<BR>
sa eva bhagavānīśastejorāśiḥ sanātanaḥ  /<BR>
yaṃ prapaśyanti vidvāṃsaḥ svātmasthaṃ parameśvaram  // KūrmP_1,7.26 //<BR>
oṅkāraṃ samanusmṛtya praṇamya ca kṛtāñjaliḥ  /<BR>
tāma bhagavān brahmā sṛjemā vividhāḥ prajāḥ  // KūrmP_1,7.27 //<BR>
niśamya bhagavān vākyaṃ śaṅkaro dharmavāhanaḥ  /<BR>
svātmanā sadśān rudrān sasarja manasā śivaḥ  /<BR>
kapardino nirātaṅkāṃstrinetrān nīlalohitān  // KūrmP_1,7.28 //<BR>
taṃ prāha bhagavān brahmā janmamṛtyuyutāḥ prajāḥ  /<BR>
sṛjeti so 'bravīdīśo nāhaṃ mṛtyujarānvitāḥ  /<BR>
prajāḥ strakṣye jagannātha sṛja tvamaśubhāḥ prajāḥ  // KūrmP_1,7.29 //<BR>
nivārya ca tadā rudraṃ sasarja kamalodbhavaḥ  /<BR>
sthānābhimāninaḥ sarvān gadatastān nibodhata  // KūrmP_1,7.30 //<BR>
apo 'gnirantarikṣaṃ ca dyaurvāyuḥ pṛthivī tathā  /<BR>
nadyaḥ samudrāḥ śailāśca vṛkṣā vīrudha eva ca  // KūrmP_1,7.31 //<BR>
lavāḥ kāṣṭhāḥ kalāścaiva muhūrtā divasāḥ kṣapāḥ  /<BR>
ardhamāsāśca māsāśca ayanābdayugādayaḥ  // KūrmP_1,7.32 //<BR>
sthānābimāninaḥ sṛṣṭvā sādhakānasṛjat punaḥ  /<BR>
marīcibhṛgvaṅgirasaṃ pulastyaṃ pulahaṃ kratum  /<BR>
dakṣamatriṃ vasiṣṭhaṃ ca dharmaṃ saṃkalpameva ca  // KūrmP_1,7.33 //<BR>
prāṇād brahmāsṛjad dakṣaṃ cakṣuṣaśca marīcinam  /<BR>
śiraso 'ṅgirasaṃ devo hṛdayād bhṛgumeva ca  // KūrmP_1,7.34 //<BR>
śrotrābhyāmatrināmānaṃ dharmaṃ ca vyavasāyataḥ  /<BR>
saṃkalpaṃ caiva saṃkalpāt sarvalokapitāmahaḥ  // KūrmP_1,7.35 //<BR>
pulastyaṃ ca tathodānād vyanācca pulahaṃ munim  /<BR>
apānāt kratumavyagraṃ samānācca vasiṣṭhakam  // KūrmP_1,7.36 //<BR>
ityete brahmaṇā sṛṣṭāḥ sādhakā gṛhamedhinaḥ  /<BR>
āsthāya mānavaṃ rūpaṃ dharmastaiḥ saṃpravartitaḥ  // KūrmP_1,7.37 //<BR>
tato devāsurapitṛn manuṣyāṃśca catuṣṭayam  /<BR>
sisṛkṣurambhāṃsyetāni svamātmānamayūyujat  // KūrmP_1,7.38 //<BR>
yuktātmanastamomātrā udriktābhūt prajāpateḥ  /<BR>
tato 'sya jaghanāt pūrvamasurā jajñire sutāḥ  // KūrmP_1,7.39 //<BR>
utsasarjāsurān sṛṣṭvā tāṃ tanuṃ puruṣottamaḥ  /<BR>
sā cotsṛṣṭā tanustena sadyo rātrirajāyata  /<BR>
sā tamobahulā yasmāt prajāstasyāṃsvapantyataḥ  // KūrmP_1,7.40 //<BR>
sattvamātratmikāṃ devastanumanyāmagṛhṇata  /<BR>
tato 'sya mukhato devā dīvyataḥ saṃprajajñire  // KūrmP_1,7.41 //<BR>
tyaktā sāpi tanustena sattvaprāyamabhūd dinam  /<BR>
tasmādaho dharmayuktā devatāḥ samupāsate  // KūrmP_1,7.42 //<BR>
sattvamātrātmikāmeva tato 'nyāṃ jagṛhe tanum  /<BR>
pitṛvanmanyamānasya pitaraḥ saṃprajajñire  // KūrmP_1,7.43 //<BR>
utsasarja pitṛn sṛṣṭvā tatastāmapi viśvasṛk  /<BR>
sāpaviddhā tanustena sadyaḥ sandhyā vyajāyata  // KūrmP_1,7.44 //<BR>
tasmādahardevatānāṃ rātriḥ syād devavidviṣām  /<BR>
tayormadhye pitṝṇāṃ tu mūrtiḥ sandhyā garīyasī  // KūrmP_1,7.45 //<BR>
tasmād devāsurāḥ sarve manavo mānavāstathā  /<BR>
upāsate tadā yuktā rātryahnormadhyamāṃ tanum  // KūrmP_1,7.46 //<BR>
rajomātrātmikāṃ brahmā tanumanyāmagṛhṇata  /<BR>
tato 'sya jajñire putrā manuṣyā rajasāvṛtāḥ  // KūrmP_1,7.47 //<BR>
tāmapyāśu sa tatyāja tanuṃ sadyaḥ prajāpatiḥ  /<BR>
jyotstrā sā cābhavadviprāḥ prāksandhyā yābidhīyate  // KūrmP_1,7.48 //<BR>
tataḥ sa bhagavān brahmā saṃprāpya dvijapuṅgavāḥ  /<BR>
mūrti tamorajaḥ prāyāṃ punarevābhyayūyujat  // KūrmP_1,7.49 //<BR>
andhakāre kṣudhāviṣṭā rākṣasāstasya jajñire  /<BR>
putrāstamorajaḥ prāyā balinaste niśācarāḥ  // KūrmP_1,7.50 //<BR>
sarpā yakṣāstathā būtā gandharvāḥ saṃprajajñire  /<BR>
rajastamobhyāmāviṣṭāṃstato 'nyānasṛjat prabhuḥ  // KūrmP_1,7.51 //<BR>
vayāṃsi vayasaḥ sṛṣṭvā avayo vakṣaso 'sṛjat  /<BR>
mukhato 'jān sasarjānyān udarādgāścanirmame  // KūrmP_1,7.52 //<BR>
padbhyāñcāśvān samātaṅgān rāsabhān gavayān mṛgān  /<BR>
uṣṭrānaśvatarāṃścaiva nyaṅkūnanyāṃśva jātayaḥ  /<BR>
aupadhyaḥ phalamūlinyo romabhyastasya jajñire  // KūrmP_1,7.53 //<BR>
gāyatraṃ ca ṛcaṃ caiva trivṛtsāma rathantaram  /<BR>
agniṣṭomaṃ ca yajñānāṃ nirmame prathamānmukhāt  // KūrmP_1,7.54 //<BR>
yajūṃṣi traiṣṭubhaṃ chandaḥ stomaṃ pañcadaśaṃ tathā  /<BR>
bṛhatsāma tathokthaṃ ca dakṣiṇādasṛjanmukhāt  // KūrmP_1,7.55 //<BR>
sāmāni jāgataṃ chandastomaṃ saptadaśaṃ tathā  /<BR>
vairūpamatirātraṃ ca paścimādasṛjanmukhāt  // KūrmP_1,7.56 //<BR>
ekaviśamatharvāṇamāptoryāmāṇameva ca  /<BR>
anuṣṭubhaṃ savairājamuttarādasṛjanmukhāt  // KūrmP_1,7.57 //<BR>
uccāvacāni bhūtāni gātrebhyastasya jajñire  /<BR>
brahmaṇo hi prajāsargaṃ sṛjatastu prajāpateḥ  // KūrmP_1,7.58 //<BR>
sṛṣṭvā catuṣṭayaṃ sargaṃ devarṣipitṛmānuṣam  /<BR>
tato 'sṛjacca bhūtāni sthāvarāṇi carāṇi ca  // KūrmP_1,7.59 //<BR>
yakṣān piśācān gandharvāṃstathaivāpsarasaḥ śubhāḥ  /<BR>
narakinnararakṣāṃsi vayaḥ puśumṛgoragān  /<BR>
avyayaṃ ca vyayaṃ caiva dvayaṃ sthāvarajaṅgamam  // KūrmP_1,7.60 //<BR>
teṣāṃ ye yāni karmāṇi prāksṛṣṭau pratipedire  /<BR>
tānyeva te prapadyante sṛjyamānāḥ punaḥ punaḥ  // KūrmP_1,7.61 //<BR>
hiṃstrāhiṃstre mṛdukrūre dharmādharmāvṛtānṛte  /<BR>
tadbhāvitāḥ prapadyante tasmāt tat tasya rocate  // KūrmP_1,7.62 //<BR>
mahābhūteṣu nānātvamindriyārtheṣu mūrtiṣu  /<BR>
viniyogaṃ ca bhūtānāṃ dhātaiva vidadhāt svayam  // KūrmP_1,7.63 //<BR>
nāmarūpaṃ ca bhūtānāṃ kṛtyānāṃ ca prapañcanam  /<BR>
vedaśabdebhya evādau nirmame sa maheśvaraḥ  // KūrmP_1,7.64 //<BR>
ārṣāṇi caiva nāmāni yāśca vedeṣu dṛṣṭayaḥ  /<BR>
śarvaryante prasūtānāṃ tānyevaibhyo dadātyajaḥ  // KūrmP_1,7.65 //<BR>
yathartāvṛtuliṅgāni nānārūpāṇi paryaye  /<BR>
dṛśyante tāni tānyeva tathā bhāvā yugādiṣu  // KūrmP_1,7.66 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge saptamo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
śrīkūrma uvāca<BR>
evaṃ bhūtāni sṛṣṭāni sthāvarāṇi carāṇi ca  /<BR>
yadā cāsya prajāḥ sṛṣṭā na vyavardhanta dhīmataḥ  // KūrmP_1,8.1 //<BR>
tamomātrāvṛto brahmā tadāśocata duḥ khitaḥ  /<BR>
tataḥ sa vidadhe buddhimarthaniścayagāminīm  // KūrmP_1,8.2 //<BR>
athātmani samadrākṣīt tamomātrāṃ niyāmikām  /<BR>
rajaḥ sattvaṃ ca saṃvṛtya vartamānāṃ svadharmataḥ  // KūrmP_1,8.3 //<BR>
tamastad vyanudat paścāt rajaḥ sattvena saṃyutaḥ  /<BR>
tat tamaḥ pratinunnaṃ vai mithunaṃ samajāyata  // KūrmP_1,8.4 //<BR>
adharmācaraṇo viprā hiṃsā cāśubhalakṣaṇā  /<BR>
svāṃ tanuṃ sa tato brahmā tāmapohata bhāsvarām  // KūrmP_1,8.5 //<BR>
dvidhākarot punardehamardhena puruṣo 'bhavat  /<BR>
ardhena nārī puruṣo virājamasṛjat prabhuḥ  // KūrmP_1,8.6 //<BR>
nārīṃ ca śatarūpākhyāṃ yoginīṃ sasṛje śubhām  /<BR>
sā divaṃ pṛthivīṃ caiva mahamnā vyāpya saṃsthitā  // KūrmP_1,8.7 //<BR>
yogaiśvaryabalopetā jñānavijñānasaṃyutā  /<BR>
yo 'bhavat puruṣāt putro virāḍavyaktajanmanaḥ  // KūrmP_1,8.8 //<BR>
svāyaṃbhuvo manurdevaḥ so 'bhavat puruṣo muniḥ  /<BR>
sā devī śatarūpākhyā tapaḥ kṛtvā suduścaram  // KūrmP_1,8.9 //<BR>
bhartāraṃ brahmaṇaḥ putraṃ manumevānupadyata  /<BR>
tasmācca śatarūpā sā putradvayamasūyata  // KūrmP_1,8.10 //<BR>
priyavratottānapādau kanyādvayamanuttamam  /<BR>
tayoḥ prasūtiṃ dakṣāya manuḥ kanyāṃ dadau punaḥ  // KūrmP_1,8.11 //<BR>
prajāpatirathākūtiṃ mānaso jagṛhe ruciḥ  /<BR>
ākūtyāṃ mithunaṃ jajñe mānasasya ruceḥ śubham  /<BR>
yajñaśca dakṣiṇā caiva yābhyāṃ saṃvardhitaṃ jagat  // KūrmP_1,8.12 //<BR>
yajñasya dakṣiṇāyāṃ tu putrā dvādaśa jajñire  /<BR>
yāmā iti samākyatā devāḥ svāyaṃbhuve 'ntare  // KūrmP_1,8.13 //<BR>
prasūtyāṃ ca tathā dakṣaścatastro viṃśatiṃ tathā  /<BR>
sasarja kanyā nāmāni tāsāṃ samyam nibodhata  // KūrmP_1,8.14 //<BR>
śraddhā lakṣmīrdhṛtistuṣṭiḥ puṣṭirmedhā kriyā tathā  /<BR>
buddhirlajjāvapuḥ śāntiḥ siddhiḥ kīrtistrayodaśī  // KūrmP_1,8.15 //<BR>
patnyarthaṃ pratijagrāha dharmo dākṣāyaṇīḥ śubhāḥ  /<BR>
tābhyaḥ śiṣṭā yavīyasya ekādaśa sulocanāḥ  // KūrmP_1,8.16 //<BR>
khyātiḥ satyatha saṃbhūtiḥ smṛtiḥ prītiḥ kṣamā tathā  /<BR>
saṃtatiścānasūyā ca ūrjā svāhā svadhā tathā  // KūrmP_1,8.17 //<BR>
bhṛgurbhavo marīciśca tathā caivāṅgirā muniḥ  /<BR>
pulastyaḥ pulahaścaiva kratuḥ paramadharmavit  // KūrmP_1,8.18 //<BR>
atrirvasiṣṭho vahniśca pitaraśca yathākramam  /<BR>
khyātyādyā jagṛhuḥ kanyā munayo munisattamāḥ  // KūrmP_1,8.19 //<BR>
śraddhāyā ātmajaḥ kāmo darpo lakṣmīsutaḥ smṛtaḥ  /<BR>
dhṛtyāstu niyamaḥ putrastuṣṭyāḥ saṃtoṣa ucyate  // KūrmP_1,8.20 //<BR>
puṣṭyā lābhaḥ sutaścāpi medhāputraḥ śrutastathā  /<BR>
kriyāyāścābhavat putro daṇḍaḥ samaya eva ca  // KūrmP_1,8.21 //<BR>
buddhyā bodhaḥ sutastadvadapramādo vyajāyata  /<BR>
lajjāyā vinayaḥ putro vapuṣo vyavasāyakaḥ  // KūrmP_1,8.22 //<BR>
kṣemaḥ śāntisutaścāpi sukhaṃ siddhirajāyata  /<BR>
yaśaḥ kīrtisutastadvadityete dharmasūnavaḥ  // KūrmP_1,8.23 //<BR>
kāmasya harṣaḥ putro 'bhūd devānando vyajāyata  /<BR>
ityeṣa vai sukhodarkaḥ sargo dharmasya kīrtitaḥ  // KūrmP_1,8.24 //<BR>
jajñe hiṃsā tvadharmād vai nikṛtiṃ cānṛtaṃ sutam  /<BR>
nikṛtyanṛtayorjajñe bhayaṃ naraka eva ca  // KūrmP_1,8.25 //<BR>
māyā ca vedanā caiva mithunaṃ tvidametayoḥ  /<BR>
bhayājjajñe 'tha vai māyā mṛtyuṃ bhūtāpahāriṇam  // KūrmP_1,8.26 //<BR>
vedanā ca sutaṃ cāpi duḥ khaṃ jajñe 'tha rauravāt  /<BR>
mṛtyorvyādhijarāśokatṛṣṇākrodhāśca jajñire  // KūrmP_1,8.27 //<BR>
duḥ khottarāḥ smṛtā hyete sarve cādharmalakṣaṇāḥ  /<BR>
naiṣāṃ bhāryāsti putro vā sarve te hyūrdhvaretasaḥ  // KūrmP_1,8.28 //<BR>
ityeṣa tāmasaḥ sargo jajñe dharmaniyāmakaḥ  /<BR>
saṃkṣepeṇa mayā proktā visṛṣṭirmunipuṅgavā  // KūrmP_1,8.29 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge 'ṣṭamo 'dhyāyaḥ<BR>
<BR>
<BR>
_____________________________________________________________<BR>
<BR>
sūta uvāca<BR>
etacchrutvā tu vacanaṃ nāradādyā maharṣayaḥ  /<BR>
praṇamya varadaṃ viṣṇuṃ papracchuḥ saṃśayānvitā  // KūrmP_1,9.1 //<BR>
ṛṣaya ūcuḥ<BR>
kathito bhavatā sargo mukhyādīnāṃ janārdana  /<BR>
idānīṃ saṃśayaṃ cemamasmākaṃ chettumarhasi  // KūrmP_1,9.2 //<BR>
kathaṃ sa bhagavānīśaḥ pūrvajo 'pi pinākadhṛk  /<BR>
putratvamagacchaṃbhurbrahmaṇo 'vyaktajanmanaḥ  // KūrmP_1,9.3 //<BR>
kathaṃ ca bhagavāñjajñe brahmā lokapitāmahaḥ  /<BR>
aṇḍajo jagatāmīśastanno vaktumihārhasi  // KūrmP_1,9.4 //<BR>
śrīkūrma uvāca<BR>
śṛṇudhvamṛṣayaḥ sarve śaṅkarasyāmitaujasaḥ  /<BR>
putratvaṃ brahmaṇastasya padmayonitvameva ca  // KūrmP_1,9.5 //<BR>
atītakalpāvasāne tamobhūtaṃ jagat trayam  /<BR>
āsīdekārṇavaṃ sarvaṃ na devādyā na carṣayaḥ  // KūrmP_1,9.6 //<BR>
tatra nārāyaṇo devo nirjane nirupaplave  /<BR>
āśritya śeṣaśayanaṃ suṣvāpa puruṣottamaḥ  // KūrmP_1,9.7 //<BR>
sahastraśīrṣā bhūtvā sa sahastrākṣaḥ sahastrapāt  /<BR>
sahastrabāhuḥ sarvajñaścintyamāno manīṣibhiḥ  // KūrmP_1,9.8 //<BR>
pītavāsā viśālākṣo nīlajimūtasannibhaḥ  /<BR>
mahāvibhūtiryogātmā yogināṃ hṛdayālayaḥ  // KūrmP_1,9.9 //<BR>
kadācit tasya suptasya līlārthaṃ divyamadbhutam  /<BR>
trailokyasāraṃ vimalaṃ nābhyāṃ paṅkajamudvabhau  // KūrmP_1,9.10 //<BR>
śatayojanavistīrṇaṃ taruṇādityasannibham  /<BR>
divyagandhamayaṃ puṇyaṃ karṇikākesarānvitam  // KūrmP_1,9.11 //<BR>
tasyaivaṃ suciraṃ kālaṃ vartamānasya śārṅgiṇaḥ  /<BR>
hiraṇyagarbho bhagavāṃstaṃ deśamupacakrame  // KūrmP_1,9.12 //<BR>
sa taṃ kareṇa viśvātmā samutthāpya sanātanam  /<BR>
provāca madhuraṃ vākyaṃ māyayā tasya mohitaḥ  // KūrmP_1,9.13 //<BR>
asminnekārṇave ghore nirjane tamasāvṛte  /<BR>
ekākī ko bhavāñchete brūhi me puruṣarṣabha  // KūrmP_1,9.14 //<BR>
tasya tad vacanaṃ śrutvā vihasya garuḍadhvajaḥ  /<BR>
uvāca devaṃ brahmāṇaṃ meghagambhīraniḥ svanaḥ  // KūrmP_1,9.15 //<BR>
bho bho nārāyaṇaṃ devaṃ lokānāṃ prabhavāpyayam  /<BR>
mahāyogeśvaraṃ māṃ tvaṃ jānīhi puruṣottamam  // KūrmP_1,9.16 //<BR>
mayi paśya jagat kṛtsnaṃ tvāṃ ca lokapitāmaham  /<BR>
saparvatamahādvīpaṃ samudraiḥ saptabhirvṛtam  // KūrmP_1,9.17 //<BR>
evamābhāṣya viścātmā provāca puruṣaṃ hariḥ  /<BR>
jānannapi mahāyogī ko bhavāniti vedhasam  // KūrmP_1,9.18 //<BR>
tataḥ prahasya bhagavān brahmā vedanidhiḥ prabhuḥ  /<BR>
pratyuvācāmbujābhākṣaṃ sasmitaṃ ślakṣṇayā girā  // KūrmP_1,9.19 //<BR>
ahaṃ dhātā vidhātā ca svayaṃbhūḥ prapitāmahaḥ  /<BR>
mayyeva saṃsthitaṃ viśvaṃ brahmāhaṃ viśvatomukhaḥ  // KūrmP_1,9.20 //<BR>
śrutvā vācaṃ sa bhagavān viṣṇuḥ satyaparākramaḥ  /<BR>
anujñāpyātha yogena praviṣṭo brahmaṇastanum  // KūrmP_1,9.21 //<BR>
tralokyametat sakalaṃ sadevāsuramānuṣam  /<BR>
udare tasya devasya dṛṣṭvā vismayamāgataḥ  // KūrmP_1,9.22 //<BR>
tadāsya vaktrānniṣkramya pannagendraniketanaḥ  /<BR>
ajātaśatrurbhagavān pitāmahamathābravīt  // KūrmP_1,9.23 //<BR>
bhavānapyevamevādya śāśvataṃ hi mamoharam  /<BR>
praviśya lokān paśyaitān vicitrān puruṣarṣabha  // KūrmP_1,9.24 //<BR>
tataḥ prahlādanīṃ vāṇī śrutvā tasyābhinandya ca  /<BR>
śrīpaterudaraṃ bhūyaḥ praviveśa kuśadhvajaḥ  // KūrmP_1,9.25 //<BR>
tāneva lokān garbhasthānapaśyat satyavikramaḥ  /<BR>
paryaṭitvā tu devasya dadṛśe 'ntaṃ na vai hareḥ  // KūrmP_1,9.26 //<BR>
tato dvārāṇi sarvāṇi pihitāni mahātmanā  /<BR>
janārdanena brahmāsau nābhyāṃ dvāramavindata  // KūrmP_1,9.27 //<BR>
tatra yogabalenāsau praviśya kanakāṇḍajaḥ  /<BR>
ujjahārātmano rūpaṃ puṣkarāccaturānanaḥ  // KūrmP_1,9.28 //<BR>
virarājāravindasthaḥ padmagarbhasamadyutiḥ  /<BR>
brahmā svayaṃbhūrbhagavān jagadyoniḥ pitāmahaḥ  // KūrmP_1,9.29 //<BR>
samanyamāno viśveśamātmānaṃ paramaṃ padam  /<BR>
provāca puruṣaṃ viṣṇuṃ meghagambhīrayā girā  // KūrmP_1,9.30 //<BR>
kiṃ kṛtaṃ bhavatedānīmātmano jayakāṅkṣayā  /<BR>
eko 'haṃ prabalo nānyo māṃ vai ko 'bibhaviṣyati  // KūrmP_1,9.31 //<BR>
śrutvā nārāyaṇo vākyaṃ brahmaṇo lokatantriṇaḥ  /<BR>
sāntvapūrvamidaṃ vākyaṃ babhāṣe madhuraṃ hariḥ  // KūrmP_1,9.32 //<BR>
bhavān dhātā vidhātā ca svayaṃbhūḥ prapitāmahaḥ  /<BR>
na mātsaryābhiyogena dvārāṇi pihitāni me  // KūrmP_1,9.33 //<BR>
kintu līlārthamevaitanna tvāṃ bādhitumicchayā  /<BR>
ko hi bādhitumanvicched devadevaṃ pitāmaham  // KūrmP_1,9.34 //<BR>
na te 'nyathāvagantavyaṃ mānyo me sarvathā bhavān  /<BR>
sarvamanvaya kalyāṇaṃ yanmayāpahṛtaṃ tava  // KūrmP_1,9.35 //<BR>
asmācca kāraṇād brahman putro bhavatu me bhavān  /<BR>
padmayoniriti khyāto matpriyārthaṃ jaganmaya  // KūrmP_1,9.36 //<BR>
tataḥ sa bhagavān devo varaṃ dattvā kirīṭine  /<BR>
praharṣamatulaṃ gatvā punarviṣṇumabhāṣata  // KūrmP_1,9.37 //<BR>
bhavān sarvātmako 'nantaḥ sarveṣāṃ parameśvaraḥ  /<BR>
sarvabhūtāntarātmā vai paraṃ bahma sanātanam  // KūrmP_1,9.38 //<BR>
ahaṃ vai sarvalokānāmātmā lokamaheśvaraḥ  /<BR>
manmayaṃ sarvamevedaṃ brahmāhaṃ puruṣaḥ paraḥ  // KūrmP_1,9.39 //<BR>
nāvābhyāṃ vidyate hyanyo lokānāṃ parameśvaraḥ  /<BR>
ekā mūrtirdvidhā bhinnā nārāyaṇapitāmahau  // KūrmP_1,9.40 //<BR>
tenaivamukto brahmāṇaṃ vāsudevo 'bravīdidam  /<BR>
iyaṃ pratijñā bhavato vināśāya bhaviṣyati  // KūrmP_1,9.41 //<BR>
kiṃ na paśyasi yogeśaṃ brahmādhipatimavyayam  /<BR>
pradhānapuruṣeśānaṃ vedāhaṃ parameśvaram  // KūrmP_1,9.42 //<BR>
yaṃ na paśyanti yogīndrāḥ sāṃkhyā api maheśvaram  /<BR>
anādinidhanaṃ brahma tameva śaraṇaṃ vraja  // KūrmP_1,9.43 //<BR>
tataḥ kruddho 'mbujābhākṣaṃ brahmā provāca keśavam  /<BR>
bhavān na nūnamātmānaṃ vetti tat paramakṣaram  // KūrmP_1,9.44 //<BR>
brahmāṇaṃ jagatāmekamātmānaṃ paramaṃ padam  /<BR>
nāvābhyāṃ vidyate hyanyo lokānāṃ parameśvaraḥ  // KūrmP_1,9.45 //<BR>
saṃtyajya nidrāṃ vipulāṃ svamātmānaṃ vilokaya  /<BR>
tasya tat krodhajaṃ vākyaṃ śrutvā viṣṇurabhāṣata  // KūrmP_1,9.46 //<BR>
mā maivaṃ vada kalyāṇa parivādaṃ mahātmanaḥ  /<BR>
na me 'styaviditaṃ brahman nānyathāhaṃ vadāmite  // KūrmP_1,9.47 //<BR>
kintu mohayati brahman bhavantaṃ pārameśvarī  /<BR>
māyāśeṣaviśeṣāṇāṃ heturātmasamudbhāvā  // KūrmP_1,9.48 //<BR>
etāvaduktvā bhagavān viṣṇustūṣṇīṃ babhūva ha  /<BR>
jñātvā tat paramaṃ tattvaṃ svamātmānaṃ maheśvaram  // KūrmP_1,9.49 //<BR>
kuto 'pyaparimeyātmā bhūtānāṃ parameśvaraḥ  /<BR>
prasādaṃ brahmaṇe kartuṃ prādurāsīt tato haraḥ  // KūrmP_1,9.50 //<BR>
lalāṭanayano 'nanto jaṭāmaṇḍalamaṇḍitaḥ  /<BR>
triśūlapāṇirbhagavāṃstejasāṃ paramo nidhiḥ  // KūrmP_1,9.51 //<BR>
divyāṃ viśālāṃ grathitāṃ grahaiḥ sārkendutārakaiḥ  /<BR>
mālāmatyadbhutākārāṃ dhārayan pādalambinīm  // KūrmP_1,9.52 //<BR>
taṃ dṛṣṭvā devamīśānaṃ brahmā lokapitāmahaḥ  /<BR>
mohito māyayātyarthaṃ pītavāsasamabvīt  // KūrmP_1,9.53 //<BR>
ka eṣa puruṣo 'nantaḥ śūlapāṇistrilocanaḥ  /<BR>
tejorāśirameyātmā samāyāti janārdana  // KūrmP_1,9.54 //<BR>
tasya tad vacanaṃ śrutvā viṣṇurdānavamardanaḥ  /<BR>
apaśyadīśvaraṃ devaṃ jvalantaṃ vimale 'mbhasi  // KūrmP_1,9.55 //<BR>
jñātvā tatparamaṃ bhāvamaiśvaraṃ brahmabhāvanam  /<BR>
provācotthāya bhagavān devadevaṃ pitāmaham  // KūrmP_1,9.56 //<BR>
ayaṃ devo mahādevaḥ svayañjyotiḥ sanātanaḥ  /<BR>
anādinidhano 'cintyo lokānāmīśvaro mahān  // KūrmP_1,9.57 //<BR>
śaṅkaraḥ śaṃbhurīśānaḥ sarvātmā parameśvaraḥ  /<BR>
bhūtānāmadhipo yogī maheśo vimalaḥ śivaḥ  // KūrmP_1,9.58 //<BR>
eṣa dhātā vidhātā ca pradhānapuruṣeśvaraḥ  /<BR>
yaṃ prapaśyanti yatayo brahmabhāvena bhāvitāḥ  // KūrmP_1,9.59 //<BR>
sṛjatyeṣa jagat kṛtsnaṃ pāti saṃharate tathā  /<BR>
kālo bhūtvā mahādevaḥ kevalo niṣkalaḥ śivaḥ  // KūrmP_1,9.60 //<BR>
brahmāṇaṃ vidadhe pūrvaṃ bhavantaṃ yaḥ sanātanaḥ  /<BR>
vedāṃśca pradadau tubhyaṃ so 'yamāyāti śaṅkaraḥ  // KūrmP_1,9.61 //<BR>
asyaiva cāparāṃ mūrti viśvayoniṃ sanātanīm  /<BR>
vāsudevābhidhānāṃ māmavehi prapitāmaha  // KūrmP_1,9.62 //<BR>
kiṃ na paśyasi yogeśaṃ brahmādhipatimavyayam  /<BR>
divyaṃ bhavatu te cakṣuryena drakṣyasi tatparam  // KūrmP_1,9.63 //<BR>
labdhvā śaivaṃ tadā cakṣurviṣṇorlokapitāmahaḥ  /<BR>
bubudhe parameśānaṃ purataḥ samavasthitam  // KūrmP_1,9.64 //<BR>
sa labdhvā paramaṃ jñānamaiśvaraṃ prapitāmahaḥ  /<BR>
prapede śaraṇaṃ devaṃ tameva pitaraṃ śivam  // KūrmP_1,9.65 //<BR>
oṅkāraṃ samanusmṛtya saṃstabhyātmānamātmanā  /<BR>
atharvaśirasā devaṃ tuṣṭāva ca kṛtāñjaliḥ  // KūrmP_1,9.66 //<BR>
saṃstutastena bhagavān brahmaṇā parameśvaraḥ  /<BR>
avāpa paramāṃ prītiṃ vyājahāra smayanniva  // KūrmP_1,9.67 //<BR>
matsamastvaṃ na saṃdeho madbhaktaśca yato bhavān  /<BR>
mayaivotpāditaḥ pūrvaṃ lokasṛṣṭyarthamavyayam  // KūrmP_1,9.68 //<BR>
tvamātmā hyādipuruṣo mama dehasamudbhavaḥ  /<BR>
varaṃ varaya viśvātman varado 'haṃ tavānagha  // KūrmP_1,9.69 //<BR>
sa devadevavacanaṃ niśamya kamalodbhavaḥ  /<BR>
nirīkṣya viṣṇuṃ puruṣaṃ praṇamyāha vṛṣadhvajam  // KūrmP_1,9.70 //<BR>
bhagavan bhūtabhavyeśa mahādevāmbikāpate  /<BR>
tvāmeva putramicchāmi tvayā vā sadṛśaṃ satam  // KūrmP_1,9.71 //<BR>
mohito 'smi mahādeva māyayā sūkṣmayā tvayā  /<BR>
na jāne paramaṃ bhāvaṃ yāthātathyena te śiva  // KūrmP_1,9.72 //<BR>
tvameva deva bhaktānāṃ bhrātā mātā pitā suhṛt  /<BR>
prasīda tava pādābjaṃ namāmi śaraṇaṃ gataḥ  // KūrmP_1,9.73 //<BR>
sa tasya vacanaṃ śrutvā jagannātho vṛṣadhvajaḥ  /<BR>
vyājahāra tadā putraṃ samālokya janārdanam  // KūrmP_1,9.74 //<BR>
yadarthitaṃ bhagavatā tat kariṣyāmi putraka  /<BR>
vijñānamaiśvaraṃ divyamutpatsyati tavānagha  // KūrmP_1,9.75 //<BR>
tvameva sarvabhūtānāmādikartā niyojitaḥ  /<BR>
tathā kuruṣva deveśa mayā lokapitāmaha  // KūrmP_1,9.76 //<BR>
eṣa nārāyaṇo 'nanto mamaiva paramā tanuḥ  /<BR>
bhaviṣyati taveśāno yogakṣemavaho hariḥ  // KūrmP_1,9.77 //<BR>
evaṃ vyāhṛtya hastābhyāṃ prītātmā parameśvaraḥ  /<BR>
saṃspṛśya devaṃ brahmāṇaṃ hariṃ vacanamabravīt  // KūrmP_1,9.78 //<BR>
tṛṣṭo 'smi sarvathāhante bhaktyā tava jaganmaya  /<BR>
varaṃ vṛṇīṣvaṃ nahyāvāṃ vibhinnau paramārthataḥ  // KūrmP_1,9.79 //<BR>
śrutvātha devavacanaṃ viṣṇurviśvajaganmayaḥ  /<BR>
prāha prasannayā vācā samālokya caturmukham  // KūrmP_1,9.80 //<BR>
eṣa eva varaḥ śloghyo yadahaṃ parameśvaram  /<BR>
paśyāmi paramātmānaṃ bhaktirbhavatu me tvayi  // KūrmP_1,9.81 //<BR>
tathetyuktvā mahādevaḥ punarviṣṇumabhāṣata  /<BR>
bhavān sarvasya kāryasya kartāha'madhidaivatam  // KūrmP_1,9.82 //<BR>
manmayaṃ tvanmayaṃ caiva sarvametanna saṃśayaḥ  /<BR>
bhavān somastvahaṃ sūryo bhavān rātrirahaṃ dinam  // KūrmP_1,9.83 //<BR>
bhavān prakṛtiravyaktamahaṃ puruṣa eva ca  /<BR>
bhavān jñānamahaṃ jñātā bhavān māyāhamīśvaraḥ  // KūrmP_1,9.84 //<BR>
bhavān vidyātmikā śaktiḥ śaktimānahamīśvaraḥ  /<BR>
yo 'haṃ suniṣkalo devaḥ so 'pi nārāyaṇaḥ paraḥ  // KūrmP_1,9.85 //<BR>
ekībhāvena paśyanti yogino brahmavādinaḥ  /<BR>
tvāmanāśritya viśvātman na yogī māmupaiṣyati  /<BR>
pālayaitajjagat kṛtsnaṃ sadevāsuramānuṣam  // KūrmP_1,9.86 //<BR>
itīdamuktvā bhagavānanādiḥ<BR>
svamāyayā mohitabhūtabhedaḥ  /<BR>
jagāma janmardhivināśahīnaṃ<BR>
dhāmaikamavyaktamanantaśaktiḥ  // KūrmP_1,9.87 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge navamo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
śrīkūrma uvāca<BR>
gate maheśvare deve svādhivāsaṃ pitāmahaḥ  /<BR>
tadeva sumahat padmaṃ bheje nābhisamutthitam  // KūrmP_1,10.1 //<BR>
atha dīrgheṇa kālena tatrāpratimapauruṣau  /<BR>
mahāsurau samāyātau bhrātarau madhukaiṭabhau  // KūrmP_1,10.2 //<BR>
krodhena mahatāviṣṭau mahāparvatavigrahau  /<BR>
karṇāntarasamudbhūtau devadevasya śārṅgiṇaḥ  // KūrmP_1,10.3 //<BR>
tāvāgatau samīkṣyāha nārāyaṇamajo vibhuḥ  /<BR>
trailokyakaṇṭakāvetāvasurau hantumarhasi  // KūrmP_1,10.4 //<BR>
tasya tad vacanaṃ śrutvā harirnārāyaṇaḥ prabhuḥ  /<BR>
ājñāpayāmāsa tayorvadhārthaṃ puruṣāvubhau  // KūrmP_1,10.5 //<BR>
tadājñayā mahadyuddhaṃ tayostābhyāmabhūd dvijāḥ  /<BR>
vyanayat kaiṭabhaṃ viṣṇurjiṣṇuśca vyanayanmadhum  // KūrmP_1,10.6 //<BR>
tataḥ padmāsanāsīnaṃ jagannāthaṃ pitāmaham  /<BR>
babhāṣe madhuraṃ vākyaṃ snehāviṣṭamanā hariḥ  // KūrmP_1,10.7 //<BR>
asmānmayocyamānastvaṃ padmādavatara prabho  /<BR>
nāhaṃ bhavantaṃ śaknomi voḍhuṃ tejāmayaṃ gurum  // KūrmP_1,10.8 //<BR>
tato 'vatīrya viśvātmā dehamāviśya cakriṇaḥ  /<BR>
avāca vaiṣṇavīṃ nidrāmekībhūyātha viṣṇunā  // KūrmP_1,10.9 //<BR>
sahastraśīrṣanayanaḥ śaṅkhacakragadādharaḥ  /<BR>
brahmā nārāyaṇākhyo 'sau suṣvāpa salile tadā  // KūrmP_1,10.10 //<BR>
so 'nubhūya ciraṃ kālamānandaṃ paramātmanaḥ  /<BR>
anādyanantamadvaitaṃ svātmānaṃ brahmasaṃjñitam  // KūrmP_1,10.11 //<BR>
tataḥ prabhāte yogātmā bhūtvā devaścaturmukhaḥ  /<BR>
sasarja sṛṣṭiṃ tadrūpāṃ vaiṣṇavaṃ bhāvamāśritaḥ  // KūrmP_1,10.12 //<BR>
purastādasṛjad devaḥ sanandaṃ sanakaṃ tathā  /<BR>
ṛbhuṃ sanatkumāraṃ ca purvajaṃ taṃ sanātanam  // KūrmP_1,10.13 //<BR>
te dvandvamohanirmuktāḥ paraṃ vairāgyamāsthitāḥ  /<BR>
viditvā paramaṃ bhāvaṃ na sṛṣṭau dadhire matim  // KūrmP_1,10.14 //<BR>
teṣvevaṃ nirapekṣeṣu lokasṛṣṭau pitāmahaḥ  /<BR>
babhūva naṣṭacetā vai māyayā parameṣṭhinaḥ  // KūrmP_1,10.15 //<BR>
tataḥ purāṇapuruṣo jaganmūrtirjanārdanaḥ  /<BR>
vyājahārātmanaḥ putraṃ mohanāśāya padmajam  // KūrmP_1,10.16 //<BR>
viṣṇuruvāca<BR>
kaccinna vismṛto devaḥ śūlapāṇiḥ sanātanaḥ  /<BR>
yaduktavānātmano 'sau putratve tava śaṅkaraḥ  // KūrmP_1,10.17 //<BR>
avāpya saṃjñāṃ govindāt padmayoniḥ pitāmahaḥ  /<BR>
prajāḥ straṣṭumanāstepe tapaḥ paramaduścaram  // KūrmP_1,10.18 //<BR>
tasyaivaṃ tapyamānasya na kiñcit samavartata  /<BR>
tato dīrgheṇa kālena duḥ khāt krodho 'bhyajāyata  // KūrmP_1,10.19 //<BR>
krodhāviṣṭasya netrābhyāṃ prāpatannaśrubindavaḥ  /<BR>
tatastebhyo 'śrubindubhyo bhūtāḥ pretāstathābhavan  // KūrmP_1,10.20 //<BR>
sarvāṃstānaśrujān dṛṣṭvā brahmātmānamanindana  /<BR>
jahau prāṇāṃśca bhagavān krodhāviṣṭaḥ prajāpatiḥ  // KūrmP_1,10.21 //<BR>
tadā prāṇamayo rudraḥ prādurasīt prabhīrmukhāt  /<BR>
sahastrādityasaṃkāśo yugāntadahanopamaḥ  // KūrmP_1,10.22 //<BR>
ruroda susvaraṃ ghoraṃ devadevaḥ svayaṃ śivaḥ  /<BR>
rodamānaṃ tato brahmā mā rodīrityabhāṣata  /<BR>
rodanād rudra ityevaṃ loke khyātiṃ gamiṣyasi  // KūrmP_1,10.23 //<BR>
anyāni sapta nāmāni patnīḥ putrāṃścaśāśvatān  /<BR>
sthānāni caiṣāmaṣṭānāṃ dadau lokapitāmahaḥ  // KūrmP_1,10.24 //<BR>
bhavaḥ śarvastatheśānaḥ paśūnāṃ patireva ca  /<BR>
bhīmaścogro mahādevastāni nāmāni sapta vai  // KūrmP_1,10.25 //<BR>
sūryo jalaṃ mahī vahnirvāyurākāśameva ca  /<BR>
dīkṣito brāhmaṇaścandra ityetā aṣṭamūrtayaḥ  // KūrmP_1,10.26 //<BR>
sthāneṣveteṣu ye rudraṃ dhyāyanti praṇamanti ca  /<BR>
teṣāmaṣṭatanurdevo dadāti paramaṃ padam  // KūrmP_1,10.27 //<BR>
suvarcalā tathaivomā vikeśī ca tathā śivā  /<BR>
svāhā diśaśca dīkṣā ca rohiṇī ceti patnayaḥ  // KūrmP_1,10.28 //<BR>
śanaiścarastathā śukro lohitāṅgo manojavaḥ  /<BR>
skandaḥ sargo 'tha santāno budhaścaiṣāṃ sutāḥ smṛtāḥ  // KūrmP_1,10.29 //<BR>
evaṃprakāro bhagavān devadevo maheśvaraḥ  /<BR>
prajādharmaṃ ca kāma ca tyaktvā vairāgyamāśritaḥ  // KūrmP_1,10.30 //<BR>
ātmanyādhya cātmānamaiśvaraṃ bhāvamāsthitaḥ  /<BR>
pītvā tadakṣaraṃ brahma śāśvataṃ paramāmṛtam  // KūrmP_1,10.31 //<BR>
prajāḥ sṛjeti cādiṣṭo brahmaṇā nīlalohitaḥ  /<BR>
svātmanā sadṛśān rudrān sasarja manasā śivaḥ  // KūrmP_1,10.32 //<BR>
kapardino nirātaṅkān nīlakaṇṭhān pinākinaḥ  /<BR>
triśūlahastānṛṣṭighnān mahānandāṃstrilocanān  // KūrmP_1,10.33 //<BR>
jarāmaraṇanirmuktān mahāvṛṣabhavāhanān  /<BR>
vītarāgāṃśca sarvajñān koṭikoṭiśatān prabhuḥ  // KūrmP_1,10.34 //<BR>
tān dṛṣṭvā vividhān rudrāna nirmalān nīlalohitān  /<BR>
jarāmaraṇanirmuktān vyājaharā haraṃ guruḥ  // KūrmP_1,10.35 //<BR>
mā strākṣīrīdṛśīrdeva prajā mṛtyuvivarjitāḥ  /<BR>
anyāḥ sṛjasva bhūteśa janmamṛtyusamanvitāḥ  // KūrmP_1,10.36 //<BR>
tatastamāha bhagavān kaparde kāmaśāsanaḥ  /<BR>
nāsti me tādṛśaḥ sargaḥ sṛja tvamaśubhāḥ prajāḥ  // KūrmP_1,10.37 //<BR>
tataḥ prabhṛti devo 'sau na prasūte 'śubhāḥ prajāḥ  /<BR>
svātmajaireva tai rudrairnivṛttātmā hyatiṣṭhata  /<BR>
sthāṇutvaṃ tena tasyāsīd devadevasya śūlinaḥ  // KūrmP_1,10.38 //<BR>
jñānaṃ vairāgyamaiśvaryaṃ tapaḥ satyaṃ kṣamā dhṛtiḥ  /<BR>
straṣṭṛtvamātmasaṃbodho hyadhiṣṭhātṛtvameva ca  // KūrmP_1,10.39 //<BR>
avyayāni daśaitāni nityaṃ tiṣṭhanti śaṅkare  /<BR>
sa eva śaṅkaraḥ sākṣāt pinākī parameśvaraḥ  // KūrmP_1,10.40 //<BR>
tataḥ sa bhagavān brahmā vīkṣya devaṃ trilocanam  /<BR>
sahaiva mānasaiḥ putraiḥ prītivisphārilocanaḥ  // KūrmP_1,10.41 //<BR>
jñātvā parataraṃ bhāvamaiśvaraṃ jñānacakṣuṣā  /<BR>
tuṣṭāva jagatāmekaṃ kṛtvā śirasi cāñjalim  // KūrmP_1,10.42 //<BR>
brahmovāca<BR>
namaste 'stu mahādeva namaste parameśvara  /<BR>
namaḥ śivāya devāya namaste brahmarūpiṇe  // KūrmP_1,10.43 //<BR>
namo 'stu te maheśāya namaḥ śāntāya hetave  /<BR>
pradhānapuruṣeśāya yogādhipataye namaḥ  // KūrmP_1,10.44 //<BR>
namaḥ kālāya rudrāya mahāgrāsāya śūline  /<BR>
namaḥ pinākahastāya trinetrāya namo namaḥ  // KūrmP_1,10.45 //<BR>
namastrimūrtaye tubhyaṃ brahmaṇo janakāya te  /<BR>
brahmavidyādhipataye brahmavidyāpradāyine  // KūrmP_1,10.46 //<BR>
namo vedarahasyāya kālakālāya te namaḥ  /<BR>
vedāntasārasārāya namo vedātmamūrtaye  // KūrmP_1,10.47 //<BR>
namo buddhāya śuddhāya yogināṃ gurave namaḥ  /<BR>
prahīṇaśokairvividhairbhūtaiḥ varivṛtāya te  // KūrmP_1,10.48 //<BR>
namo brahmaṇyadevāya brahmādhipataye namaḥ  /<BR>
triyambakāya devāya namaste parameṣṭhine  // KūrmP_1,10.49 //<BR>
namo digvāsase tubhyaṃ namo muṇḍāyā daṇḍine  /<BR>
anādimalahīnāya jñānagamyāya te namaḥ  // KūrmP_1,10.50 //<BR>
namastārāya tīrthāya namo yogardhihetave  /<BR>
namo dharmādhigamyāya yogagamyāya te namaḥ  // KūrmP_1,10.51 //<BR>
namaste niṣprapañcāya nirābhāsāya te namaḥ  /<BR>
brahmaṇe viśvarūpāya namaste paramātmane  // KūrmP_1,10.52 //<BR>
tvayaiva sṛṣṭamakhilaṃ tvayyeva sakalaṃ sthitam  /<BR>
tvayā saṃhriyate viśvaṃ pradhānādyaṃ jaganmaya  // KūrmP_1,10.53 //<BR>
tvamīśvaro mahādevaḥ paraṃ brahma maheśvaraḥ  /<BR>
parameṣṭhī śivaḥ śāntaḥ puruṣo niṣkalo haraḥ  // KūrmP_1,10.54 //<BR>
tvamakṣaraṃ paraṃ jyotistvaṃ kālaḥ parameśvaraḥ  /<BR>
tvameva puruṣo 'nantaḥ pradhānaṃ prakṛtistathā  // KūrmP_1,10.55 //<BR>
bhūmirāpo 'nalo vāyurvyomāhaṅkāra eva ca  /<BR>
yasya rūpaṃ namasyāmi bhavantaṃ brahmasaṃjñitam  // KūrmP_1,10.56 //<BR>
yasya dyaurabhavanmūrdhā pādau pṛthvī diśo bhujāḥ  /<BR>
ākāśamudaraṃ tasmai virāje praṇamāmyaham  // KūrmP_1,10.57 //<BR>
saṃtāpayati yo viśvaṃ svabhābhirbhāsayan diśaḥ  /<BR>
brahmatejomayaṃ nityaṃ tasmai sūryātmane namaḥ  // KūrmP_1,10.58 //<BR>
havyaṃ vahati yo nityaṃ raudrī tejomayo tanuḥ  /<BR>
kavyaṃ pitṛgaṇānāṃ ca tasmai vahnyātmane namaḥ  // KūrmP_1,10.59 //<BR>
āpyāyati yo nityaṃ svadhāmnā sakalaṃ jagat  /<BR>
pīyate devatāsaṅghaistasmai somātmane namaḥ  // KūrmP_1,10.60 //<BR>
vibhartyaśeṣabhūtāni yo 'ntaścarati sarvadā  /<BR>
śaktirmāheścarī tubhyaṃ tasmai vāyvātmane namaḥ  // KūrmP_1,10.61 //<BR>
sṛjatyaśeṣamevedaṃ yaḥ svakarmānurūpataḥ  /<BR>
svātmanyavasthitastasmai caturvaktrātmane namaḥ  // KūrmP_1,10.62 //<BR>
yaḥ śeṣaśayane śete viśvamāvṛtya māyayā  /<BR>
svātmānubhūtiyogena tasmai viśvātmane namaḥ  // KūrmP_1,10.63 //<BR>
vibharti śirasā nityaṃ dvisaptabhuvanātmakam  /<BR>
brahmāṇḍaṃ yo 'khilādhārastasmai śeṣātmane namaḥ  // KūrmP_1,10.64 //<BR>
yaḥ parānte parānandaṃ pītvā divyaikasākṣikam  /<BR>
nṛtyatyanantamahimā tasmai rudrātmane namaḥ  // KūrmP_1,10.65 //<BR>
yo 'ntarā sarvabhūtānāṃ niyantā tiṣṭhatīśvaraḥ  /<BR>
taṃ sarvasākṣiṇaṃ devaṃ namasye bhavatastanum  // KūrmP_1,10.66 //<BR>
yaṃ vinindrā jitaśvāsāḥ saṃtuṣṭāḥ samadarśinaḥ  /<BR>
jyotiḥ paśyanti yuñjānāstasmai yogātmane namaḥ  // KūrmP_1,10.67 //<BR>
yayā saṃtarate māyāṃ yogī saṃkṣīṇakalmaṣaḥ  /<BR>
apārataraparyantāṃ tasmai vidyātmane namaḥ  // KūrmP_1,10.68 //<BR>
yasya bhāsā vibhātīdamadvayaṃ tamasaḥ param  /<BR>
prapadye tat paraṃ tattvaṃ tadrūpaṃ parameśvaram  // KūrmP_1,10.69 //<BR>
nityānandaṃ nirādhāraṃ niṣkalaṃ paramaṃ śivam  /<BR>
prapadye paramātmānaṃ bhavantaṃ parameśvaram  // KūrmP_1,10.70 //<BR>
evaṃ stutvā mahādevaṃ brahmā tadbhāvabhāvitaḥ  /<BR>
prāñjaliḥ praṇatastasthau gṛṇan brahma sanātanam  // KūrmP_1,10.71 //<BR>
tatastasmai mahādevo divyaṃ yogamanuttamam  /<BR>
aiśvaryaṃ brahmasadbhāvaṃ vairāgyaṃ ca dadau haraḥ  // KūrmP_1,10.72 //<BR>
karābhyāṃ suśubhābhyāṃ ca saṃspṛśya praṇatārtihā  /<BR>
vyājaharā svayaṃ devaḥ so 'nugṛhya pitāmaham  // KūrmP_1,10.73 //<BR>
yattvayābhyarthitaṃ brahman putratve bhavato mama  /<BR>
kṛtaṃ mayā tat sakalaṃ sṛjasva vividhaṃ jagat  // KūrmP_1,10.74 //<BR>
tridhā bhinno 'smyahaṃ brahman brahmaviṣṇuharākhyayā  /<BR>
sargarakṣālayaguṇairniṣkalaḥ parameśvaraḥ  // KūrmP_1,10.75 //<BR>
sa tvaṃ mamāgrajaḥ putraḥ sṛṣṭihetorvinirmitaḥ  /<BR>
mamaiva dakṣiṇādaṅgād vāmāṅgāt puruṣottamaḥ  // KūrmP_1,10.76 //<BR>
tasya devādidevasya śaṃbhorhṛdayadeśataḥ  /<BR>
saṃbabhūvātha rudro 'sāvahaṃ tasyāparā tanuḥ  // KūrmP_1,10.77 //<BR>
brahmaviṣṇuśivā brahman sargasthityantahetavaḥ  /<BR>
vibhajyātmānameko 'pi svecchayā śaṅkaraḥ sthitaḥ  // KūrmP_1,10.78 //<BR>
tathānyāni ca rūpāṇi mama māyākṛtāni tu  /<BR>
nirūpaḥ kevalaḥ svaccho mahādevaḥ svabhāvataḥ  // KūrmP_1,10.79 //<BR>
ebhyaḥ parataro devastrimūrtiḥ paramā tanuḥ  /<BR>
māheśvarī trinayanā yogināṃ śāntidā sadā  // KūrmP_1,10.80 //<BR>
tasyā eva parāṃ mūrti māmavehi pitāmaha  /<BR>
śāśvataiśvaryavijñānatejoyogasamanvitām  // KūrmP_1,10.81 //<BR>
so 'haṃ grasāmi sakalamadhiṣṭhāya tamoguṇam  /<BR>
kālo bhūtvā na tamasā māmanyo 'bhibhaviṣyati  // KūrmP_1,10.82 //<BR>
yadā yadā hi māṃ nityaṃ vicintayasi padmaja  /<BR>
tadā tadā me sānnidhyaṃ bhaviṣyati tavānagha  // KūrmP_1,10.83 //<BR>
etāvaduktvā brahmāṇaṃ so 'bhivandya guruṃ haraḥ  /<BR>
sahaiva mānasaiḥ putraiḥ kṣaṇādantaradhīyata  // KūrmP_1,10.84 //<BR>
so 'pi yogaṃ samāsthāya sasarja vividhaṃ jagat  /<BR>
nārāyaṇākhyo bhagavān yathāpūrvaṃ prijāpatiḥ  // KūrmP_1,10.85 //<BR>
marīcibhṛgvaṅgirasaṃ pulastyaṃ pulahaṃ kratum  /<BR>
dakṣamatriṃ vasiṣṭhaṃ ca so 'sṛjad yogavidyayā  // KūrmP_1,10.86 //<BR>
nava brahmāṇa ityete purāṇe niścayaṃ gatāḥ  /<BR>
sarve te brahmaṇā tulyāḥ sādhakā brahmavādinaḥ  // KūrmP_1,10.87 //<BR>
saṃkalpaṃ caiva dharmaṃ ca yugadharmāṃśca śāśvatān  /<BR>
sthānābhimāninaḥ sarvān yathā te kathitaṃ purā  // KūrmP_1,10.88 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge deśamo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
śrīkūrma uvāca<BR>
evaṃ sṛṣṭvā parīcyādīn devadevaḥ pitāmahaḥ  /<BR>
sahaiva mānasaiḥ putraistatāpa paramaṃ tapaḥ  // KūrmP_1,11.1 //<BR>
tasyaivaṃ tapato vaktrād rudraḥ kālāgnisannibhaḥ  /<BR>
triśūlapāṇirīśānaḥ pradurāsīt trilocanaḥ  // KūrmP_1,11.2 //<BR>
ardhanārīnaravapuḥ duṣprekṣyo 'tibhayaṅkaraḥ  /<BR>
vibhajātmānamityuktvā brahmā cāntardadhe bhayāt  // KūrmP_1,11.3 //<BR>
tathokto 'sau dvidhā strītvaṃ puruṣatvamathākarot  /<BR>
bibheda puruṣatvaṃ ca daśadhā caikadhā punaḥ  // KūrmP_1,11.4 //<BR>
ekādaśaite kathitā rudrāstribhuvaneśvarāḥ  /<BR>
kapālośādayo viprā devakārye niyojitāḥ  // KūrmP_1,11.5 //<BR>
saumyāsaumyaistathā śāntāśāntaiḥ strītvaṃ ca sa prabhuḥ  /<BR>
bibheda bahudhā devaḥ svarūpairasitaiḥ sitaiḥ  // KūrmP_1,11.6 //<BR>
tā vai vibhūtayo viprā viśrutāḥ śaktayo bhuvi  /<BR>
lakṣmyādayo yābhirīśā viśvaṃvyāpnoti śāṅkarī  // KūrmP_1,11.7 //<BR>
vibhajya purarīśānī svātmānaṃ śaṅkarād vibhoḥ  /<BR>
mahādevaniyogena pitāmahamupasthitā  // KūrmP_1,11.8 //<BR>
tāmāha bhagavān brahmā dakṣasya duhitā bhava  /<BR>
sāpi tasya niyogena prādurāsīt prajāpateḥ  // KūrmP_1,11.9 //<BR>
niyogād brahmaṇo devīṃ dadau rudrāya tāṃ satīm  /<BR>
dakṣād rudro 'pi jagrāha svakīyāmeva śūlabhṛt  // KūrmP_1,11.10 //<BR>
prajāpatiṃ vinindyaiṣā kālena parameśvarī  /<BR>
menāyāmabhavat putrī tadā himavataḥ satī  // KūrmP_1,11.11 //<BR>
sa cāpi parvatavaro dadau rudrāya pārvatīm  /<BR>
hitāya sarvadevānāṃ trilokasyātmano 'pi ca  // KūrmP_1,11.12 //<BR>
saiṣā māheśvarī devī śaṅkarārdhaśarīriṇī  /<BR>
śivā satī haimavatī surāsuranamaskṛtā  // KūrmP_1,11.13 //<BR>
tasyāḥ prabhāvamatulaṃ sarve devāḥ savāsavāḥ  /<BR>
vindanti munayo vetti śaṅkaro vā svayaṃ hariḥ  // KūrmP_1,11.14 //<BR>
etad vaḥ kathitaṃ viprāḥ putratvaṃ parameṣṭhinaḥ  /<BR>
brahmaṇaḥ padmayonitvaṃ śaṅkarasyāmitaujasaḥ  // KūrmP_1,11.15 //<BR>
sūta uvāca<BR>
ityākarṇyātha munayaḥ kūrmarūpeṇa bhāṣitam  /<BR>
viṣṇunā punarevainaṃ praṇatā harim  // KūrmP_1,11.16 //<BR>
ṛṣaya ūcuḥ<BR>
kaiṣā bhagavatī devī śaṅkarārdhaśarīriṇī  /<BR>
śivā satī haimavatī yathāvad brūhi pṛcchatām  // KūrmP_1,11.17 //<BR>
teṣāṃ tad vacanaṃ śrutvā munīnāṃ puruṣottamaḥ  /<BR>
pratyuvāca mahāyogī dhyātvā svaṃ paramaṃ padam  // KūrmP_1,11.18 //<BR>
śrīkūrma uvāca<BR>
purā pitāmahenoktaṃ merupṛṣṭhe suśobhanam  /<BR>
rahasyametad vijñānaṃ gopanīyaṃ viśeṣataḥ  // KūrmP_1,11.19 //<BR>
sāṃkhyānāṃ paramaṃ sāṃkhyaṃ brahmavijñānamuttamam  /<BR>
saṃsārārṇavamagnānāṃ jantūnāmekamocanam  // KūrmP_1,11.20 //<BR>
yā sā māheśvarī śaktirjñānarūpātilālasā  /<BR>
vyomasaṃjñā parā kāṣṭhā seyaṃ haimavatī matā  // KūrmP_1,11.21 //<BR>
śivā sarvagatānāntā guṇātītā suniṣkalā  /<BR>
ekānekavibhāgasthā jñānarūpātilālasā  // KūrmP_1,11.22 //<BR>
ananyā niṣkale tattve saṃsthitā tasya tejasā  /<BR>
svābhāvikī ca tanmūlā prabhā bhānorivāmalā  // KūrmP_1,11.23 //<BR>
ekā māheśvarī śaktiranekopādhiyogataḥ  /<BR>
parāvareṇa rūpeṇa krīḍate tasya sannidhau  // KūrmP_1,11.24 //<BR>
seyaṃ karoti sakalaṃ tasyāḥ kāryamidaṃ jagat  /<BR>
na kāryaṃ nāpi karaṇamīśvarasyeti sūrayaḥ  // KūrmP_1,11.25 //<BR>
catastraḥ śaktayo devyāḥ svarūpatvena saṃsthitāḥ  /<BR>
adhiṣṭhānavaśāt tasyāḥ śṛṇudhvaṃ munipuṅgavāḥ  // KūrmP_1,11.26 //<BR>
śāntirvidyā pratiṣṭhā ca nivṛttiścetitāḥ smṛtaḥ  /<BR>
caturvyūhastato devaḥ procyate parameśvaraḥ  // KūrmP_1,11.27 //<BR>
anayā parayā devaḥ svātmānandaṃ samaśnute  /<BR>
caturṣvapi ca vedeṣu caturmūrtirmaheśvaraḥ  // KūrmP_1,11.28 //<BR>
asyāstvanādisaṃsiddhamaiśvaryamatulaṃ mahat  /<BR>
tatsambandhādanantāyā rudreṇa paramātmanā  // KūrmP_1,11.29 //<BR>
saiṣā sarveśvarī devī sarvabhūtapravartikā  /<BR>
procyate bhagavān kālo hariḥ prāṇo maheśvaraḥ  // KūrmP_1,11.30 //<BR>
tatra sarvamidaṃ protamotaṃ caivākhilaṃ jagat  /<BR>
sa kālo 'gnirharo rudro gīyate vedavādibhiḥ  // KūrmP_1,11.31 //<BR>
kālaḥ sṛjati bhūtāni kālaḥ saṃharate prajāḥ  /<BR>
sarve kālasya vaśagā na kālaḥ kasyacid vaśe  // KūrmP_1,11.32 //<BR>
pradhānaṃ puruṣastattvaṃ mahānātmā tvahaṅkṛtiḥ  /<BR>
kālenānyāni tattvāni samāviṣṭāni yoginā  // KūrmP_1,11.33 //<BR>
tasya sarvajagatsūtiḥ śaktirmāyeti viśrutā  /<BR>
tayedaṃ bhrāmayedīśo māyāvī puruṣottamaḥ  // KūrmP_1,11.34 //<BR>
saiṣā māyātmikā śaktiḥ sarvākārā sanātanī  /<BR>
vaiśvarūpyaṃ maheśasya sarvadā saṃprakāśayet  // KūrmP_1,11.35 //<BR>
anyāśca śaktayo mukhyāstasya devasya nirmitāḥ  /<BR>
jñānaśaktiḥ kriyāśaktiḥ prāṇaśaktiriti trayam  // KūrmP_1,11.36 //<BR>
sarvāsāmeva śaktīnāṃ śaktimanto vinirmitāḥ  /<BR>
māyayaivātha viprendrāḥ sā cānādiranantayā  // KūrmP_1,11.37 //<BR>
sarvaśaktyātmikā māyā durnivārā duratyayā  /<BR>
māyāvī sarvaśaktīśaḥ kālaḥ kālakāraḥ prabhuḥ  // KūrmP_1,11.38 //<BR>
karoti kālaḥ sakalaṃ saṃharet kāla eva hi  /<BR>
kālaḥ sthāpayate viśvaṃ kālādhīnamidaṃ jagat  // KūrmP_1,11.39 //<BR>
labdhvā devādhidevasya sannidhiṃ parameṣṭhinaḥ  /<BR>
anantasyākhileśasya śaṃbhoḥ kālātmanaḥ prabhoḥ  // KūrmP_1,11.40 //<BR>
pradhānaṃ puruṣo māyā māyā caivaṃ prapadyate  /<BR>
ekā sarvagatānantā kevalā niṣkalā śivā  // KūrmP_1,11.41 //<BR>
ekā śaktiḥ śivaiko 'pi śaktimānucyate śivaḥ  /<BR>
śaktayaḥ śaktimanto 'nye sarvaśaktisamudbhavāḥ  // KūrmP_1,11.42 //<BR>
śaktiśaktimatorbhedaṃ vadanti paramārthataḥ  /<BR>
abhedaṃ cānupaśyanti yoginastattvacintakāḥ  // KūrmP_1,11.43 //<BR>
śaktayo girajā devī śaktimanto 'tha śaṅkaraḥ  /<BR>
viśeṣaḥ kathyate cāyaṃ purāṇe brahmavādibhiḥ  // KūrmP_1,11.44 //<BR>
bhogyā viśveśvarī devī maheśvarapativratā  /<BR>
procyate bhagavān bhoktā kaparde nīlalohitaḥ  // KūrmP_1,11.45 //<BR>
mantā viśveśvaro devaḥ śaṅkaro manmathāntakaḥ  /<BR>
procyate matirīśānī mantavyā ca vicārataḥ  // KūrmP_1,11.46 //<BR>
ityetadakhilaṃ viprāḥ śaktiśaktimadudbhavam  /<BR>
procyate sarvavedeṣu munibhistattvadarśibhiḥ  // KūrmP_1,11.47 //<BR>
etat pradarśitaṃ divyaṃ devyā māhātmyamuttamam  /<BR>
sarvavedāntavedeṣu niścitaṃ brahmavādibhiḥ  // KūrmP_1,11.48 //<BR>
ekaṃ sarvagataṃ sūkṣmaṃ kūṭasthamacalaṃ dhruvam  /<BR>
yoginastat prapaśyanti mahādevyāḥ paraṃ padam  // KūrmP_1,11.49 //<BR>
ānandamakṣaraṃ brahma kevalaṃ niṣkalaṃ param  /<BR>
yoginastat prapaśyanti mahādevyāḥ paraṃ padam  // KūrmP_1,11.50 //<BR>
parātparataraṃ tattvaṃ śāśvataṃ śivamacyutam  /<BR>
anantaprakṛtau līnaṃ devyāstat paramaṃ padam  // KūrmP_1,11.51 //<BR>
śubhaṃ nirañjanaṃ śuddhaṃ nirguṇaṃ dvaitavarjitam  /<BR>
ātmopalabdhiviṣayaṃ devyāstat paramaṃ padam  // KūrmP_1,11.52 //<BR>
saiṣā dhātrī vidhātrī ca paramānandamicchatām  /<BR>
saṃsāratāpānakhilān nihantīśvarasaṃśrayā  // KūrmP_1,11.53 //<BR>
tasmād vimuktimanvicchan pārvatīṃ parameśvarīm  /<BR>
āśrayet sarvabhāvānāmātmabhūtāṃ śivātmikām  // KūrmP_1,11.54 //<BR>
labdhvā ca putrīṃ śarvāṇīṃ tapastaptvā suduścaram  /<BR>
sabhāryaḥ śaraṃ yātaḥ pārvatīṃ parameśvarīm  // KūrmP_1,11.55 //<BR>
tāṃ dṛṣṭvā jāyamānāṃ ca svecchayaiva varānanām  /<BR>
menā himavataḥ patnī prāhedaṃ parvateśvaram  // KūrmP_1,11.56 //<BR>
menovāca<BR>
paśya bālāmimāṃ rājan rājīvasadṛśānanām  /<BR>
hitāya sarvabhūtānāṃ jātā ca tapasāvayoḥ  // KūrmP_1,11.57 //<BR>
so 'pi dṛṣṭvā tataḥ putrīṃ taruṇādityasannibhām  /<BR>
kapardinīṃ caturvaktrāṃ trinetrāmatilālasām  // KūrmP_1,11.58 //<BR>
aṣṭahastāṃ viśālākṣīṃ candrāvayavabhūṣaṇām  /<BR>
nirguṇāṃ saguṇāṃ sākṣāt sadasadvyaktivarjitām  // KūrmP_1,11.59 //<BR>
praṇamya śirasā bhūmau tejasā cātivihvalaḥ  /<BR>
bhītaḥ kṛtāñjalistasyāḥ provāca parameśvarīm  // KūrmP_1,11.60 //<BR>
hīmavānuvāca<BR>
kā tvaṃ devi viśālākṣi śaśāṅkāvayavāṅkite  /<BR>
na jāne tvāmahaṃ vatse yathāvad brūhi pṛcchate  // KūrmP_1,11.61 //<BR>
girīndravacanaṃ śrutvā tataḥ sā parameśvarī  /<BR>
vyājahāra mahāśailaṃ yogināmabhayapradā  // KūrmP_1,11.62 //<BR>
devyuvāca<BR>
māṃ viddha paramāṃ śaktiṃ parameśvarasamāśrayām  /<BR>
ananyāmavyayāmekāṃ yāṃ paśyanti mumukṣavaḥ  // KūrmP_1,11.63 //<BR>
ahaṃ vai sarvabhāvānātmā sarvāntarā śivā  /<BR>
śāśvataiśvaryavijñānamūrtiḥ sarvapravartikā  // KūrmP_1,11.64 //<BR>
anantānantamahimā saṃsārārṇavatāriṇī  /<BR>
divyaṃ dadāmi te cakṣuḥ paśya me rūpamaiśvaram  // KūrmP_1,11.65 //<BR>
etāvaduktvā vijñānaṃ dattvā himavate svayam  /<BR>
svaṃ rūpaṃ darśayāmāsa divyaṃ tat pārameśvaram  // KūrmP_1,11.66 //<BR>
koṭisūryapritīkāśaṃ tejobimbaṃ nirākulam  /<BR>
jvālāmālāsahastrāḍhyaṃ kālānalaśatopamam  // KūrmP_1,11.67 //<BR>
daṃṣṭrākarālaṃ durdharṣa jaṭāmaṇḍalamaṇḍitam  /<BR>
triśūlavarahastaṃ ca ghorarūpaṃ bhayānakam  // KūrmP_1,11.68 //<BR>
praśāntaṃ saumyavadanamanantāścaryasaṃyutam  /<BR>
candrāvayavalakṣmāṇaṃ candrakoṭisamaprabham  // KūrmP_1,11.69 //<BR>
kirīṭinaṃ gadāhastaṃ nūpurairupaśobhitam  /<BR>
divyamālyāmbaradharaṃ divyagandhānulepanam  // KūrmP_1,11.70 //<BR>
śaṅkhacakradharaṃ kāmyaṃ trinetraṃ kṛttivāsasam  /<BR>
aṇḍasthaṃ cāṇḍabāhyasthaṃ bāhyamābhyantaraṃ param  // KūrmP_1,11.71 //<BR>
sarvaśaktimayaṃ śubhraṃ sarvākāraṃ sanātanam  /<BR>
brahmondropendrayogīndrairvandyamānapadāmbujam  // KūrmP_1,11.72 //<BR>
sarvataḥ pāṇipādāntaṃ sarvato 'kṣiśiromukham  /<BR>
sarvamāvṛtya tiṣṭhantaṃ dadarśa parameśvaram  // KūrmP_1,11.73 //<BR>
dṛṣṭvā tadīdṛśaṃ rūpaṃ devyā māheśvaraṃ param  /<BR>
bhayena ca samāviṣṭaḥ sa rājā hṛṣṭamānasaḥ  // KūrmP_1,11.74 //<BR>
ātmanyādhāya cātmānamoṅkāraṃ samanusmaran  /<BR>
nāmnāmaṣṭasahastreṇa tuṣṭāva parameśvarīm  // KūrmP_1,11.75 //<BR>
hīmavānuvāca<BR>
śivomā paramā śaktiranantā niṣkalāmalā  /<BR>
śāntā māheśvarī nityā śāśvatī paramākṣarā  // KūrmP_1,11.76 //<BR>
acintyā kevalānantyā śivātmā paramātmikā  /<BR>
anādiravyayā śuddhā devātmā sarvagācalā  // KūrmP_1,11.77 //<BR>
ekānekavibhāgasthā māyātītā sunirmalā  /<BR>
mahāmāheśvarī satyā mahādevī nirañjanā  // KūrmP_1,11.78 //<BR>
kāṣṭhā sarvāntarasthā ca cicchaktiratilālasā  /<BR>
nandā sarvātmikā vidyā jyotīrūpāmṛtākṣarā  // KūrmP_1,11.79 //<BR>
śāntiḥ pratiṣṭhā sarveṣāṃ nivṛttiramṛtapradā  /<BR>
vyomamūrtirvyomalayā vyomādhārācyutāmarā  // KūrmP_1,11.80 //<BR>
anādinidhanāmoghā kāraṇātmā kalākalā  /<BR>
kratuḥ prathamajā nābhiramṛtasyātmasaṃśrayā  // KūrmP_1,11.81 //<BR>
prāṇeśvarapriyā mātā mahāmahiṣaghātinī  /<BR>
prāṇeśvarī prāṇarūpā pradhānapuruṣeśvarī  // KūrmP_1,11.82 //<BR>
sarvaśaktikalākārā jyotsnā dyormahimāspadā  /<BR>
sarvakāryaniyantrī ca sarvabhūteśvareśvarī  // KūrmP_1,11.83 //<BR>
anādiravyaktaguhā mahānandā sanātanī  /<BR>
ākāśayoniryogasthā mahāyogeśvareśvarī  // KūrmP_1,11.84 //<BR>
mahāmāyā suduṣpūrā mūlaprakṛtirīśvarī  /<BR>
saṃsārayoniḥ sakalā sarvaśaktisamudbhavā  // KūrmP_1,11.85 //<BR>
saṃsārapārā durvārā durnirokṣyā durāsadā  /<BR>
prāṇaśaktiḥ praṇavidyā yoginī paramā kalā  // KūrmP_1,11.86 //<BR>
mahāvibhūtirdurdharṣā mūlaprakṛtisaṃbhavā  /<BR>
anādyanantavibhavā parārthā puruṣāraṇiḥ  // KūrmP_1,11.87 //<BR>
sargasthityantakaraṇī sudurvācyā duratyayā  /<BR>
śabdayoniḥ śabdamayī nādākhyā nādavigrahā  // KūrmP_1,11.88 //<BR>
pradhānapuruṣātītā pradhānapuruṣātmikā  /<BR>
purāṇī cinmayī puṃsāmādiḥ puruṣarūpiṇī  // KūrmP_1,11.89 //<BR>
bhūtāntarātmā kūṭasthā mahāpuruṣasaṃjñitā  /<BR>
janmamṛtyujarātītā sarvaśaktisamanvitā  // KūrmP_1,11.90 //<BR>
vyāpinī cānavacchinnā pradhānānupraveśinī  /<BR>
kṣetrajñaśaktiravyaktalakṣaṇā malavarjitā  // KūrmP_1,11.91 //<BR>
anādimāyasaṃbhinnā tritattvā prakṛtirguhā  /<BR>
mahāmāyāsamutpannā tāmasī pauruṣī dhruvā  // KūrmP_1,11.92 //<BR>
vyaktāvyaktātmikākṛṣṇā raktāśuklā prasūtikā  /<BR>
akāryā kāryajananī nityaṃ prasavadharmiṇī  // KūrmP_1,11.93 //<BR>
sargapralayanirmuktā sṛṣṭisthityantadharmiṇī  /<BR>
brahmagarbhā caturviśā padmanābhācyutātmikā  // KūrmP_1,11.94 //<BR>
vaidyutī śāśvatī yonirjaganmāteśvarapriyā  /<BR>
sarvādhārā mahārūpā sarvaiśvaryasamanvitā  // KūrmP_1,11.95 //<BR>
viśvarūpā mahāgarbhā viśveśecchānuvartinī  /<BR>
mahīyasī brahmayonirmahālakṣmīsamudbhāvā  // KūrmP_1,11.96 //<BR>
mahāvimānamadhyasthā mahānidrātmahetukā  /<BR>
sarvasādhāraṇī sūkṣmā hyavidyā pāramārthikā  // KūrmP_1,11.97 //<BR>
anantarūpānantasthā devī puruṣamohinī  /<BR>
anekākārasaṃsthānā kālatrayavivarjitā  // KūrmP_1,11.98 //<BR>
brahmajanmā harermūrtirbrahmaviṣṇuśivātmikā  /<BR>
brahmeśaviṣṇujananī brahmākhyā brahmasaṃśrayā  // KūrmP_1,11.99 //<BR>
vyaktā prathamajā brāhmī mahatī jñānarūpiṇī  /<BR>
vairāgyaiśvaryadharmātmā brahmamūrtirhṛdisthitā  /<BR>
apāṃyoniḥ svayaṃbhūtirmānasī tattvasaṃbhavā  // KūrmP_1,11.100 //<BR>
īśvarāṇī ca śarvāṇī śaṅkarārdhaśarīriṇī  /<BR>
bhavānī caiva rudrāṇī mahālakṣmīrathāmbikā  // KūrmP_1,11.101 //<BR>
maheśvarasamutpannā bhuktimuktiphalapradā  /<BR>
sarveśvarī sarvavandyā nityaṃ muditamānasā  // KūrmP_1,11.102 //<BR>
brahmendropendranamitā śaṅkarecchānuvartinī  /<BR>
īśvarārdhāsanagatā maheśvarapativratā  // KūrmP_1,11.103 //<BR>
sakṛdvibhāvitā sarvā samudrapariśoṣiṇī  /<BR>
pārvatī himavatputrī paramānandadāyinī  // KūrmP_1,11.104 //<BR>
guṇāḍhyā yogajā yogyā jñānamūrtirvikāsinī  /<BR>
sāvitrīkamalā lakṣmīḥ śrīranantorasi sthitā  // KūrmP_1,11.105 //<BR>
sarojanilayā mudrā yoganidrā surārdinā  /<BR>
sarasvatī sarvavidyā jagajjyeṣṭhā sumaṅgalā  // KūrmP_1,11.106 //<BR>
vāgdevī varadā vācyā kīrtiḥ sarvārthasādhikā  /<BR>
yogīśvarī brahmavidyā mahāvidyā suśobhanā  // KūrmP_1,11.107 //<BR>
guhyavidyātmavidyā ca dharmavidyātmabhāvitā  /<BR>
svāhā viśvaṃbharā siddhiḥ svadhā medhā dhṛtiḥ śrutiḥ  // KūrmP_1,11.108 //<BR>
nītiḥ sunītiḥ sukṛtirmādhavī naravāhinī  /<BR>
ajā vibhāvarī saumyā bhoginī bhogadāyinī  // KūrmP_1,11.109 //<BR>
śobhā vaṃśakarī lolā mālinī parameṣṭhinī  /<BR>
trailokyasundarī ramyā sundarī kāmacāriṇī  // KūrmP_1,11.110 //<BR>
mahānubhāvā sattvasthā mahāmahiṣamardanī  /<BR>
padmamālā pāpaharā vicitrā mukuṭānanā  // KūrmP_1,11.111 //<BR>
niryantrā yantravāhasthā nandinī bhadrakālikā  /<BR>
ādityavarṇā kaumārī mayūravaravāhinī  // KūrmP_1,11.112 //<BR>
niryantrā yantravāhasthā nandinī bhadrakālikā  /<BR>
ādityavarṇā kaumārī mayūravaravāhinī  // KūrmP_1,11.113 //<BR>
vṛṣāsanagatā gauro mahākālī surārcitā  /<BR>
aditirniyatā raudrī padmagarbhā vivāhanā  // KūrmP_1,11.114 //<BR>
virūpākṣī lelihānā mahāpuranivāsinī  /<BR>
mahāphalānavadyāṅgī kāmapūrā vibhāvarī  // KūrmP_1,11.115 //<BR>
vicitraratnamukuṭā praṇatārtiprabhañjanī  /<BR>
kauśikī karṣaṇī rātristridaśārtivināśinī  // KūrmP_1,11.116 //<BR>
bahurūpā surūpā ca virūpā rūpavarjitā  /<BR>
bhaktārtiśamanī bhavyā bhavabhāvavināśanī  // KūrmP_1,11.117 //<BR>
nirguṇā nityavibhavā niḥ sārā nirapatrapā  /<BR>
yaśasvinī sāmagītirbhavāṅganilayālayā  // KūrmP_1,11.118 //<BR>
dīkṣā vidyādharī dīptā mahendravinipātinī  /<BR>
sarvātiśāyinī vidyā sarvasiddhipradāyinī  // KūrmP_1,11.119 //<BR>
sarveśvarapriyā tārkṣyā samudrāntaravāsinī  /<BR>
akalaṅkā nirādhārā nityasiddhā nirāmayā  // KūrmP_1,11.120 //<BR>
kāmadhenurbṛhadgarbhā dhīmatī mohanāśinī  /<BR>
niḥ saṅkalpā nirātaṅkā vinayā vinayapradā  // KūrmP_1,11.121 //<BR>
jvālāmālāsahastrāḍhyā devadevī manonmanī  /<BR>
mahābhagavatī durgā vāsudevasamudbhavā  // KūrmP_1,11.122 //<BR>
mahendropendrabhaginī bhaktigamyā parāvarā  /<BR>
jñānajñeyā jarātītā vedāntaviṣayā gatiḥ  // KūrmP_1,11.123 //<BR>
dakṣiṇā dahanā dāhyā sarvabhūtanamaskṛtā  /<BR>
yogamāyā vibhāvajñā mahāmāyā mahīyasī  // KūrmP_1,11.124 //<BR>
saṃdhyā sarvasamudbhūtirbrahmavṛkṣāśrayānatiḥ  /<BR>
bījāṅkurasamudbhūtirmahāśaktirmahāmatiḥ  // KūrmP_1,11.125 //<BR>
khyātiḥ prajñā citiḥ saṃvit mahābhogīndraśāyinī  /<BR>
vikṛtiḥ śāṃsarī śāstrī gaṇagandharvasevitā  // KūrmP_1,11.126 //<BR>
vaiśvānarī mahāśālā devasenā guhapriyā  /<BR>
mahārātriḥ śivānandā śacī duḥ svapnanāśinī  // KūrmP_1,11.127 //<BR>
ijyā pūjyā jagaddhātrī durvijñeyā surūpiṇī  /<BR>
guhāmbikā guṇotpattirmahāpīṭhā marutsutā  // KūrmP_1,11.128 //<BR>
havyavāhāntarāgādiḥ havyavāhasamudbhavā  /<BR>
jagadyonirjaganmātā janmamṛtyujarātigā  // KūrmP_1,11.129 //<BR>
buddhimātā buddhimatī puruṣāntaravāsinī  /<BR>
tarasvinī samādhisthā trinetrā divisaṃsthitā  // KūrmP_1,11.130 //<BR>
sarvendriyamanomātā sarvabhūtahṛdi sthitā  /<BR>
saṃsāratāriṇī vidyā brahmavādimanolayā  // KūrmP_1,11.131 //<BR>
brahmāṇī bṛhatī brāhmī brahmabhūtā bhavāraṇiḥ  /<BR>
hiraṇmayī mahārātriḥ saṃsāraparivartikā  // KūrmP_1,11.132 //<BR>
sumālinī surūpā ca bhāvinī tāriṇī prabhā  /<BR>
unmīlanī sarvasahā sarvapratyayasākṣiṇī  // KūrmP_1,11.133 //<BR>
susaumyā candravadanā tāṇḍavāsaktamānasā  /<BR>
sattvaśuddhikarī śuddhirmalatrayavināśinī  // KūrmP_1,11.134 //<BR>
jagatpriyā jaganmūrtistrimūrtiramṛtāśrayā  /<BR>
nirāśrayā nirāhārā niraṅkuravanodbhavā  // KūrmP_1,11.135 //<BR>
candrahastā vicitrāṅgī stragviṇī padmadhāriṇī  /<BR>
parāvaravidhānajñā mahāpuruṣapūrvajā  // KūrmP_1,11.136 //<BR>
vidyeśvarapriyā vidyā vidyujjihvā jitaśramā  /<BR>
vidyāmayī sahastrākṣī sahastravadanātmajā  // KūrmP_1,11.137 //<BR>
sahastraraśmiḥ sattvasthā maheśvarapadāśrayā  /<BR>
kṣālinī sanmayī vyāptā taijasī padmabodhikā  // KūrmP_1,11.138 //<BR>
mahāmāyāśrayā mānyā mahādevamanoramā  /<BR>
vyomalakṣmīḥ siharathā cekitānāmitaprabhā  // KūrmP_1,11.139 //<BR>
vīreśvarī vimānasthā viśokāśokanāśinī  /<BR>
anāhatā kuṇḍalinā nalinī padmavāsinī  // KūrmP_1,11.140 //<BR>
sadānandā sadākīrtiḥ sarvabhūtāśrayasthitā  /<BR>
vāgdevatā brahmakalā kalātītā kalāraṇiḥ  // KūrmP_1,11.141 //<BR>
brahmaśrīrbrahmahṛdayā brahmaviṣṇuśivapriyā  /<BR>
vyomaśaktiḥ kriyāśaktirjñānaśaktiḥ parāgatiḥ  // KūrmP_1,11.142 //<BR>
kṣobhikā bandhikā bhedyā bhedābhedavivarjitā  /<BR>
abhinnābhinnasaṃsthānā vaṃśinī vaṃśahāriṇī  // KūrmP_1,11.143 //<BR>
guhyaśaktirguṇātītā sarvadā sarvatomukhī  /<BR>
bhaginī bhagavatpatnī sakalā kālakāriṇī  // KūrmP_1,11.144 //<BR>
sarvavit sarvatobhadrā guhyātītā guhāraṇiḥ  /<BR>
prakriyā yogamātā ca gaṅgā viśveśvareśvarī  // KūrmP_1,11.145 //<BR>
kapilā kāpilā kāntākanakābhākalāntarā  /<BR>
puṇyā puṣkariṇī bhoktrī purandarapurassarā  // KūrmP_1,11.146 //<BR>
poṣaṇī paramaiśvaryabhūtidā bhūtibhūṣaṇā  /<BR>
pañcabrahmasamutpattiḥ paramārthārthavigrahā  // KūrmP_1,11.147 //<BR>
dharmodayā bhānumatī yogijñeya manojavā  /<BR>
manoharā manorakṣā tāpasī vedarūpiṇī  // KūrmP_1,11.148 //<BR>
vedaśaktirvedamātā vedavidyāprakāśinī  /<BR>
yogeśvareśvarī mātā mahāśaktirmanomayī  // KūrmP_1,11.149 //<BR>
viśvāvasthā viyanmūrtirvidyunmālā vihāyasī  /<BR>
kiṃnarī surabhī vandyā nandinī nandivallabhā  // KūrmP_1,11.150 //<BR>
bhāratī paramānandā parāparavibhedikā  /<BR>
sarvapraharaṇopetā kāmyā kāmeśvareśvarī  // KūrmP_1,11.151 //<BR>
acintyācintyavibhavā hṛllekhā kanakaprabhā  /<BR>
kūṣmāṇḍī dhanaratnāḍhyā sugandhā gandhāyinī  // KūrmP_1,11.152 //<BR>
trivikramapadodbhūtā dhanuṣpāṇiḥ śivodayā  /<BR>
sudurlabhā dhanādyakṣā dhanyā piṅgalalocanā  // KūrmP_1,11.153 //<BR>
śāntiḥ prabhāvatī dīptiḥ paṅkajāyatalocanā  /<BR>
ādyā hṛtkamalodbhūtā gavāṃ matā raṇapriyā  // KūrmP_1,11.154 //<BR>
satkriyā girijā śuddhā nityapuṣṭā nirantarā  /<BR>
durgākātyāyanīcaṇḍī carcikā śāntavigrahā  // KūrmP_1,11.155 //<BR>
hiraṇyavarṇā rajanī jagadyantrapravartikā  /<BR>
mandarādrinivāsā ca śāradā svarṇamālinī  // KūrmP_1,11.156 //<BR>
ratnamālā ratnagarbhā pṛthvī viśvapramāthinī  /<BR>
padmānanā padmanibhā nityatuṣṭāmṛtodbhavā  // KūrmP_1,11.157 //<BR>
dhunvatī duḥ prakampyā ca sūryamātā dṛṣadvatī  /<BR>
mahendrabhaginī mānyā vareṇyā varadarpitā  // KūrmP_1,11.158 //<BR>
kalyāṇī kamalā rāmā pañcabhūtā varapradā  /<BR>
vācyā vareśvarī vandyā durjayā duratikramā  // KūrmP_1,11.159 //<BR>
kālarātrirmahāvegā vīrabhadrapriyā hitā  /<BR>
bhadrakālī jaganmātā bhaktānāṃ bhadradāyinī  // KūrmP_1,11.160 //<BR>
karālā piṅgalākārā nāmabhedāmahāmadā  /<BR>
yaśasvinī yaśodā ca ṣaḍadhvaparivartikā  // KūrmP_1,11.161 //<BR>
śaṅkhinī padminī sāṃkhyā sāṃkhyayogapravartikā  /<BR>
caitrā saṃvatsarārūḍhā jagatsaṃpūraṇīndrajā  // KūrmP_1,11.162 //<BR>
śumbhāriḥ khecarīsvasthā kambugrīvā kalipriyā  /<BR>
khagadhvajī khagārūḍhā parārghyā paramālinī  // KūrmP_1,11.163 //<BR>
aiśvaryavartmanilayā viraktā garuḍāsanā  /<BR>
jayantī hṛdguhā ramyā gahvireṣṭhā gaṇāgraṇīḥ  // KūrmP_1,11.164 //<BR>
saṃkalpasiddhā sāmyasthā sarvavijñānadāyinī  /<BR>
kalikalpaṣahantrī ca guhyopaniṣaduttamā  // KūrmP_1,11.165 //<BR>
niṣṭhā dṛṣṭiḥ smṛtirvyāptiḥ puṣṭistuṣṭiḥ kriyāvatī  /<BR>
viśvāmareśvareśānā bhuktirmuktīḥ śivāmṛtā  // KūrmP_1,11.166 //<BR>
lohitā sarpamālā ca bhīṣaṇī vanamālinī  /<BR>
anantaśayanānanyā naranārāyaṇodbhavā  // KūrmP_1,11.167 //<BR>
nṛsiṃhī daityamathanī śaṅkhacakragadādharā  /<BR>
saṃkarṣaṇasamutpattirambikāpādasaṃśrayā  // KūrmP_1,11.168 //<BR>
mahājvālā mahāmūrtiḥ sumūrtiḥ sarvakāmadhuk  /<BR>
suprabhā sustanā gaurī dharmakāmārthamokṣadā  // KūrmP_1,11.169 //<BR>
bhrūmadhyanilayā pūrvā purāṇapuruṣāraṇiḥ  /<BR>
mahāvibhūtidā madhyā sarojanayanā samā  // KūrmP_1,11.170 //<BR>
aṣṭādaśabhujānādyā nīlotpaladalaprabhā  /<BR>
sarvaśaktyāsanārūḍhā dharmādharmārthavarjitā  // KūrmP_1,11.171 //<BR>
vairāgyajñānaniratā nirālokā nirindriyā  /<BR>
vicitragahanādhārā śāśvatasthānavāsinī  // KūrmP_1,11.172 //<BR>
sthāneśvarī nirānandā triśūlavaradhāriṇī  /<BR>
aśeṣadevatāmūrtirdevatā varadevatā  /<BR>
gaṇāmbikā gireḥ putrī niśumbhavinipātinī  // KūrmP_1,11.173 //<BR>
avarṇa varṇarahitā nivarṇā bījasaṃbhavā  /<BR>
anantavarṇānanyasthā śaṅkarī śāntamānasā  // KūrmP_1,11.174 //<BR>
agotrā gomatī goptrī guhyarūpā guṇottarā  /<BR>
gaurgorgavyapriyā gauṇī gaṇeśvaranamaskṛtā  // KūrmP_1,11.175 //<BR>
satyamātrā satyasaṃdhā trisaṃdhyā saṃdhivarjitā  /<BR>
sarvavādāśrayā saṃkhyā saṃkhyayogasamudbhavā  // KūrmP_1,11.176 //<BR>
asaṃkhyeyāprameyākhyā śūnyā śuddhakulodbhavā  /<BR>
bindunādasamutpattiḥ śaṃbhuvāmā śaśiprabhā  // KūrmP_1,11.177 //<BR>
visaṅgā bhedarahitā manojñā madhusūdanī  /<BR>
mahāśrīḥ śrīsamutpattistamaḥ pāre pratiṣṭhitā  // KūrmP_1,11.178 //<BR>
tritattvamātā trividhā susūkṣmapadasaṃśrayā  /<BR>
śāntyatītā malātītā nirvikārā nirāśrayā  // KūrmP_1,11.179 //<BR>
śivākhyā cittanilayā śivajñānasvarūpiṇī  /<BR>
daityadānavanirmātrī kāśyapī kālakalpikā  // KūrmP_1,11.180 //<BR>
śāstrayoniḥ kriyāmūrtiścaturvargapradarśikā  /<BR>
nārāyaṇī narodbhūtiḥ kaumudī liṅgadhāriṇī  // KūrmP_1,11.181 //<BR>
kāmukī lalitā bhāvā parāparavibhūtidā  /<BR>
parāntajātamahimā baḍavā vāmalocanā  // KūrmP_1,11.182 //<BR>
subhadrā devakī sītā vedavedāṅgapāragā  /<BR>
manasvinī manyumātā mahāmanyusamudbhavā  // KūrmP_1,11.183 //<BR>
amṛtyuramṛtā svāhā puruhūtā puruṣṭutā  /<BR>
aśocyā bhinnaviṣayā hiraṇyarajatapriyā  // KūrmP_1,11.184 //<BR>
hiraṇyā rājatī haimī hemābharaṇabhūṣitā  /<BR>
vibhrājamānā durjñeyā jyotiṣṭomaphalapradā  // KūrmP_1,11.185 //<BR>
mahānidrāsamudbhūtiranidrā satyadevatā  /<BR>
dīrghākakudminī hṛdyā śāntidā śāntivardhinī  // KūrmP_1,11.186 //<BR>
lakṣmyādiśaktijananī śakticakrapravartikā  /<BR>
triśaktijananī janyā ṣaḍūrmiparirjitā  // KūrmP_1,11.187 //<BR>
sudhāmā karmakaraṇī yugāntadahanātmikā  /<BR>
saṃkarṣaṇī jagaddhātrī kāmayoniḥ kirīṭinī  // KūrmP_1,11.188 //<BR>
aindrī trailokyanamitā vaiṣṇavī parameśvarī  /<BR>
pradyumnadayitā dāntā yugmadṛṣṭistrilocanā  // KūrmP_1,11.189 //<BR>
madotkaṭā haṃsagatiḥ pracaṇḍā caṇḍavikramā  /<BR>
vṛṣāveśā viyanmātā vindhyaparvatavāsinī  // KūrmP_1,11.190 //<BR>
himavanmerunilayā kailāsagirivāsinī  /<BR>
cāṇūrahantṛtanayā nītijñā kāmarūpiṇī  // KūrmP_1,11.191 //<BR>
vedavidyāvratasnātā dharmaśīlānilāśanā  /<BR>
vīrabhadrapriyā vīrā mahākālasamudbhavā  // KūrmP_1,11.192 //<BR>
vidyādharapriyā siddhā vidyādharanirākṛtiḥ  /<BR>
āpyāyanī harantī ca pāvanī poṣaṇī khilā  // KūrmP_1,11.193 //<BR>
mātṛkā manmathodbhūtā vārijā vāhanapriyā  /<BR>
karīṣiṇī sudhāvāṇī vīṇāvādanatatparā  // KūrmP_1,11.194 //<BR>
sevitā sevikā sevyā sinīvālī garutmatī  /<BR>
arundhatī hiraṇyākṣī mṛgāṅkā mānadāyinī  // KūrmP_1,11.195 //<BR>
vasupradā vasumatī vasordhārā vasuṃdharā  /<BR>
dhārādharā varārohā varāvarasahastradā  // KūrmP_1,11.196 //<BR>
śrīphalā śrīmatī śrīśā śrīnivāsā śivapriyā  /<BR>
śrīdharā śrīkarī kalyā śrīdharārdhaśarīriṇī  // KūrmP_1,11.197 //<BR>
anantadṛṣṭirakṣudrā dhātrīśā dhanadapriyā  /<BR>
nihantrī daityasaṅghānāṃ sihikā sihavāhanā  // KūrmP_1,11.198 //<BR>
suṣeṇā candranilayā sukīrtiśchinnasaṃśayā  /<BR>
rasajñā rasadā rāmā lelihānāmṛtastravā  // KūrmP_1,11.199 //<BR>
nityoditā svayañjyotirutsukā mṛtajīvanī  /<BR>
vajradaṇḍā vajrajihvā vaidevī vajravigrahā  // KūrmP_1,11.200 //<BR>
maṅgalyā maṅgalā mālā malinā malahāriṇī  /<BR>
gāndharvo gāruḍī cāndrī kambalāśvatarapriyā  // KūrmP_1,11.201 //<BR>
saudāminī janānandā bhrukuṭīkuṭilānanā  /<BR>
karṇikārakarā kakṣyā kaṃsaprāṇāpahāriṇī  // KūrmP_1,11.202 //<BR>
yugandharā yugāvartā trisaṃdhyā harṣavardhanī  /<BR>
pratyakṣadevatā divyā divyagandhā divāparā  // KūrmP_1,11.203 //<BR>
śakrāsanagatā śākrī sādhvī nārī śavāsanā  /<BR>
iṣṭā viśiṣṭā śiṣṭeṣṭā śiṣṭāśiṣṭaprapūjitā  // KūrmP_1,11.204 //<BR>
śatarūpā śatāvartā vinatā surabhiḥ surā  /<BR>
surendramātā sudyumnā suṣumnā sūryasaṃsthitā  // KūrmP_1,11.205 //<BR>
samīkṣyā satpratiṣṭhā ca nivṛttirjñānapāragā  /<BR>
dharmaśāstrārthakuśalā dharmajñā dharmavāhanā  // KūrmP_1,11.206 //<BR>
dharmādharmavinirmātrī dhārmikāṇāṃ śivapradā  /<BR>
dharmaśaktirdharmamayī vidharmā viśvadharmiṇī  // KūrmP_1,11.207 //<BR>
dharmāntarā dharmameghā dharmapūrvā dhanāvahā  /<BR>
dharmopadeṣṭrī dharmatmā dharmagamyā dharādharā  // KūrmP_1,11.208 //<BR>
kāpālī śākalā mūrtiḥ kalā kalitavigrahā  /<BR>
sarvaśaktivinirmuktā sarvaśaktyāśrayāśrayā  // KūrmP_1,11.209 //<BR>
sarvā sarveśvarī sūkṣmā susūkṣmā jñānarūpiṇī  /<BR>
pradhānapuruṣeśeśā mahādevaikasākṣiṇī  /<BR>
sadāśivā viyanmūrtirviśvamūrtiramūrtikā  // KūrmP_1,11.210 //<BR>
evaṃ nāmnāṃ sahastreṇa stutvāsau himavān giriḥ  /<BR>
bhūyaḥ praṇamya bhītātmā provācedaṃ kṛtāñjaliḥ  // KūrmP_1,11.211 //<BR>
yadetadaiśvaraṃ rūpaṃ ghoraṃ te parameśvari  /<BR>
bhīto 'smi sāmprataṃ dṛṣṭvā rūpamanyat pradarśaya  // KūrmP_1,11.212 //<BR>
evamuktātha sā devī tena śailena pārvatī  /<BR>
saṃhṛtya darśayāmāsa svarūpamaparaṃ punaḥ  // KūrmP_1,11.213 //<BR>
nīlotpaladalaprakhyaṃ nīlotpalasugandhikam  /<BR>
dvinetraṃ dvibhujaṃ saumyaṃ nīlālakavibhūṣitam  // KūrmP_1,11.214 //<BR>
raktapādāmbujatalaṃ suraktakarapallavam  /<BR>
śrīmad viśālasaṃvṛttalalāṭatilakojjvalam  // KūrmP_1,11.215 //<BR>
bhūṣitaṃ cārusarvāṅgaṃ bhūṣaṇairatikomalam  /<BR>
dadhānamurasā mālāṃ viśālāṃ hemanirmitām  // KūrmP_1,11.216 //<BR>
īṣatsmitaṃ suvimboṣṭhaṃ nūpurārāvasaṃyutam  /<BR>
prasannavadanaṃ divyamanantamahimāspadam  // KūrmP_1,11.217 //<BR>
tadīdṛśaṃ samālokya svarūpaṃ śailasattamaḥ  /<BR>
bhītiṃ saṃtyajya hṛṣṭātmā babhāṣe parameśvarīm  // KūrmP_1,11.218 //<BR>
himavānuvāca<BR>
adya me saphalaṃ janma adya me saphalaṃ tapaḥ  /<BR>
yanme sākṣāt tvamavyaktāprasannā dṛṣṭigocarā  // KūrmP_1,11.219 //<BR>
tvayā sṛṣṭaṃ jagat sarvaṃ pradhānādyantvayi sthitam  /<BR>
tvayyeva līyate devi tvameva ca parā gatiḥ  // KūrmP_1,11.220 //<BR>
vadanti kecit tvāmeva prakṛtiṃ prakṛteḥ parām  /<BR>
apare paramārthajñāḥ śiveti śivasaṃśraye  // KūrmP_1,11.221 //<BR>
tvayi pradhānaṃ puruṣo mahān brahmā tatheśvaraḥ  /<BR>
avidyā niyatirmāyā kalādyāḥ śataśo 'bhavan  // KūrmP_1,11.222 //<BR>
tvaṃ hi sā paramā śaktiranantā parameṣṭhinī  /<BR>
sarvabhedavinirmuktā sarvebhedāśrayā nijā  // KūrmP_1,11.223 //<BR>
tvāmadhiṣṭhāya yogeśi mahādevo maheśvaraḥ  /<BR>
pradhānādyaṃ jagat kṛtsnaṃ karoti vikaroti ca  // KūrmP_1,11.224 //<BR>
tvayaiva saṃgato devaḥ svamānandaṃ samaśnute  /<BR>
tvameva paramānandastvamevānandadāyinī  // KūrmP_1,11.225 //<BR>
tvamakṣaraṃ paraṃ vyoma mahajjyotirnirañjanam  /<BR>
śivaṃ sarvagataṃ sūkṣmaṃ paraṃ brahmā sanātanam  // KūrmP_1,11.226 //<BR>
tvaṃ śakraḥ sarvadevānāṃ brahmā brahmavidāmasi  /<BR>
vāyurbalavatāṃ devi yogināṃ tvaṃ kumārakaḥ  // KūrmP_1,11.227 //<BR>
ṛṣīṇāṃ ca vasiṣṭhastvaṃ vyāso vedavidāmasi  /<BR>
sāṃkhyānāṃ kapilo devo rudrāṇāmasi śaṅkaraḥ  // KūrmP_1,11.228 //<BR>
ādityānāmupendrastvaṃ vasūnāṃ caiva pāvakaḥ  /<BR>
vedānāṃ sāmavedastvaṃ gāyatrī chandasāmasi  // KūrmP_1,11.229 //<BR>
adhyātmavidyā vidyānāṃ gatīnāṃ param gatiḥ  /<BR>
māyā tvaṃ sarvaśaktīnāṃ kālaḥ kalayatāmasi  // KūrmP_1,11.230 //<BR>
oṅkāraḥ sarvaguhyānāṃ varṇānāṃ ca dvijāttamaḥ  /<BR>
āśramāṇāṃ ca gārhasthyamīśvarāṇāṃ maheśvaraḥ  // KūrmP_1,11.231 //<BR>
puṃsāṃ tvamekaḥ puruṣaḥ sarvabhūtahṛdi sthitaḥ  /<BR>
sarvopaniṣadāṃ devi guhyopaniṣaducyate  // KūrmP_1,11.232 //<BR>
īśānaścāsi kalpānāṃ yugānāṃ kṛtameva ca  /<BR>
ādityaḥ sarvamārgāṇāṃ vācāṃ devi sarasvatī  // KūrmP_1,11.233 //<BR>
tvaṃ lakṣmīścārurūpāṇāṃ viṣṇurmāyāvināmasi  /<BR>
arundhatī satīnāṃ tvaṃ suparṇaḥ patatāmasi  // KūrmP_1,11.234 //<BR>
sūktānāṃ pauruṣaṃ sūktaṃ jyeṣṭhasāma ca sāmasu  /<BR>
sāvitrī cāsi japyānāṃ yajuṣāṃ śatarudriyam  // KūrmP_1,11.235 //<BR>
parvatānāṃ mahāmerurananto bhogināmasi  /<BR>
sarveṣāṃ tvaṃ paraṃ brahma tvanmayaṃ sarvameva hi  // KūrmP_1,11.236 //<BR>
rūpaṃ tavośeṣakalāvihīna-<BR>
magocaraṃ nirmalamekarūpam  /<BR>
anādimadhyāntamanantāmādyaṃ<BR>
namāmi satyaṃ tamasaḥ parastāt  // KūrmP_1,11.237 //<BR>
yadeva paśyanti jagatprasūtiṃ<BR>
vedāntavijñānaviniścitārthāḥ  /<BR>
ānandamātraṃ praṇavābhidhānaṃ<BR>
tadeva rūpaṃ śaraṇaṃ prapadye  // KūrmP_1,11.238 //<BR>
aśeṣabhūtāntarasanniviṣṭaṃ<BR>
pradhānapuṃyogaviyogahetum  /<BR>
tejomayaṃ janmavināśahīnaṃ<BR>
prāṇābhidhānaṃ praṇato 'smi rūpam  // KūrmP_1,11.239 //<BR>
ādyantahīnaṃ jagadātmabhūtaṃ<BR>
vibhinnasaṃsthaṃ prakṛteḥ parastāt  /<BR>
kūṭasthamavyaktavapustavaiva<BR>
namāmi rūpaṃ puruṣābhidhānam  // KūrmP_1,11.240 //<BR>
sarvāśrayaṃ sarvajagadvidhānaṃ<BR>
sarvatragaṃ janmavināśahīnam  /<BR>
sūkṣmaṃ vicitraṃ triguṇaṃ pradhānaṃ<BR>
nato 'smi te rūpamaluptabhedam  // KūrmP_1,11.241 //<BR>
ādyaṃ mahat te puruṣātmarūpaṃ<BR>
prakṛtyavasthaṃ triguṇātmabījam  /<BR>
aiśvaryavijñānavirāgadharmaiḥ<BR>
samanvitaṃ devi nato 'smi rūpam  // KūrmP_1,11.242 //<BR>
dvisaptalokātmakamambusaṃsthaṃ<BR>
vicitrabhedaṃ puruṣaikanātham  /<BR>
anantabhūtairadhivāsitaṃ te<BR>
nato 'smi rūpaṃ jagadaṇḍasaṃjñam  // KūrmP_1,11.243 //<BR>
aśeṣavedātmakamekamādyaṃ<BR>
svatejasā pūritalokabhedam  /<BR>
trikālahetuṃ rapameṣṭhisaṃjñaṃ<BR>
namāmi rūpaṃ ravimaṇḍalastham  // KūrmP_1,11.244 //<BR>
sahastramūrdhānamanantaśaktiṃ<BR>
sahastrabāhuṃ puruṣaṃ purāṇam  /<BR>
śayānamantaḥ salile tathaiva<BR>
nārāyaṇākhyaṃ praṇato 'smi rūpam  // KūrmP_1,11.245 //<BR>
daṃṣṭrākarālaṃ tridaśābhivandyaṃ<BR>
yugāntakālānalakalparūpam  /<BR>
aśeṣabhūtāṇḍavināśahetuṃ<BR>
namāmi rūpaṃ tava kālasaṃjñam  // KūrmP_1,11.246 //<BR>
phaṇāsahastreṇa virājamānaṃ<BR>
bhogīndramukhyairabhipūjyamānam  /<BR>
janārdanārūḍhatanuṃ prasuptaṃ<BR>
nato 'smi rūpaṃ tava śeṣasaṃjñam  // KūrmP_1,11.247 //<BR>
avyāhataiśvaryamayugmanetraṃ<BR>
brahmāmṛtānandarasajñamekam  /<BR>
yugāntaśeṣaṃ divi nṛtyamānaṃ<BR>
nato 'smi rūpaṃ tava rudrasaṃjñam  // KūrmP_1,11.248 //<BR>
prahīṇaśokaṃ vimalaṃ pavitraṃ<BR>
surāsurairarcitāpādapadmam  /<BR>
sukomalaṃ devi viśālaśumraṃ<BR>
namāmi te rūpamidaṃ namāsi  // KūrmP_1,11.249 //<BR>
oṃ namaste mahādevi namaste parameśvari  /<BR>
namo bhagavatīśāni śivāyai te namo namaḥ  // KūrmP_1,11.250 //<BR>
tvanmayo 'haṃ tvadādhārastvameva ca gatirmama  /<BR>
tvāmeva śaraṇaṃ yāsye prasīda parameśvari  // KūrmP_1,11.251 //<BR>
mayā nāsti samo loke devo vādānavo 'pi vā  /<BR>
jaganmātaiva matputrī saṃbhūtā tapasā yataḥ  // KūrmP_1,11.252 //<BR>
eṣā tavāmbikā devi kilābhūta pitṛkanyakā  /<BR>
menāśeṣajaganmāturaho vuṇyasya gauravam  // KūrmP_1,11.253 //<BR>
pāhi māmamareśāni menayā saha sarvadā  /<BR>
namāmi tava pādābjaṃ vrajāmi śaraṇaṃ śivām  // KūrmP_1,11.254 //<BR>
aho me sumahad bhāgyaṃ mahādevīsamāgamāt  /<BR>
ājñāpaya mahādevi kiṃ kariṣyāmi śaṅkari  // KūrmP_1,11.255 //<BR>
etāvaduktvā vacanaṃ tadā himagirīśvaraḥ  /<BR>
saṃprekṣaṇamāṇo girijāṃ prāñjaliḥ pārśvato 'bhavat  // KūrmP_1,11.256 //<BR>
atha sā tasya vacanaṃ niśamya jagato 'raṇiḥ  /<BR>
sasmitaṃ prāha pitaraṃ smṛtvā paśupatiṃ patim  // KūrmP_1,11.257 //<BR>
devyuvāca<BR>
śṛṇuṣva caitat paramaṃ guhyamīśvaragocaram  /<BR>
upadeśaṃ giriśreṣṭha sevitaṃ brahmavādibhiḥ  // KūrmP_1,11.258 //<BR>
yanme sākṣāt paraṃ rūpamaiśvaraṃ dṛṣṭamadbhutam  /<BR>
sarvaśaktisamāyuktamanantaṃ prerakaṃ param  // KūrmP_1,11.259 //<BR>
śāntaḥ samāhitamanā dambhāhaṅkāravarjitaḥ  /<BR>
tanniṣṭhastatparo bhūtvā tadeva śaraṇaṃ vraja  // KūrmP_1,11.260 //<BR>
bhaktyā tvananyayā tāta padbhāvaṃ paramāśritaḥ  /<BR>
sarvayajñatapodānaistadevārcaya sarvadā  // KūrmP_1,11.261 //<BR>
tadeva manasā paśya tad dhyāyasva japasva ca  /<BR>
mamopadeśāt saṃsāraṃ nāśayāmi tavānagha  // KūrmP_1,11.262 //<BR>
ahaṃ vai matparān bhaktānaiśvaraṃ yogamāsthitān  /<BR>
saṃsārasāgarādasmāduddharāmyacireṇa tu  // KūrmP_1,11.263 //<BR>
dhyānena karmayogena bhaktyā jñānena caiva hi  /<BR>
prāpyāhaṃ te giriśreṣṭha nānyathā karmakoṭibhiḥ  // KūrmP_1,11.264 //<BR>
śrutismṛtyuditaṃ samyak karma varṇāśramātmakam  /<BR>
adhyātmajñānasahitaṃ muktaye satataṃ kuru  // KūrmP_1,11.265 //<BR>
dharmāt saṃjāyate bhaktirbhaktyā saṃprāpyate param  /<BR>
śrutismṛtibhyāmudito dharmo yajñādiko mataḥ  // KūrmP_1,11.266 //<BR>
nānyato jāyate dharmo vedād dharmo hi nirbabhau  /<BR>
tasmānmumukṣurdharmārtho madrūpaṃ vedamāśrayet  // KūrmP_1,11.267 //<BR>
mamaivaiṣā parā śaktirvedasaṃjñā purātanī  /<BR>
ṛgyajuḥ sāmarūpeṇa sargādau saṃpravartate  // KūrmP_1,11.268 //<BR>
teṣāmeva ca guptyarthaṃ vedānāṃ bhagavānajaḥ  /<BR>
brāhmaṇādīn sasarjātha sve sve karmaṇyayojayat  // KūrmP_1,11.269 //<BR>
ye na kurvanti tad dharmaṃ tadarthaṃ brahmanirmitam  /<BR>
teṣāmadhastād narakāṃstāmistrādīnakalpayat  // KūrmP_1,11.270 //<BR>
na ca vedād ṛte kiñcicchāstradharmābhidhāyakam  /<BR>
yo 'nyatraramateso 'saunasaṃbhāṣyo dvijātibhiḥ  // KūrmP_1,11.271 //<BR>
yāni śāstrāṇi dṛśyante loke 'smin vividhānitu  /<BR>
śrutismṛtiviruddhāni niṣṭhā teṣāṃ hi tāmasī  // KūrmP_1,11.272 //<BR>
kāpālaṃ pañcarātraṃ ca yāmalaṃ vāmamārhatam  /<BR>
evaṃvidhāni cānyāni mohanārthāni tāni tu  // KūrmP_1,11.273 //<BR>
ye kuśāstrābhiyogena mohayantīha mānavān  /<BR>
mayā sṛṣṭāni śāstrāṇi mohāyaiṣāṃ bhavāntare  // KūrmP_1,11.274 //<BR>
vedārthavittamaiḥ kāryaṃ yat smṛtaṃ karma vaidikam  /<BR>
tat prayatnena kurvanti matpriyāste hi ye narāḥ  // KūrmP_1,11.275 //<BR>
varṇānāmanukampārthaṃ manniyogād virāṭ svayam  /<BR>
svāyaṃbhuvo manurdhārmān munīnāṃ pūrvamuktavānā  // KūrmP_1,11.276 //<BR>
śrutvā cānye 'pi munayastanmukhād dharmamuttamam  /<BR>
cakrurdharmapratiṣṭhārthaṃ dharmaśāstrāṇi caiva hi  // KūrmP_1,11.277 //<BR>
teṣu cāntarhiteṣvevaṃ yugānteṣu maharṣayaḥ  /<BR>
brahmaṇo vacanāt tāni kariṣyanti yuge yuge  // KūrmP_1,11.278 //<BR>
aṣṭādaśa purāṇāni vyāsena kathitāni tu  /<BR>
niyogād brahmaṇo rājaṃsteṣu dharmaḥ pratiṣṭhitaḥ  // KūrmP_1,11.279 //<BR>
anyānyupapurāṇāni tacchiṣyaiḥ kathitāni tu  /<BR>
yuge yuge 'tra sarveṣāṃ kartā vai dharmaśāstravit  // KūrmP_1,11.280 //<BR>
śikṣā kalpo vyākaraṇaṃ niruktaṃ chanda eva ca  /<BR>
jyotiḥ śāstraṃ nyāyavidyā mīmāṃsā copabṛṃhaṇam  // KūrmP_1,11.281 //<BR>
evaṃ caturdaśaitāni vidyāsthānāni sattama  /<BR>
caturvedaiḥ sahoktāni dharmo nānyatra vidyate  // KūrmP_1,11.282 //<BR>
evaṃ paitāmahaṃ dharmaṃ manuvyāsādayaḥ param  /<BR>
sthāpayanti mamādeśād yāvadābhūtasaṃplavam  // KūrmP_1,11.283 //<BR>
brahmaṇā saha te sarve saṃprāpte pratisaṃcare  /<BR>
parasyānte kṛtātmānaḥ praviśanti paraṃ padam  // KūrmP_1,11.284 //<BR>
tasmāt sarvaprayatnena dharmārthaṃ vedamāśrayet  /<BR>
dharmeṇa sahitaṃ jñānaṃ paraṃ brahma prakāśayet  // KūrmP_1,11.285 //<BR>
ye tu saṅgān parityajya māmeva śaraṇaṃ gatāḥ  /<BR>
upāsate sadā bhaktyā yogamaiśvaramāsthitāḥ  // KūrmP_1,11.286 //<BR>
sarvabhūtadayāvantaḥ śāntā dāntā vimatsarāḥ  /<BR>
amānino buddhimantastāpasāḥ śaṃsitavratāḥ  // KūrmP_1,11.287 //<BR>
maccittā madgataprāṇā majjñānakathane ratāḥ  /<BR>
saṃnyāsino gṛhasthāśca vanasthā brahmacāriṇaḥ  // KūrmP_1,11.288 //<BR>
teṣāṃ nityābhiyuktānāṃ māyātattvasamutthitam  /<BR>
nāśayāmi tamaḥ kṛtsnaṃ jñānadīpane mā cirāt  // KūrmP_1,11.289 //<BR>
te sunirdhūtatamaso jñānenaikena manmayāḥ  /<BR>
sadānandāstu saṃsāre na jāyante punaḥ punaḥ  // KūrmP_1,11.290 //<BR>
tasmāt sarvaprakāreṇa madbhakto matparāyaṇaḥ  /<BR>
māmevārcaya sarvatra menayā saha saṃgataḥ  // KūrmP_1,11.291 //<BR>
aśakto yadi me dhyātumaiśvaraṃ rūpamavyayam  /<BR>
tato me sakalaṃ rūpaṃ kālādyaṃ śaraṇaṃ vraja  // KūrmP_1,11.292 //<BR>
yad yat svarūpaṃ me tāta manaso gocaraṃ bhavet  /<BR>
tanniṣṭhastatparo bhūtvā tadarcanaparo bhava  // KūrmP_1,11.293 //<BR>
yattu me niṣkalaṃ rūpaṃ cinmātraṃ kevalaṃ śivam  /<BR>
sarvopādhivinirmuktamanantamamṛtaṃ param  // KūrmP_1,11.294 //<BR>
jñānenaikena tallabhyaṃ kleśena paramaṃ padam  /<BR>
jñānameva prapaśyanto māmeva praviśanti te  // KūrmP_1,11.295 //<BR>
tadbuddhayastadātmānastanniṣṭhāstatparāyaṇāḥ  /<BR>
gacchantyapunarāvṛttiṃ jñānanirdhūtakalmaṣāḥ  // KūrmP_1,11.296 //<BR>
māmanāśritya paramaṃ nirvāṇamamalaṃ padam  /<BR>
prāpyate na hi rājendra tato māṃ śaraṇaṃ vraja  // KūrmP_1,11.297 //<BR>
ekatvena pṛthaktvena tathā cobhayato 'pi vā  /<BR>
māmupāsya mahārāja tato yāsyāsi tatpadam  // KūrmP_1,11.298 //<BR>
māmanāśritya tat tattvaṃ svabhāvavimalaṃ śivam  /<BR>
jñāyate na hi rājendra tato māṃ śaraṇaṃ vraja  // KūrmP_1,11.299 //<BR>
tasmāt tvamakṣaraṃ rūpaṃ nityaṃ cārūpamaiśvaram  /<BR>
ārādhaya prayatnena tato bandhaṃ prahāsyasi  // KūrmP_1,11.300 //<BR>
karmaṇā manasā vācā śivaṃ sarvatra sarvadā  /<BR>
samārādhaya bhāvena tato yāsyasi tatpadam  // KūrmP_1,11.301 //<BR>
na vai paśyanti tat tattvaṃ mohitā mama māyayā  /<BR>
anādyanantaṃ paramaṃ maheśvaramajaṃ śivam  // KūrmP_1,11.302 //<BR>
sarvabhūtātmabhūtasthaṃ sarvādhāraṃ nirañjanam  /<BR>
nityānandaṃ nirābhāsaṃ nirguṇaṃ tamasaḥ param  // KūrmP_1,11.303 //<BR>
advaitamacalaṃ brahma niṣkalaṃ niṣprapañcakam  /<BR>
svasaṃvedyamavedyaṃ tat pare vyomni vyavasthitam  // KūrmP_1,11.304 //<BR>
sūkṣmeṇa tamasā nityaṃ veṣṭitā mama māyayā  /<BR>
saṃsārasāgare ghore jāyante ca punaḥ punaḥ  // KūrmP_1,11.305 //<BR>
bhaktyā tvananyayā rājan samyag jñānena caiva hi  /<BR>
anveṣṭavyaṃ hi tad brahma janmabandhanivṛttaye  // KūrmP_1,11.306 //<BR>
ahaṅkāraṃ ca mātsaryaṃ kāmaṃ krodhaṃ parigraham  /<BR>
adharmābhiniveśaṃ ca tyaktvā vairāgyamāsthitaḥ  // KūrmP_1,11.307 //<BR>
sarvabhūteṣu cātmānaṃ sarvabhūtāni cātmani  /<BR>
anvīkṣya cātmanātmānaṃ brahmabhūyāya kalpate  // KūrmP_1,11.308 //<BR>
brahmabhūtaḥ prasannātmā sarvabhūtābhayapradaḥ  /<BR>
aiśvarīṃ paramāṃ bhaktiṃ vindetānanyagāminīm  // KūrmP_1,11.309 //<BR>
vīkṣate tat paraṃ tattvamaiśvaraṃ brahmaniṣkalam  /<BR>
sarvasaṃsāranirmukto brahmaṇeyavāvatiṣṭhate  // KūrmP_1,11.310 //<BR>
brahmaṇo hi pratiṣṭhāyaṃ parasya paramaḥ śivaḥ  /<BR>
anantasyāvyayasyaikaḥ svātmādhāro maheśvaraḥ  // KūrmP_1,11.311 //<BR>
jñānena karmayogena bhaktiyogena vā nṛpa  /<BR>
sarvasaṃsāramuktyarthamīśvaraṃ satataṃ śraya  // KūrmP_1,11.312 //<BR>
eṣa guhyopadeśaste mayā datto girīśvara  /<BR>
anvīkṣya caitadakhilaṃ yatheṣṭaṃ kartumarhasi  // KūrmP_1,11.313 //<BR>
ahaṃ vai yācitā devaiḥ saṃjātā parameśvarāt  /<BR>
vinindya dakṣaṃ pitaraṃ maheśvaravinindakam  // KūrmP_1,11.314 //<BR>
dharmasaṃsthāpanārthāya tavārādhanakāraṇāt  /<BR>
menādehasamutpannā tvāmeva pitaraṃ śritā  // KūrmP_1,11.315 //<BR>
sa tvaṃ niyogād devasya brahmaṇaḥ paramātmanaḥ  /<BR>
pridāsyase māṃ rudrāya svayaṃvarasamāgame  // KūrmP_1,11.316 //<BR>
tatsaṃbandhācca te rājan sarve devāḥ savāsavāḥ  /<BR>
tvāṃ namasyanti vai tāta prasīdati ca śaṅkaraḥ  // KūrmP_1,11.317 //<BR>
tasmāt sarvaprayatnena māṃ viddhīśvaragocarām  /<BR>
saṃpūjya devamīśānaṃ śaraṇyaṃ śaraṇaṃ vraja  // KūrmP_1,11.318 //<BR>
sa evamukto bhagavān devadevyā girīśvaraḥ  /<BR>
praṇamya śirasā devīṃ prāñjaliḥ punarabravīt  // KūrmP_1,11.319 //<BR>
vistareṇa maheśāni yogaṃ māheśvaraṃ param  /<BR>
jñānaṃ caivātmano yogaṃ sādhanāni pracakṣva me  // KūrmP_1,11.320 //<BR>
tasyaitat paramaṃ jñānamātmayogamanuttamam  /<BR>
yathāvad vyājahāreśāsādhanānica vistarāt  // KūrmP_1,11.321 //<BR>
niśamya vadanāmbhojād girīndro lokapūjitaḥ  /<BR>
lokamātuḥ paraṃ jñānaṃ yogāsakto 'bhavatpunaḥ  // KūrmP_1,11.322 //<BR>
pradadau ca maheśāya pārvatīṃ bhāgyagauravāt  /<BR>
niyogād brahmaṇaḥ sādhvīṃ devānāṃ caiva saṃnidhau  // KūrmP_1,11.323 //<BR>
ya imaṃ paṭhate 'dhyāyaṃ devyā māhātmyakīrtanam  /<BR>
śivasya saṃnidhau bhaktyā sucistadbhāvabhāvitaḥ  // KūrmP_1,11.324 //<BR>
sarvapāpavinirmukto divyayogasamanvitaḥ  /<BR>
ullaṅghya brahmaṇo lokandevyāḥ sthānamavāpnuyāt  // KūrmP_1,11.325 //<BR>
yaścaitat paṭhate stotraṃ brāhmaṇānāṃ samīpataḥ  /<BR>
devyāḥ samāhitamanāḥ sarvapāpaiḥ pramucyate  // KūrmP_1,11.326 //<BR>
nāmnāmaṣṭasahastraṃ tu devyā yat samudīritam  /<BR>
jñātvār'kamaṇḍalagatāṃ saṃbhāvya parameśvarīm  // KūrmP_1,11.327 //<BR>
abhyarcya gandhapuṣpādyairbhaktiyogasamanvitaḥ  /<BR>
saṃsmaran paramaṃ bhāvaṃ devyā māheśvaraṃ param  // KūrmP_1,11.328 //<BR>
ananyamānaso nityaṃ japedāmaraṇād dvijaḥ  /<BR>
so 'ntakāle smṛtiṃ labdhvāparaṃ brahmādhigacchati  // KūrmP_1,11.329 //<BR>
athavā jāyate vipro brāhmaṇānāṃ kule śucau  /<BR>
pūrvasaṃskāramāhātmyād brahmavidyāmavāpya saḥ  // KūrmP_1,11.330 //<BR>
saṃprāpya yogaṃ paramaṃ divyaṃ tat pārameśvaram  /<BR>
śāntaḥ sarvagāto bhūtvā śivasāyujyamānapnuyāt  // KūrmP_1,11.331 //<BR>
pratyekaṃ cātha nāmāni juhuyāt savanatrayam  /<BR>
pūtanādikṛtairdeṣairgrahadoṣaiśca mucyate  // KūrmP_1,11.332 //<BR>
japed vāharaharnityaṃ saṃvatsaramatandritaḥ  /<BR>
śrīkāmaḥ pārvatīṃ devīṃ pūjayitvā vidhānataḥ  // KūrmP_1,11.333 //<BR>
saṃpūjya pārśvataḥ śaṃbhuṃ trinetraṃ bhaktisaṃyutaḥ  /<BR>
labhate mahatīṃ lakṣmīṃ mahādevaprasādataḥ  // KūrmP_1,11.334 //<BR>
tasmāt sarvaprayatnena japtavyaṃ hi dvijātibhiḥ  /<BR>
sarvapāpānodārthaṃ devyā nāma sahastrakam  // KūrmP_1,11.335 //<BR>
prasaṅgāt kathitaṃ viprā devyā māhātmyamuttamam  /<BR>
ataḥ paraṃ prajāsargaṃ bhṛgvādīnāṃ nibodhata  // KūrmP_1,11.336 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge ekādaśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
bhṛgoḥ khyātyāṃ samutpannā lakṣmīrnārāyaṇapriyā  /<BR>
devau dhātāvidhātārau merorjāmātarau tathā  // KūrmP_1,12.1 //<BR>
āyatirniyatirmeroḥ kanye caiva mahātmanaḥ  /<BR>
dhātāvidhātroste bhārye tayorjātau sutāvubhau  // KūrmP_1,12.2 //<BR>
prāṇaścaiva mṛkaṇḍuśca mārkaṇḍeyo mṛkaṇḍutaḥ  /<BR>
tathā vedaśirā nāma prāṇasya dyutimān sutaḥ  // KūrmP_1,12.3 //<BR>
marīcerapi saṃbhūtiḥ paurṇamāsamasūyata  /<BR>
kanyācatuṣṭayaṃ caiva sarvalakṣaṇasaṃyutam  // KūrmP_1,12.4 //<BR>
tuṣṭirjyeṣṭhā tathā vṛṣṭiḥ kṛṣṭiścāpacitistathā  /<BR>
virajāḥ parvaścaiva paurṇamāsasya tau sutau  // KūrmP_1,12.5 //<BR>
kṣamā tu suṣuve putrān pulahasya prajāpateḥ  /<BR>
kardamaṃ ca varīyāṃsaṃ sahiṣṇuṃ munisattamam  // KūrmP_1,12.6 //<BR>
tathaiva ca kanīyāsaṃ taponirdhūtakalpaṣam  /<BR>
anasūyā tathaivātrerjajñe putrānakalpaṣān  // KūrmP_1,12.7 //<BR>
somaṃ durvāsasaṃ caiva dattātreyaṃ ca yoginam  /<BR>
smṛtiścāṅgirasaḥ putrīrjajñe lakṣaṇasaṃyutāḥ  // KūrmP_1,12.8 //<BR>
sinīvālīṃ kuhūṃ caiva rākāmanumatiṃ tathā  /<BR>
prītyāṃ pulastyo bhagavān dattātrimasṛjat prabhuḥ  // KūrmP_1,12.9 //<BR>
pūrvajanmani so 'gastyaḥ smṛtaḥ svāyaṃbhuve 'ntare  /<BR>
vedabāhuṃ tathā kanyāṃ sannatiṃ nāma nāmataḥ  // KūrmP_1,12.10 //<BR>
putrāṇāṃ ṣaṣṭisāhastraṃ saṃtatiḥ suṣuve kratoḥ  /<BR>
te cordhvaretasaḥ sarve bālakhilyā iti smṛtāḥ  // KūrmP_1,12.11 //<BR>
vasiṣṭhaśca tathorjāyāṃ saptaputrānajījanat  /<BR>
kanyāṃ ca puṇḍarīkākṣāṃ sarveśobhāsamanvitām  // KūrmP_1,12.12 //<BR>
rajohaścordhvabāhuśca savanaścānaghastathā  /<BR>
sutapāḥ śukra ityete sapta putrā mahaujasaḥ  // KūrmP_1,12.13 //<BR>
yo 'sau rudrātmako vahnirbrahmaṇastanayo dvijāḥ  /<BR>
svāhā tasmāt sutān lebhe trīnudārān mahaujasaḥ  // KūrmP_1,12.14 //<BR>
pāvakaḥ pavamānaśca śuciragniśca te trayaḥ  /<BR>
nirmathyaḥ pavamānaḥ syād vaidyutaḥ pāvakaḥ smṛtaḥ  // KūrmP_1,12.15 //<BR>
yaścāsau tapate sūryaḥ śuciragnistvasau smṛtaḥ  /<BR>
teṣāṃ tu saṃtatāvanye catvāriṃśca pañca ca  // KūrmP_1,12.16 //<BR>
pāvakaḥ pavamānaśca śucisteṣāṃ pitā ca yaḥ  /<BR>
ete caikonapañcāśad vahnayaḥ parikīrtitaḥ  // KūrmP_1,12.17 //<BR>
sarve tapasvinaḥ proktāḥ sarve yajñeṣu bhāginaḥ  /<BR>
rudrātmakāḥ smṛtāḥ sarve tripuṇḍrāṅkitamastakāḥ  // KūrmP_1,12.18 //<BR>
ayajvānaśca yajvānaḥ pitaro brahmaṇaḥ smṛtāḥ  /<BR>
agniṣvāttā barhiṣado dvidhā teṣāṃ vyavasthitiḥ  // KūrmP_1,12.19 //<BR>
tebhyaḥ svadhā sutāṃ jajñe menāṃ vaitaraṇīṃ tathā  /<BR>
te ubhe brahmavādinyau yoginyau munisattamāḥ  // KūrmP_1,12.20 //<BR>
asūta menā mainākaṃ krauñcaṃ tasyānujaṃ tathā  /<BR>
gaṅgā himavato jajñe sarvalokaikapāvanī  // KūrmP_1,12.21 //<BR>
svayogāgnibalād devīṃ lebhe putrīṃ maheśvarīṃ  /<BR>
yathāvat kathitaṃ pūrvaṃ devyā māhātmyamuttamam  // KūrmP_1,12.22 //<BR>
eṣā dakṣasya kanyānāṃ mayāpatyānusaṃtatiḥ  /<BR>
vyākhyātā bhavatāmadya manoḥ sṛṣṭiṃ nibodhata  // KūrmP_1,12.23 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge dvādaśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
priyavratottānapādau manoḥ svāyaṃbhuvasya tu  /<BR>
dharmajñau sumahāvīryau śatarūpā vyajījanat  // KūrmP_1,13.1 //<BR>
tatastūttānapādasya dhruvo nāma suto 'bhavat  /<BR>
bhakto nārāyaṇe deve prāptavān sthānamuttamam  // KūrmP_1,13.2 //<BR>
dhruvāt śliṣṭiñca bhavyaṃ ca bhāryā śambhurvyajāyata  /<BR>
śliṣṭerādhatta succhāyā pañca putrānakalpaṣān  // KūrmP_1,13.3 //<BR>
vasiṣṭhavacanād devī tapastaptvā suduścaram  /<BR>
ārādhya puruṣaṃ viṣṇuṃ śālagrāme janārdanam  // KūrmP_1,13.4 //<BR>
ripuṃ ripuñjayaṃ vipraṃ vṛkalaṃ vṛṣatejasam  /<BR>
nārāyaṇaparān śuddhān svadharmaparipālakān  // KūrmP_1,13.5 //<BR>
riporādhatta bṛhatī cakṣuṣaṃ sarvatejasam  /<BR>
so 'jījanat puṣkariṇyāṃ vairaṇyāṃ cākṣuṣaṃ manum  /<BR>
prajāpaterātmajāyāṃ vīraṇasya mahātmanaḥ  // KūrmP_1,13.6 //<BR>
manorajāyanta daśa naḍvalāyāṃ mahaujasaḥ  /<BR>
kanyāyāṃ sumahāvīryā vairājasya prajāpateḥ  // KūrmP_1,13.7 //<BR>
ūruḥ pūruḥ śatadyumnastapasvī satyavāk śuciḥ  /<BR>
agniṣṭudatirātraśca sudyumnaścābhimanyukaḥ  // KūrmP_1,13.8 //<BR>
ūrorajanayat putrān ṣaḍāgneyī mahābalān  /<BR>
aṅgaṃ sumanasaṃ svātiṃ kratumaṅgirasaṃ śivam  // KūrmP_1,13.9 //<BR>
aṅgād veno 'bhavat paścād bainyo venādajāyata  /<BR>
yo 'sau pṛthuriti khyātaḥ prajāpālo mahābalaḥ  // KūrmP_1,13.10 //<BR>
yena dugdhā mahī pūrvaṃ prājānāṃ hitakāraṇāt  /<BR>
niyogād brahmaṇaḥ sārdhaṃ devendreṇa mahaujasā  // KūrmP_1,13.11 //<BR>
venaputrasya vitate purā paitāmahe makhe  /<BR>
sūtaḥ paurāṇiko jajñe māyārūpaḥ svayaṃ hariḥ  // KūrmP_1,13.12 //<BR>
pravaktā sarvaśāstrāṇāṃ dharmajño guṇavatsalaḥ  /<BR>
taṃ māṃ nitta muniśreṣṭhāḥ pūrvodbhūtaṃ sanātanam  // KūrmP_1,13.13 //<BR>
asmin manvantare vyāsaḥ kṛṣṇadvaipāyanaḥ svayam  /<BR>
śrāvayāmāsa māṃ prītyā purāṇaṃ puruṣo hariḥ  // KūrmP_1,13.14 //<BR>
madanvaye tu ye sūtāḥ saṃbhūtā vedavarjitāḥ  /<BR>
teṣāṃ purāṇavaktṛtvaṃ vṛttirāsīdajājñayā  // KūrmP_1,13.15 //<BR>
sa tu vainyaḥ pṛthurdhomān satyasaṃdho jitendriyaḥ  /<BR>
sārvabhaumo mahātejāḥ svadharmaparipālakaḥ  // KūrmP_1,13.16 //<BR>
tasya bālyāt prabhṛtyeva bhaktirnārāyaṇe 'bhavat  /<BR>
govardhanagiriṃ prāpya tapastepe jitendriyaḥ  // KūrmP_1,13.17 //<BR>
tapasā bhagavān prītaḥ śaṅkhacakragadādharaḥ  /<BR>
āgatya devo rājānaṃ prāha dāmodaraḥ svayam  // KūrmP_1,13.18 //<BR>
dhramikau rūpasaṃpannau sarvaśastrabhṛtāṃ varau  /<BR>
matprasādādasaṃdigdhaṃ putrau tava bhaviṣyataḥ  /<BR>
ekamuktvā hṛṣīkeśaḥ svakīyāṃ prakṛtiṃ gataḥ  // KūrmP_1,13.19 //<BR>
vainyo 'pi vedavidhinā niścalāṃ bhaktimudvahan  /<BR>
apālayat svakaṃ rājyaṃ nyāyena madhusūdane  // KūrmP_1,13.20 //<BR>
acirādeva tanvaṅgo bhāryā tasya sucismitā  /<BR>
khikhaṇḍanaṃ havirdhānamantardhānā vyajāyata  // KūrmP_1,13.21 //<BR>
śikhaṇḍano 'bhavat putraḥ suśīla iti viśrutaḥ  /<BR>
dhārmiko rūpasaṃpanno vedavedāṅgapāragaḥ  // KūrmP_1,13.22 //<BR>
so 'dhītya vidhivad vedān dharmeṇa tapasi sthitaḥ  /<BR>
matiṃ cakre bhāgyayogāt saṃnyāṃ prati dharmavit  // KūrmP_1,13.23 //<BR>
sa kṛtvā tīrthasaṃsevāṃ svādhyāye tapasi sthitaḥ  /<BR>
jagāma himavatpṛṣṭhaṃ kadācit siddhasevitam  // KūrmP_1,13.24 //<BR>
tatra dharmapadaṃ nāma dharmasiddhipradaṃ vanam  /<BR>
apaśyad yogināṃ gamyamagamyaṃ brahmavidviṣām  // KūrmP_1,13.25 //<BR>
tatra mandākinī nāma supuṇyā vimalā nadī  /<BR>
padmotpalavanopetā siddhāśramavibhūṣitā  // KūrmP_1,13.26 //<BR>
sa tasyā dakṣiṇe tīre munīndrairyogibhirvṛtam  /<BR>
supuṇyamāśramaṃ ramyamapaśyat prītisaṃyutaḥ  // KūrmP_1,13.27 //<BR>
mandākinījale strātvā saṃtarpya pitṛdevatāḥ  /<BR>
arcayitvā mahādevaṃ puṣpaiḥ padmotpalādibhiḥ  // KūrmP_1,13.28 //<BR>
dhyātvārkaṃsaṃsthamīśānaṃ śirasyādhāya cāñjalim  /<BR>
saṃprekṣamāṇo bhāsvantaṃ tuṣṭāva parameśvaram  // KūrmP_1,13.29 //<BR>
rudrādhyāyena giriśaṃ rudrasya caritena ca  /<BR>
anyaiśca vividhaiḥ stotraiḥ śāṃbhavairvedasaṃbhavaiḥ  // KūrmP_1,13.30 //<BR>
athāsminnantare 'paśyat tamāyāntaṃ mahāmunim  /<BR>
śvetāśvataranāmānaṃ mahāpāśupatottamam  // KūrmP_1,13.31 //<BR>
bhasmasaṃdigdhasavāṅgaṃ kaupīnācchādanānvitam  /<BR>
tapasā karṣitātmānaṃ śuklayajñopavītinam  // KūrmP_1,13.32 //<BR>
samāpya saṃstavaṃ śaṃbhorānandāstrāvilekṣaṇaḥ  /<BR>
vavande śirasā pādau prāñjalirvākyamabravīt  // KūrmP_1,13.33 //<BR>
dhanyo 'smyanugṛhīto 'smi yanme sākṣānmunīśvaraḥ  /<BR>
yogīśvaro 'dya bhagavān dṛṣṭo yogavidāṃ varaḥ  // KūrmP_1,13.34 //<BR>
aho me sumahadbhāgyaṃ tapāṃsi saphalāni me  /<BR>
kiṃ kariṣyāmi śiṣyo 'haṃ tava māṃ pālayānagha  // KūrmP_1,13.35 //<BR>
so 'nugṛhyātha rājānaṃ suśīlaṃ śīlasaṃyutam  /<BR>
śiṣyatve parijagrāha tapasā kṣīṇakalpaṣam  // KūrmP_1,13.36 //<BR>
sāṃnyāsikaṃ vidhiṃ kṛtsnaṃ kārayitvā vicakṣaṇaḥ  /<BR>
dadau tadaiśvaraṃ jñānaṃ svaśākhāvihitaṃ vratam  // KūrmP_1,13.37 //<BR>
aśeṣavedasāraṃ tat paśupāśavimocanam  /<BR>
antyāśramamiti khyātaṃ brahmādibhiranuṣṭhitam  // KūrmP_1,13.38 //<BR>
uvāca śiṣyān saṃprekṣya ye tadāśramavāsinaḥ  /<BR>
brāhmaṇān kṣatriyān vaiśyān brahmacaryaparāyaṇān  // KūrmP_1,13.39 //<BR>
mayā pravartitāṃ śākhāmadhītyaiveha yoginaḥ  /<BR>
samāsate mahādevaṃ dhyāyanto niṣkalaṃ śivam  // KūrmP_1,13.40 //<BR>
iha devo mahādevo ramamāṇaḥ sahomayā  /<BR>
adhyāste bhagavānīśo bhaktānāmanukampayā  // KūrmP_1,13.41 //<BR>
ihāśeṣajagaddhātā purā nārāyaṇaḥ svayam  /<BR>
ārādhayanmahādevaṃ lokānāṃ hitakāmyayā  // KūrmP_1,13.42 //<BR>
ihaiva devamīśānaṃ devānāmapi daivatam  /<BR>
ārādhya mahatīṃ siddhiṃ lebhire devadānavāḥ  // KūrmP_1,13.43 //<BR>
ihaiva munayaḥ pūrvaṃ marīcyādyā maheśvaram  /<BR>
dṛṣṭvā tapobalājjñānaṃ lebhire sārvakālikam  // KūrmP_1,13.44 //<BR>
tasmāt tvamapi rājendra tapoyogasamanvitaḥ  /<BR>
tiṣṭha nityaṃ mayā sārdhaṃ tataḥ siddhimavāpsyasi  // KūrmP_1,13.45 //<BR>
evamābhāṣya viprendro devaṃ dhyātvā pinākinam  /<BR>
ācacakṣe mahāmantraṃ yathāvat svārthasiddhaye  // KūrmP_1,13.46 //<BR>
sarvapāpopaśamanaṃ vedasāraṃ vimuktidam  /<BR>
agnirityādikaṃ puṇyamṛṣibhiḥ saṃpravartitam  // KūrmP_1,13.47 //<BR>
so 'pi tadvacanād rājā suśīlaḥ śraddhayānvitaḥ  /<BR>
sākṣāt pāśupato bhūtvā vedābhyāsarato 'bhavat  // KūrmP_1,13.48 //<BR>
bhasmoddhūlitasarvāṅgaḥ kandamūlaphalāśanaḥ  /<BR>
śānto dānto jitakrodhaḥ saṃnyāsavidhimāśritaḥ  // KūrmP_1,13.49 //<BR>
havirdhānastathāgneyyāṃ janayāmāsa satsutam  /<BR>
prācīnabarhiṣaṃ nāmnā dhanurvedasya pāragam  // KūrmP_1,13.50 //<BR>
prācīnabarhirbhāgavān sarvaśastrabhṛtāṃ varaḥ  /<BR>
samudratanayāyāṃ vai daśa putrānajījanat  // KūrmP_1,13.51 //<BR>
pracetasaste vikhyātā rājānaḥ prathitaijasaḥ  /<BR>
adhītavantaḥ svaṃ vedaṃ nārāyaṇaparāyaṇāḥ  // KūrmP_1,13.52 //<BR>
daśabhyastu pracetobhyo māriṣāyāṃ prajāpatiḥ  /<BR>
dakṣo jajñe mahābhāgo yaḥ pūrvaṃ brahmaṇaḥ sutaḥ  // KūrmP_1,13.53 //<BR>
sa tu dakṣo maheśena rudreṇa saha dhīmatā  /<BR>
kṛtvā vivādaṃ rudreṇa śaptaḥ prācetaso 'bhavat  // KūrmP_1,13.54 //<BR>
samāyāntaṃ mahādevo dakṣaṃ devyā gṛhaṃ haraḥ  /<BR>
dṛṣṭvā yathocitāṃ pūjāṃ dakṣāya pradadau svayam  // KūrmP_1,13.55 //<BR>
tadā vai tamasāviṣṭaḥ so 'dikāṃ brahmaṇaḥ sutaḥ  /<BR>
pūjāmanarhāmanvicchan jagāma kupito gṛham  // KūrmP_1,13.56 //<BR>
kadācit svagṛhaṃ prāptāṃ satīṃ dakṣaḥ sudurmanāḥ  /<BR>
bhartrā saha vinindyaināṃ bhartsayāmasā vai ruṣā  // KūrmP_1,13.57 //<BR>
anye jāmātaraḥ śreṣṭhā bhartustava pinākinaḥ  /<BR>
tvamapyasatsutāsmākaṃ gṛhād gaccha yathāgatam  // KūrmP_1,13.58 //<BR>
tasya tadvākyamākarṇya sā devī śaṅkarapriyā  /<BR>
vinindya pitaraṃ dakṣaṃ dadāhātmānamātmanā  // KūrmP_1,13.59 //<BR>
praṇamya paśubhartāraṃ bhartāraṃ kṛttivāsasam  /<BR>
himavadduhitā sābhūt tapasā tasya toṣitā  // KūrmP_1,13.60 //<BR>
jñātvā tadbhāgavān rudraḥ prapannārtiharo haraḥ  /<BR>
śaśāpa dakṣaṃ kupitaḥ samāgatyātha tadgṛham  // KūrmP_1,13.61 //<BR>
tyaktvā dehamimaṃ brahman kṣatriyāṇāṃ kulodbhavaḥ  /<BR>
svasyāṃ sutāyāṃ mūḍhātmā putramutpādayiṣyasi  // KūrmP_1,13.62 //<BR>
evamuktvā mahādevo yayau kālāsaparvatam  /<BR>
svāyaṃbhuvo 'pi kālena dakṣaḥ prācetaso 'bhavat  // KūrmP_1,13.63 //<BR>
etad vaḥ kathitaṃ sarvaṃ manoḥ svāyaṃbhuvasya tu  /<BR>
visargaṃ dakṣaparyantaṃ śṛṇvatāṃ pāpanāśanam  // KūrmP_1,13.64 //<BR>
<BR>
iti śrīkūrmapurāṇe ṣaṭmāhastryāṃ saṃhitāyāṃ pūrvavibhāge trayodaśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
naimiṣīyā ūcuḥ<BR>
devānāṃ dānavānāṃ ca gandharvoragarakṣasām  /<BR>
utpattiṃ vistarāt sūta brūhi vaivasvate 'ntare  // KūrmP_1,14.1 //<BR>
sa śaptaḥ śaṃbhunā pūrvaṃ dakṣaḥ prācetaso nṛpaḥ  /<BR>
kimakārṣonmahābuddhe śrotumicchāma sāṃpratam  // KūrmP_1,14.2 //<BR>
sūta uvāca<BR>
vakṣye nārāyaṇenoktaṃ pūrvakalpānuṣaṅgikam  /<BR>
trikālabaddhaṃ pāpaghnaṃ prajāsargasya vistaram  // KūrmP_1,14.3 //<BR>
sa śaptaḥ śaṃbhunā pūrvaṃ dakṣaḥ prācetaso nṛpaḥ  /<BR>
vinindya pūrvavaireṇa gaṅgādvare 'yajad bhavam  // KūrmP_1,14.4 //<BR>
devāśca sarve bhāgārthamāhūtā viṣṇunā saha  /<BR>
sahaiva munibhiḥ sarvairāgatā munipuṅgavāḥ  // KūrmP_1,14.5 //<BR>
dṛṣṭvā devakulaṃ kṛtsnaṃ śaṅkareṇa vināgatam  /<BR>
dadhīco nāma viprarṣiḥ prācetasamathābravīt  // KūrmP_1,14.6 //<BR>
dadhīca uvāca<BR>
brahmādayaḥ piśācāntā yasyājñānuvidhāyinaḥ  /<BR>
sa devaḥ sāṃprataṃ rudro vidhinā kiṃ na pūjyate  // KūrmP_1,14.7 //<BR>
dakṣa uvāca<BR>
sarveṣveva hi yajñeṣu na bhāgaḥ parikalpitaḥ  /<BR>
na mantrā bhāryayā sārdhaṃ śaṅkarasyeti nejyate  // KūrmP_1,14.8 //<BR>
vihasya dakṣaṃ kupito vacaḥ prāha mahāmuniḥ  /<BR>
śṛṇvatāṃ sarvadevānāṃ sarvajñānamayaḥ svayam  // KūrmP_1,14.9 //<BR>
dadhīca uvāca<BR>
yataḥ pravṛttirviśveṣāṃ yaścāsya parameśvaraḥ  /<BR>
saṃpūjyate sarvayajñairviditvā kila śaṅkaraḥ  // KūrmP_1,14.10 //<BR>
na hyaṃ śaṅkaro rudraḥ saṃhartā tāmaso haraḥ  /<BR>
nagnaḥ kapālī vikṛto viśvātmā nopapadyate  // KūrmP_1,14.11 //<BR>
īśvaro hi jagatstraṣṭā prabhurnārāyaṇaḥ svarāṭ  /<BR>
sattvātmako 'sau bhagavānijyate sarvakarmasu  // KūrmP_1,14.12 //<BR>
dadhīca uvāca<BR>
kiṃ tvayā bhagavāneṣa sahastrāṃśurna dṛśyate  /<BR>
sarvalokaikasaṃhartā kālātmā parameśvaraḥ  // KūrmP_1,14.13 //<BR>
yaṃ gṛṇantīha vidvāṃso dhārmikā brahmavādinaḥ  /<BR>
so 'yaṃ sākṣī tīvrarociḥ kālātmā śāṅkarītanuḥ  // KūrmP_1,14.14 //<BR>
eṣa rudro mahādevaḥ kaparde ca ghṛṇī haraḥ  /<BR>
ādityo bhagavān sūryo nīlagrīvo vilohitaḥ  // KūrmP_1,14.15 //<BR>
saṃstūyate sahastrāṃśuḥ sāmagādhvaryuhotṛbhiḥ  /<BR>
paśyainaṃ viśvakarmāṇaṃ rudramūrti trayīmayam  // KūrmP_1,14.16 //<BR>
dakṣa uvāca<BR>
ya ete dvādaśādityā āgatā yajñabhāginaḥ  /<BR>
sarve sūryā iti jñeyā na hyānyo vidyate raviḥ  // KūrmP_1,14.17 //<BR>
evamukte tu munayaḥ samāyātā didṛkṣavaḥ  /<BR>
bāḍhamityabruvan vākyaṃ tasya sāhāyyakāriṇaḥ  // KūrmP_1,14.18 //<BR>
tamasāviṣṭamanaso na paśyanti vṛṣadhvajam  /<BR>
sahastraśo 'tha śataśo bhūya eva vinindyate  // KūrmP_1,14.19 //<BR>
nindanto vaidikān mantrān sarvabhūtapatiṃ haram  /<BR>
apūjayan dakṣavākyaṃ mohitā viṣṇumāyayā  // KūrmP_1,14.20 //<BR>
devāśca sarve bhāgārthamāgatā vāsavādayaḥ  /<BR>
nāpaśyan devamīśānamṛte nārāyaṇaṃ harim  // KūrmP_1,14.21 //<BR>
hiraṇyagarbho bhagavān brahmā brahmavidāṃ varaḥ  /<BR>
paśyatāmeva sarveṣāṃ kṣaṇādantaradhīyata  // KūrmP_1,14.22 //<BR>
antarhite bhagavati dakṣo nārāyaṇaṃ harim  /<BR>
rakṣakaṃ jagatāṃ devaṃ jagāma śaraṇaṃ svayam  // KūrmP_1,14.23 //<BR>
pravartayāmāsa ca taṃ yajñaṃ dakṣo 'tha nirbhayaḥ  /<BR>
rakṣate bhagavān viṣṇuḥ śaraṇāgatarakṣakaḥ  // KūrmP_1,14.24 //<BR>
punaḥ prāha ca taṃ dakṣaṃ dadhīco bhagavānṛṣiḥ  /<BR>
saṃprekṣyarṣigaṇān devān sarvān vai brahmavidviṣaḥ  // KūrmP_1,14.25 //<BR>
apūjyapūjane caiva pūjyānāṃ cāpyapūjane  /<BR>
naraḥ pāpamavāpnoti mahad vai nātra saṃśayaḥ  // KūrmP_1,14.26 //<BR>
asatāṃ pragraho yatra satāṃ caiva vimānanā  /<BR>
daṇḍo devakṛtastatra sadyaḥ patati dāruṇaḥ  // KūrmP_1,14.27 //<BR>
evamuktvā tu viprarṣiḥ śaśāpeśvaravidviṣaḥ  /<BR>
samāgatān brāhmaṇāṃstān dakṣasāhāyyakāriṇaḥ  // KūrmP_1,14.28 //<BR>
yasmād bahiṣkṛtā vedā bhavadbhiḥ parameśvaraḥ  /<BR>
vinindito mahādevaḥ śaṅkaro lokavanditaḥ  // KūrmP_1,14.29 //<BR>
bhaviṣyadhvaṃ trayībāhyāḥ sarve 'pīśvaravidviṣaḥ  /<BR>
nindanto hyaiśvaraṃ mārgaṃ kuśāstrāsaktamānasāḥ  // KūrmP_1,14.30 //<BR>
mithyādhītasamācārā mithyājñānapralāpinaḥ  /<BR>
prāpya ghoraṃ kaliyugaṃ kalijaiḥ kila pīḍitāḥ  // KūrmP_1,14.31 //<BR>
tyaktvā tapobalaṃ kṛtsnaṃ gacchadhvaṃ narakān punaḥ  /<BR>
bhaviṣyati hṛṣīkeśaḥ svāśrito 'pi parāṅmukhaḥ  // KūrmP_1,14.32 //<BR>
evamuktvā tu viprarṣirvirarāma taponidhiḥ  /<BR>
jagāma manasā rudramaśeṣāghavināśanam  // KūrmP_1,14.33 //<BR>
etasminnantare devī mahādevaṃ maheśvaram  /<BR>
patiṃ paśupatiṃ devaṃ jñātvaitat prāha sarvadṛk  // KūrmP_1,14.34 //<BR>
devyuvāca<BR>
dakṣo yajñena yajate pitā me pūrvajanmani  /<BR>
vinindya bhavato bhāvamātmānaṃ cāpi śaṅkara  // KūrmP_1,14.35 //<BR>
devāḥ saharṣibhiścāsaṃstatra sāhāyyakāriṇaḥ  /<BR>
vināśayāśu taṃ yajñaṃ varamekaṃ vṛṇomyaham  // KūrmP_1,14.36 //<BR>
evaṃ vijñāpito devyā devo devavaraḥ prabhuḥ  /<BR>
sasarja sahasā rudraṃ dakṣayajñajighāṃsayā  // KūrmP_1,14.37 //<BR>
sahastraśīrṣapādaṃ ca sahastrākṣaṃ mahābhujam  /<BR>
sahastrapāṇiṃ durdharṣaṃ yugāntānalasannibham  // KūrmP_1,14.38 //<BR>
daṃṣṭrākarālaṃ duṣprekṣyaṃ śaṅkhacakragadādharam  /<BR>
daṇḍahastaṃ mahānādaṃ śārṅgiṇaṃ bhūtibhūṣaṇam  // KūrmP_1,14.39 //<BR>
vīrabhadra iti khyātaṃ devadevasamanvitam  /<BR>
sa jātamātro deveśamupatasthe kṛtāñjaliḥ  // KūrmP_1,14.40 //<BR>
tamāha dakṣasya makhaṃ vināśaya śivostviti  /<BR>
vinindya māṃ sa yajate gaṅgādvāre gaṇeśvara  // KūrmP_1,14.41 //<BR>
tato bandhuprayuktena siṃhenaikena līlayā  /<BR>
vīrabhadreṇa dakṣasya vināśamagamat kratuḥ  // KūrmP_1,14.42 //<BR>
manyunā comayā sṛṣṭā bhadrakālī maheśvarī  /<BR>
tayā ca sārdhaṃ vṛṣabhaṃ samāruhya yayau gaṇaḥ  // KūrmP_1,14.43 //<BR>
anye sahastraśo rudrā nisṛṣṭāstena dhīmatā  /<BR>
romajā iti vikhyātāstasya sāhāyyakāriṇaḥ  // KūrmP_1,14.44 //<BR>
śūlaśaktigadāhastāṣṭaṅkopalakarāstathā  /<BR>
kālāgnirudrasaṃkāśā nādayanto diśo daśa  // KūrmP_1,14.45 //<BR>
sarve vṛṣāsanārūḍhāḥ sabhāryāścātibhīṣaṇāḥ  /<BR>
samāvṛtya gaṇaśreṣṭhaṃ yayurdakṣamakhaṃ prati  // KūrmP_1,14.46 //<BR>
sarve śaṃprāpya taṃ deśaṃ gaṅgādvāramiti śrutam  /<BR>
dadṛśuryajñadeśaṃ taṃ dakṣasyāmitatejasaḥ  // KūrmP_1,14.47 //<BR>
devāṅganāsahastrāḍhyamapsarogītanāditam  /<BR>
vīṇāveṇuninādāḍhyaṃ vedavādābhināditam  // KūrmP_1,14.48 //<BR>
dṛṣṭvā saharṣibhirdevaiḥ samāsīnaṃ prajāpatim  /<BR>
uvāca bhadrayā rudrairvorabhadraḥ smayanniva  // KūrmP_1,14.49 //<BR>
vayaṃ hyanucarāḥ sarve śarvasyāmitatejasaḥ  /<BR>
bhāgābhilapsayā prāptā bhāgān yacchadhvamīpsitān  // KūrmP_1,14.50 //<BR>
atha cet kasyacidiyamājñā munisurottamāḥ  /<BR>
bhāgo bhavadbhyo deyastu nāsmabhyamiti kathyatām  /<BR>
taṃ brūtājñāpayati yo vetsyāmo hi vayaṃ tataḥ  // KūrmP_1,14.51 //<BR>
evamuktā gaṇeśena prajāpatipuraḥ sarāḥ  /<BR>
devā ūcuryajñabhāge na ca mantrā iti prabhum  // KūrmP_1,14.52 //<BR>
mantrā ūcuḥ surān yūyaṃ tamopahatacetasaḥ  /<BR>
ye nādhvarasya rājānaṃ pūjayadhvaṃ maheśvaram  // KūrmP_1,14.53 //<BR>
īśvaraḥ sarvabhūtānāṃ sarvabhūtatanurharaḥ  /<BR>
pūjyate sarvayajñeṣu sarvābhyudasiddhidaḥ  // KūrmP_1,14.54 //<BR>
evamuktā apīśānaṃ māyayā naṣṭacetasaḥ  /<BR>
na menire yayurmantrā devān muktvā svamālayam  // KūrmP_1,14.55 //<BR>
tataḥ sa rudro bhagavān sabhāryaḥ sagaṇeśvaraḥ  /<BR>
spṛśan karābhyāṃ brahmarṣi dadhīcaṃ prāha devatāḥ  // KūrmP_1,14.56 //<BR>
mantrāḥ pramāṇaṃ na kṛtā yuṣmābhirbalagarvitaiḥ  /<BR>
yasmāt prasahya tasmād vo nāśayāmyadya garvitam  // KūrmP_1,14.57 //<BR>
ityuktvā yajñaśālāṃ tāṃ dadāha gaṇapuṅgavaḥ  /<BR>
gaṇeśvarāśca saṃkruddhā yūpānutpāṭya cikṣipuḥ  // KūrmP_1,14.58 //<BR>
prastotrā saha hotrā ca aśvaṃ caiva gaṇeśvarāḥ  /<BR>
gṛhītvā bhīṣaṇāḥ sarve gaṅgāstrotasi cikṣipuḥ  // KūrmP_1,14.59 //<BR>
vīrabhadro 'pi dīptātmā śakrasyodyacchataḥ karam  /<BR>
vyaṣṭambhayadadīnātmā tathānyeṣāṃ divaukasām  // KūrmP_1,14.60 //<BR>
bhagasya netre cotpāṭya karajāgreṇa līlayā  /<BR>
nihatya muṣṭinā dantān pūṣṇaścaivamapātayat  // KūrmP_1,14.61 //<BR>
tathā candramasaṃ devaṃ pādāṅguṣṭhena līlayā  /<BR>
dharṣayāmāsa balavān smayamāno gaṇeśvaraḥ  // KūrmP_1,14.62 //<BR>
vahnerhastadvayaṃ chittvā jihvāmutpāṭya līlayā  /<BR>
jaghāna mūrdhni pādena munīnapi munīśvarāḥ  // KūrmP_1,14.63 //<BR>
tathā viṣṇuṃ saharuḍaṃ samāyāntaṃ mahābalaḥ  /<BR>
vivyādha niśetairbāṇaiḥ stambhayitvā sudarśanam  // KūrmP_1,14.64 //<BR>
samālokya mahābāhurāgatya garuḍo gaṇam  /<BR>
jaghāna pakṣaiḥ sahasā nanādāmbunidhiryathā  // KūrmP_1,14.65 //<BR>
tataḥ sahastraśo bhadraḥ sasarja garuḍān svayam  /<BR>
vainateyādabhyadhikān garuḍaṃ te pradudruvuḥ  // KūrmP_1,14.66 //<BR>
tān dṛṣṭvā garuḍo dhīmān palāyata mahājavaḥ  /<BR>
visṛjya mādhavaṃ vegāt tadadbhutamivābhavat  // KūrmP_1,14.67 //<BR>
antarhite vainateye bhagavān padmasaṃbhavaḥ  /<BR>
āgatya vārayāmāsa vīrabhadraṃ ca keśavam  // KūrmP_1,14.68 //<BR>
prasādayāmāsa ca taṃ gauravāt parameṣṭhinaḥ  /<BR>
saṃstūya bhagavānīśaḥ sāmbastatrāgamat svayam  // KūrmP_1,14.69 //<BR>
vīkṣya devādhidevaṃ taṃ sāmbaṃ sarvagaṇairvṛtam  /<BR>
tuṣṭāva bhagavān brahmā dakṣaḥ sarve divaukasaḥ  // KūrmP_1,14.70 //<BR>
viśeṣāt pārvatīṃ devīmīśvarārdhaśarīriṇīm  /<BR>
stotrairnānāvidhairdakṣaḥ praṇamya ca kṛtāñjaliḥ  // KūrmP_1,14.71 //<BR>
tato bhagavatī devī prahasantī maheśvaram  /<BR>
prasannamānasā rudraṃ vacaḥ prāha ghṛṇānidhiḥ  // KūrmP_1,14.72 //<BR>
tvameva jagataḥ straṣṭā śāsitā caiva rakṣakaḥ  /<BR>
anugrāhyo bhagavatā dakṣaścāpi divaukasaḥ  // KūrmP_1,14.73 //<BR>
tataḥ prahasya bhagavān kaparde nīlalohitaḥ  /<BR>
uvāca praṇatān devān prācetasamatho haraḥ  // KūrmP_1,14.74 //<BR>
gacchadhvaṃ devatāḥ sarvāḥ prasanno bhavatāmaham  /<BR>
saṃpūjyaḥ sarvayajñeṣu na nindyo 'haṃ viśeṣataḥ  // KūrmP_1,14.75 //<BR>
tvaṃ cāpi śṛṇu me dakṣa vacanaṃ sarvarakṣaṇam  /<BR>
tyaktvā lokaiṣaṇāmetāṃ madbhakto bhava yatnataḥ  // KūrmP_1,14.76 //<BR>
bhaviṣyasi gaṇeśānaḥ kalpānte 'nugrahānmama  /<BR>
tāvat tiṣṭha mamādeśāt svādhikāreṣu nirvṛtaḥ  // KūrmP_1,14.77 //<BR>
evamuktvā sa bhagavān sapatnīkaḥ sahānugaḥ  /<BR>
adarśanamanuprāpto dakṣasyāmitatejasaḥ  // KūrmP_1,14.78 //<BR>
antarhite mahādeve śaṅkare padmasaṃbhavaḥ  /<BR>
vyājahāra svayaṃ dakṣamaśeṣajagato hitam  // KūrmP_1,14.79 //<BR>
brahmovāca<BR>
kiṃ tavāpagato mohaḥ prasanne vṛṣabhadhvaje  /<BR>
yadācaṣṭa svayaṃ devaḥ pālayaitadatandritaḥ  // KūrmP_1,14.80 //<BR>
sarveṣāmeva bhūtānāṃ hṛdyeṣa vasatīśvaraḥ  /<BR>
paśyantyenaṃ brahmabhūtā vidvāṃso vedavādinaḥ  // KūrmP_1,14.81 //<BR>
sa ātmā sarvabhūtānāṃ sa bījaṃ paramā gatiḥ  /<BR>
stūyate vaidikairmantrairdevadevo maheśvaraḥ  // KūrmP_1,14.82 //<BR>
tamarcayati yo rudraṃ svātmanyekaṃ sanātanam  /<BR>
cetasā bhāvayuktena sa yāti paramaṃ padam  // KūrmP_1,14.83 //<BR>
tasmādanādimadhyāntaṃ vijñāya parameśvaram  /<BR>
karmaṇā manasā vācā samārādhaya yatnataḥ  // KūrmP_1,14.84 //<BR>
yatnāt parihareśasya nindāmātmavināśanīm  /<BR>
bhavanti sarvadoṣāya nindakasya kriyā yataḥ  // KūrmP_1,14.85 //<BR>
yastavaiṣa mahāyogī rakṣako viṣṇuravyayaḥ  /<BR>
sa devadevo bhagavān mahādevo na saṃśayaḥ  // KūrmP_1,14.86 //<BR>
manyante ye jagadyoniṃ vibhinnaṃ viṣṇumīśvarāt  /<BR>
mohādavedaniṣṭhatvāt te yānti narakaṃ narāḥ  // KūrmP_1,14.87 //<BR>
vedānuvartino rudraṃ devaṃ nārāyaṇaṃ tathā  /<BR>
ekībhāvena paśyanti muktibhājo bhavanti te  // KūrmP_1,14.88 //<BR>
yo viṣṇuḥ sa svayaṃ rudro yo rudraḥ sa janārdanaḥ  /<BR>
iti matvā yajed devaṃ sa yāti paramāṃ gatim  // KūrmP_1,14.89 //<BR>
sṛjatyetajjagat sarvaṃ viṣṇustat paśyatīśvaraḥ  /<BR>
itthaṃ jagat sarvamidaṃ rudranārāyaṇodbhavam  // KūrmP_1,14.90 //<BR>
tasmāt tyaktvā harernindāṃ viṣṇāvapi samāhitaḥ  /<BR>
samāśrayenmahādevaṃ śaraṇyaṃ brahmavādinām  // KūrmP_1,14.91 //<BR>
upaśrutyātha vacanaṃ viriñcasya prajāpatiḥ  /<BR>
jagāma śaraṇaṃ devaṃ gopatiṃ kṛttivāsasam  // KūrmP_1,14.92 //<BR>
ye 'nye śāpāgninirdagdhā dadhīcasya maharṣayaḥ  /<BR>
dviṣanto mohitā devaṃ saṃbabhūvuḥ kaliṣvatha  // KūrmP_1,14.93 //<BR>
tyaktvā tapobalaṃ kṛtsnaṃ viprāṇāṃ kulasaṃbhavāḥ  /<BR>
pūrvasaṃskāramahātmyād brahmaṇo vacanādiha  // KūrmP_1,14.94 //<BR>
muktaśāpāstataḥ sarve kalpānte rauravādiṣu  /<BR>
nipātyamānāḥ kālena saṃprāpyādityavarcasam  /<BR>
brahmāṇaṃ jagatāmīśamanujñātāḥ svayaṃbhuvā  // KūrmP_1,14.95 //<BR>
samārādhya tapoyogādīśānaṃ tridaśādhipam  /<BR>
bhaviṣyanti yathā pūrvaṃ śaṅkarasya prasādataḥ  // KūrmP_1,14.96 //<BR>
etad vaḥ kathitaṃ sarvaṃ dakṣayajñaniṣūdanam  /<BR>
śṛṇudhvaṃ dakṣaputrīṇāṃ sarvāsāṃ caiva saṃtatim  // KūrmP_1,14.97 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge caturdaśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
<BR>
sūta uvāca<BR>
prajāḥ sṛjeti vyādiṣṭaḥ pūrvaṃ dakṣaḥ svayaṃbhuvā  /<BR>
sasarja devān gandharvān ṛṣīṃścaivāsuroragān  // KūrmP_1,15.1 //<BR>
yadāsya sṛjamānasya na vyavardhanta tāḥ prajāḥ  /<BR>
tadā sasarja bhūtāni maithunenaiva dharmataḥ  // KūrmP_1,15.2 //<BR>
asiknyāṃ janayāmāsa vīraṇasya prajāpateḥ  /<BR>
sutāyāṃ dharmayuktāyāṃ putrāṇāṃ tu sahastrakam  // KūrmP_1,15.3 //<BR>
teṣu putreṣu naṣṭeṣu māyayā nāradasya saḥ  /<BR>
ṣaṣṭiṃ dakṣo 'sṛjat kanyā vairaṇyāṃ vai prajāpatiḥ  // KūrmP_1,15.4 //<BR>
dadau sa daśa dharmāya kaśyapāya trayodaśa  /<BR>
viṃśat sapta ca somāya catastro 'riṣṭanemine  // KūrmP_1,15.5 //<BR>
dve caiva bahuputrāya dve kṛśāśvāya dhīmate  /<BR>
dve caivāṅgirase tadvat tāsāṃ vakṣye 'tha nistaram  // KūrmP_1,15.6 //<BR>
arundhatī vasurjāmī lambā bhānurmarutvatī  /<BR>
saṃkalpā ca muhūrtā ca sādhyā viśvā ca bhāminī  // KūrmP_1,15.7 //<BR>
dharmapatnyo daśa tvetāstāsāṃ putrān nibodhata  /<BR>
viśvāyā viśvadevāstu sādhyā sādhyānajījanat  // KūrmP_1,15.8 //<BR>
marutvanto marutvatyāṃ vasavo 'ṣṭau vasoḥ sutāḥ  /<BR>
bhānostu bhānavaścaiva muhūrtā vai muhūrtajāḥ  // KūrmP_1,15.9 //<BR>
lambāyāścātha ghoṣo vai nāgavīthī tu jāmijā  /<BR>
pṛthivīviṣayaṃ sarvamarundatyāmajāyata  /<BR>
saṃkalpāyāstu saṃkalpo dharmaputrā daśa smṛtāḥ  // KūrmP_1,15.10 //<BR>
āpo dhruvaśca somaśca dharaścaivānilo 'nalaḥ  /<BR>
pratyūṣaśca prabhāsaśca vasavo 'ṣṭau prakīrtitāḥ  // KūrmP_1,15.11 //<BR>
āpasya putro vaitaṇḍyaḥ śramaḥ śrānto dhunistathā  /<BR>
dhruvasya putro bhagavān kālo lokaprakālanaḥ  // KūrmP_1,15.12 //<BR>
somasya bhagavān varcā dharasya draviṇaḥ sutaḥ  /<BR>
purojavo 'nilasya syādavijñātagatistathā  // KūrmP_1,15.13 //<BR>
kumāro hyanalasyāsīt senāpatiriti smṛtaḥ  /<BR>
devalo bhagavān yogī pratyūṣasyābhavat sutaḥ  /<BR>
viśvakarmā prabhāsasya śilpakartā prajāpatiḥ  // KūrmP_1,15.14 //<BR>
aditirditirdanustadvadariṣṭā surasā tathā  /<BR>
surabhirvinatā caiva tāmra krodhavaśā irā  /<BR>
kadrurmuniśca dharmajñā tatputrān vai nibodhata  // KūrmP_1,15.15 //<BR>
aṃśo dhātā bhagastvaṣṭā mitro 'tha varuṇor'yamā  /<BR>
vivasvān savitā pūṣā hyaṃśumān viṣṇureva ca  // KūrmP_1,15.16 //<BR>
tuṣitā nāma te pūrvaṃ cākṣuṣasyāntare manoḥ  /<BR>
vaivasvate 'ntare proktā ādityāścāditeḥ sutāḥ  // KūrmP_1,15.17 //<BR>
ditiḥ putradvayaṃ lebhe kaśyapād balasaṃyutam  /<BR>
hiraṇyakaśipuṃ jyeṣṭhaṃ hiraṇyākṣaṃ tathāparam  // KūrmP_1,15.18 //<BR>
hiraṇyakaśipurdaityo mahābalaparākramaḥ  /<BR>
ārādhya tapasā devaṃ brahmāṇaṃ parameṣṭhinam  /<BR>
dṛṣṭvālebhevarān divyān stutvāsau vividhaiḥ stavai  // KūrmP_1,15.19 //<BR>
atha tasya balād devāḥ sarva eva surarṣayaḥ  /<BR>
bādhitāstāḍitā jagmurdevadevaṃ pitāmaham  // KūrmP_1,15.20 //<BR>
śaraṇyaṃ śaraṇaṃ devaṃ śaṃbhuṃ sarvajaganmayam  /<BR>
brahmāṇaṃ lokakartāraṃ trātāraṃ puruṣaṃ param  /<BR>
kūṭasthaṃ jagatāmekaṃ purāṇaṃ puruṣottamam  // KūrmP_1,15.21 //<BR>
sa yācito devavarairmunibhiśca munīśvarāḥ  /<BR>
sarvadevahitārthāya jagāma kamalāsanaḥ  // KūrmP_1,15.22 //<BR>
saṃstūyamānaḥ praṇatairmunīndrairamarairapi  /<BR>
kṣīrodasyottaraṃ kūlaṃ yatrāste harirīśvaraḥ  // KūrmP_1,15.23 //<BR>
dṛṣṭvā devaṃ jagadyoniṃ viṣṇuṃ viśvaguruṃ śivam  /<BR>
vavande caraṇau mūrdhnā kṛtāñjalirabhāṣata  // KūrmP_1,15.24 //<BR>
brahmovāca<BR>
tvaṃ gatiḥ sarvabhūtānāmananto 'syakhilātmakaḥ  /<BR>
vyāpī sarvāmaravapurmahāyogī sanātanaḥ  // KūrmP_1,15.25 //<BR>
tvamātmā sarvabhūtānāṃ pradhānaṃ prakṛtiḥ parā  /<BR>
vairāgyaiśvaryanirato rāgātīto nirañjanaḥ  // KūrmP_1,15.26 //<BR>
tvaṃ kartā caiva bhartā ca nihantā suravidviṣām  /<BR>
trātumarhasyananteśa trātā hi parameśvaraḥ  // KūrmP_1,15.27 //<BR>
itthaṃ sa viṣṇurbhagavān brahmaṇā saṃprabodhitaḥ  /<BR>
provāconnidrapadmākṣaḥ pītavāsāsuradviṣaḥ  // KūrmP_1,15.28 //<BR>
kimarthaṃ sumahāvīryāḥ saprajāpatikāḥ surāḥ  /<BR>
imaṃ deśamanuprāptāḥ kiṃ vā kāryaṃ karomi vaḥ  // KūrmP_1,15.29 //<BR>
devā ūcuḥ<BR>
hiraṇyakaśipurnāma brahmaṇo varadarpitaḥ  /<BR>
bādhate bhagavan daityo devān sarvān saharṣibhiḥ  // KūrmP_1,15.30 //<BR>
avadhyaḥ sarvabhūtānāṃ tvāmṛte puruṣottama  /<BR>
hantumarhasi sarveṣāṃ tvaṃ trātāsi jaganmaya  // KūrmP_1,15.31 //<BR>
śrutvā taddaivatairuktaṃ sa viṣṇurlokabhāvanaḥ  /<BR>
vadhāya daityamukhyasya so 'sṛjat puruṣaṃ svayam  // KūrmP_1,15.32 //<BR>
meruparvatavarṣmāṇaṃ ghorarūpaṃ bhayānakam  /<BR>
śaṅkhacakragadāpāṇiṃ taṃ prāha garuḍadhvajaḥ  // KūrmP_1,15.33 //<BR>
hatvā taṃ daityarājaṃ tvaṃ hiraṇyakaśipuṃ punaḥ  /<BR>
imaṃ deśaṃ samāgantuṃ kṣipramarhasi pauruṣāt  // KūrmP_1,15.34 //<BR>
niśamya vaiṣṇavaṃ vākyaṃ praṇamya puruṣottamam  /<BR>
mahāpuruṣamavyaktaṃ yayau daityamahāpuram  // KūrmP_1,15.35 //<BR>
vimuñcan bhairavaṃ nādaṃ śaṅkhacakragadādharaḥ  /<BR>
āruhya garuḍaṃ devo mahāmerurivāparaḥ  // KūrmP_1,15.36 //<BR>
ākarṇya daityapravarā mahāmegharavopamam  /<BR>
samācacakṣire nādaṃ tadā daityapaterbhayāt  // KūrmP_1,15.37 //<BR>
asurā ūcuḥ<BR>
kaścidāgacchati mahān puruṣo devacoditaḥ  /<BR>
vimuñcan bhairavaṃ nādaṃ taṃ jānīmo 'marārdana  // KūrmP_1,15.38 //<BR>
tataḥ sahāsuravarairhiraṇyakaśipuḥ svayam  /<BR>
saṃnaddhaiḥ sāyudhaiḥ putraiḥ prahrādādyaistadā yayau  // KūrmP_1,15.39 //<BR>
dṛṣṭvā taṃ garuḍāsīnaṃ sūryakoṭisamaprabham  /<BR>
puruṣaṃ parvatākāraṃ nārāyaṇamivāparam  // KūrmP_1,15.40 //<BR>
dudruvuḥ kecidanyonmamūcuḥ saṃbhrāntalocanāḥ  /<BR>
ayaṃ sa devo devānāṃ goptā nārāyaṇo ripuḥ  // KūrmP_1,15.41 //<BR>
asmākamavyayo nūnaṃ tatsuto vā samāgataḥ  /<BR>
ityuktvā śastravarṣāṇi sasṛjuḥ puruṣāya te  /<BR>
tāni cāśeṣato devo nāśayāmāsa līlayā  // KūrmP_1,15.42 //<BR>
tadā hiraṇyakaśipoścatvāraḥ prathitaujasaḥ  /<BR>
putrā nārāyaṇodbhūtaṃ yuyudhurmeghaniḥ svanāḥ  /<BR>
prahrādaścāpyanuhrādaḥ saṃhrādo hrāda eva ca  // KūrmP_1,15.43 //<BR>
prahrādaḥ prāhiṇod brāhmamanuhrādo 'tha vaiṣṇavam  /<BR>
saṃhrādaścāpi kaumāramāgneyaṃ hrāda eva ca  // KūrmP_1,15.44 //<BR>
tāni taṃ puruṣaṃ prāpya catvāryastrāṇi vaiṣṇavam  /<BR>
na śekurbādhituṃ viṣṇuṃ vāsudevaṃ yathā tathā  // KūrmP_1,15.45 //<BR>
athāsau caturaḥ putrān mahābāhurmahābalaḥ  /<BR>
pragṛhya pādeṣu karaiḥ saṃcikṣepa nanāda ca  // KūrmP_1,15.46 //<BR>
vimukteṣvatha putreṣu hiraṇyakaśipuḥ svayam  /<BR>
pādena tāḍayāmāsa vegenorasi taṃ balī  // KūrmP_1,15.47 //<BR>
sa tena pīḍito 'tyarthaṃ garuḍena tathā'śugaḥ  /<BR>
adṛśyaḥ prayayau tūrṇaṃ yatra nārāyaṇaḥ prabhuḥ  /<BR>
gatvā vijñāpayāmāsa pravṛttamakhilaṃ tathā  // KūrmP_1,15.48 //<BR>
saṃcintya manasā devaḥ sarvajñānamayo 'malaḥ  /<BR>
narasyārdhatanuṃ kṛtvā siṃhasyārdhatanuṃ tathā  // KūrmP_1,15.49 //<BR>
nṛsiṃhavapuravyakto hiraṇyakaśipoḥ pure  /<BR>
āvirbabhūva sahasā mohayan daityapuṅgavān  // KūrmP_1,15.50 //<BR>
daṃṣṭrākarālo yogātmā yugāntadahanopamaḥ  /<BR>
samāruhyātmanaḥ śaktiṃ sarvasaṃhārakārikām  /<BR>
bhāti nārāyaṇo 'nanto yathā madhyandine raviḥ  // KūrmP_1,15.51 //<BR>
dṛṣṭvā nṛsiṃhavapuṣaṃ prahrādaṃ jyeṣṭhaputrakam  /<BR>
vadhāya prerayāmāsa narasihasya so 'suraḥ  // KūrmP_1,15.52 //<BR>
imaṃ nṛsiṃhavapuṣaṃ pūrvasmād bahuśaktikam  /<BR>
sahaiva tvanujaiḥ sarvairnāśayāśu mayeritaḥ  // KūrmP_1,15.53 //<BR>
tatsaṃniyogādasuraḥ prahrādo viṣṇumavyayam  /<BR>
yuyudhe sarvayatnena narasiṃhena nirjitaḥ  // KūrmP_1,15.54 //<BR>
tataḥ saṃcodito daityo hiraṇyākṣastadānujaḥ  /<BR>
dhyātvā paśupaterastraṃ sasarja ca nanāda ca  // KūrmP_1,15.55 //<BR>
tasya devādidevasya viṣṇoramitatejasaḥ  /<BR>
na hānimakarodastraṃ yathā devasya śūlinaḥ  // KūrmP_1,15.56 //<BR>
dṛṣṭvā parāhataṃ tvastraṃ prahrādo bhāgyagauravāt  /<BR>
mene sarvātmakaṃ devaṃ vāsudevaṃ sanātanam  // KūrmP_1,15.57 //<BR>
saṃtyajya sarvaśastrāṇi sattvayuktena cetasā  /<BR>
nanāma śirasā devaṃ yogināṃ hṛdayeśayam  // KūrmP_1,15.58 //<BR>
stutvā nārāyaṇaiḥ stotraiḥ ṛgyajuḥ sāmasaṃbhavaiḥ  /<BR>
nivārya pitaraṃ bhrātṛn hiraṇyākṣaṃ tadābravīt  // KūrmP_1,15.59 //<BR>
ayaṃ nārāyaṇo 'nantaḥ śāśvato bhagavānajaḥ  /<BR>
purāṇapuruṣo devo mahāyogī jaganmayaḥ  // KūrmP_1,15.60 //<BR>
ayaṃ dhātā vidhātā ca svayañjyotirnirañjanaḥ  /<BR>
pradhānapuruṣastattvaṃ mūlaprakṛtiravyayaḥ  // KūrmP_1,15.61 //<BR>
īśvaraḥ sarvabhūtānāmantaryāmī guṇātigaḥ  /<BR>
gacchadhvamenaṃ śaraṇaṃ viṣṇumavyaktamavyayam  // KūrmP_1,15.62 //<BR>
evamukte sudurbuddhirhiraṇyakaśipuḥ svayam  /<BR>
provāca putramatyarthaṃ mohito viṣṇumāyayā  // KūrmP_1,15.63 //<BR>
ayaṃ sarvātmanā vadhyo nṛsiṃho 'lpaparākramaḥ  /<BR>
samāgato 'smadbhavanamidānīṃ kālacoditaḥ  // KūrmP_1,15.64 //<BR>
vihasya pitaraṃ putro vacaḥ prāha mahāmatiḥ  /<BR>
mā nindasvainamīśānaṃ bhūtānāmekamavyayam  // KūrmP_1,15.65 //<BR>
kathaṃ devo mahādevaḥ śāśvataḥ kālavarjitaḥ  /<BR>
kālena hanyate viṣṇuḥ kālātmā kālarūpadhṛk  // KūrmP_1,15.66 //<BR>
tataḥ suvarṇakaśipurdurātmā vidhicoditaḥ  /<BR>
nivārito 'pi putreṇa yuyodha harimavyayam  // KūrmP_1,15.67 //<BR>
saṃraktanayano 'nto hiraṇyanayanāgrajam  /<BR>
nakhairvidārayāmāsa prahrādasyaiva paśyataḥ  // KūrmP_1,15.68 //<BR>
hate hiraṇyakaśipau hiraṇyākṣo mahābalaḥ  /<BR>
visṛjya putraṃ prahrādaṃ dudruve bhayavihvalaḥ  // KūrmP_1,15.69 //<BR>
anuhrādādayaḥ putrā anye ca śataśo 'surāḥ  /<BR>
nṛsiṃhadehasaṃbhūtaiḥ siṃhairnotā yamālayam  // KūrmP_1,15.70 //<BR>
tataḥ saṃhṛtya tadrūpaṃ harirnārāyaṇaḥ prabhuḥ  /<BR>
svameva paramaṃ rūpaṃ yayau nārāyaṇāhvayam  // KūrmP_1,15.71 //<BR>
gate nārāyaṇe daityaḥ prahrādo 'surasattamaḥ  /<BR>
abhiṣekeṇa yuktena hiraṇyākṣamayojayat  // KūrmP_1,15.72 //<BR>
sa bādhayāmāsa surān raṇe jitvā munīnapi  /<BR>
labdhvāndhakaṃ mahāputraṃ tapasārādhya śaṅkaram  // KūrmP_1,15.73 //<BR>
devāñjitvā sadevendrān badhvāca dharaṇīmimām  /<BR>
nītvā rasātalaṃ cakre vandīmindīvaraprabhām  // KūrmP_1,15.74 //<BR>
tataḥ sabrahmakā devāḥ parimlānamukhaśriyaḥ  /<BR>
gatvā vijñāpayāmāsurviṣṇave harimandiram  // KūrmP_1,15.75 //<BR>
sa cintayitvā viśvātmā tadvadhopāyamavyayaḥ  /<BR>
sarvedevamayaṃ śubhraṃ vārāhaṃ vapurādadhe  // KūrmP_1,15.76 //<BR>
gatvā hiraṇyanayanaṃ hatvā taṃ puruṣottamaḥ  /<BR>
daṃṣṭrayoddhārayāmāsa kalpādau dharaṇīmimām  // KūrmP_1,15.77 //<BR>
tyaktvā varāhasaṃsthānaṃ saṃsthāpya ca suradvijān<BR>
svāmeva prakṛtiṃ divyāṃ yayau viṣṇuḥ paraṃ padam  // KūrmP_1,15.78 //<BR>
tasmin hate 'mararipau prahrādau viṣṇutatparaḥ  /<BR>
apālayat svakaṃrājyaṃ bhāvaṃ tyaktvā tadā'suram  // KūrmP_1,15.79 //<BR>
iyāja vidhivad devān viṣṇorārādhane rataḥ  /<BR>
niḥ sapatnaṃ tadā rājyaṃ tasyāsīd viṣṇuvaibhavāt  // KūrmP_1,15.80 //<BR>
tataḥ kadācidasuro brāhmaṇaṃ gṛhamāgatam  /<BR>
tāpasaṃ nārcayāmāsa devānāṃ caiva māyayā  // KūrmP_1,15.81 //<BR>
sa tena tāpaso 'tyarthaṃ mohitenāvamānitaḥ  /<BR>
śaśāpāsurarājānaṃ krodhasaṃraktalocanaḥ  // KūrmP_1,15.82 //<BR>
yattadvalaṃ samāśritya brāhmaṇānavamanyase  /<BR>
sā bhaktirvaiṣṇavī divyā vināśaṃ te gamiṣyati  // KūrmP_1,15.83 //<BR>
ityuktvā prayayau tūrṇaṃ prahrādasya gṛhād dvijaḥ  /<BR>
mumoha rājyasaṃsaktaḥ so 'pi śāpabalāt tataḥ  // KūrmP_1,15.84 //<BR>
bādhayāmāsa viprendrān na viveda janārdanam  /<BR>
piturvadhamanusmṛtya krodhaṃ cakre hariṃ prati  // KūrmP_1,15.85 //<BR>
tayoḥ samabhavad yuddhaṃ sughoraṃ romaharṣaṇam  /<BR>
nārāyaṇasya devasya prahrādasyāmaradviṣaḥ  // KūrmP_1,15.86 //<BR>
kṛtvā tu sumahad yuddhaṃ viṣṇunā tena nirjitaḥ  /<BR>
purvasaṃskāramāhātmyāt parasmin puruṣe harau  /<BR>
saṃjātaṃ tasya vijñānaṃ śaraṇyaṃ śaraṇaṃ yayau  // KūrmP_1,15.87 //<BR>
tataḥ prabhṛti daityendro hyananyāṃ bhaktimudvahan  /<BR>
nārāyaṇe mahāyogamavāpa puruṣottame  // KūrmP_1,15.88 //<BR>
hiraṇyakaśipoḥ putre yogasaṃsaktacetasi  /<BR>
avāpa tanmahad rājyamandhako 'surapuṅgavaḥ  // KūrmP_1,15.89 //<BR>
hiraṇyanetratanayaḥ śaṃbhordehasamudbhavaḥ  /<BR>
mandarasthāmumāṃ devīṃ cakame parvatātmajām  // KūrmP_1,15.90 //<BR>
purā dāruvane puṇye munayo gṛhamedhinaḥ  /<BR>
īśvarārādhanārthāya tapaśceruḥ sahastraśaḥ  // KūrmP_1,15.91 //<BR>
tataḥ kadācinmahati kālayogena dustarā  /<BR>
anāvṛṣṭiratīvogrā hyāsīd bhūtavināśinī  // KūrmP_1,15.92 //<BR>
sametya sarve munayo gautamaṃ tapasāṃ nidhim  /<BR>
ayācanta kṣudhāviṣṭā āhāraṃ prāṇadhāraṇam  // KūrmP_1,15.93 //<BR>
sa tebhyaḥ pradadāvannaṃ mṛṣṭaṃ bahutaraṃ budhaḥ  /<BR>
sarve bubujire viprā nirviśaṅkena cetasā  // KūrmP_1,15.94 //<BR>
gate tu dvādaśe varṣe kalpānta iva śaṅkarī  /<BR>
babhūva vṛṣṭirmahatī yathāpūrvamabhūjjagat  // KūrmP_1,15.95 //<BR>
tataḥ sarve munivarāḥ samāmantrya parasparam  /<BR>
maharṣi gautamaṃ procurgacchāma iti vegataḥ  // KūrmP_1,15.96 //<BR>
nivārayāmāsa ca tān kañcit kālaṃ yathāsukham  /<BR>
uṣitvā madgṛhe 'vaśyaṃ gacchadhvamiti paṇḍitāḥ  // KūrmP_1,15.97 //<BR>
tato māyāmayīṃ sṛṣṭvā kṛśāṃ gāṃ sarva eva te  /<BR>
samīpaṃ prāpayāmāsugautamasya mahātmanaḥ  // KūrmP_1,15.98 //<BR>
so 'nuvīkṣya kṛpāviṣṭastasyāḥ saṃrakṣaṇotsukaḥ  /<BR>
goṣṭhe tāṃ bandhayāmāsa spṛṣṭamātrā mamāra sā  // KūrmP_1,15.99 //<BR>
sa śokenābhisaṃtaptaḥ kāryākāryaṃ mahāmuniḥ  /<BR>
na paśyati sma sahasā tādṛśaṃ munayo 'bruvan  // KūrmP_1,15.100 //<BR>
govadhyeyaṃ dvijaśreṣṭha yāvat tava śarīragā  /<BR>
tāvat te 'nnaṃ na bhoktavyaṃ gacchāmo vayameva hi  // KūrmP_1,15.101 //<BR>
tena te muditāḥ santo devadāruvanaṃ śubham  /<BR>
jagmuḥ pāpavaśaṃ nītāstapaścartuṃ yathā purā  // KūrmP_1,15.102 //<BR>
sa teṣāṃ māyayā jātāṃ govadhyāṃ gautamo muniḥ  /<BR>
kenāpi hetunā jñātvā śaśāpātīvakopanaḥ  // KūrmP_1,15.103 //<BR>
bhaviṣyanti trayībāhyā mahāpātakibhiḥ samāḥ  /<BR>
babhūvuste tathā śāpājjāyamānāḥ punaḥ punaḥ  // KūrmP_1,15.104 //<BR>
sarve saṃprāpya deveśaṃ śaṅkaraṃ viṣṇumavyayam  /<BR>
astuvan laukikaiḥ stotrairucchiṣṭā iva sarvagau  // KūrmP_1,15.105 //<BR>
devadevau mahādevau bhaktānāmārtināśanau  /<BR>
kāmavṛttyā mahāyogau pāpānnastrātumarhathaḥ  // KūrmP_1,15.106 //<BR>
tadā pārśvasthitaṃ viṣṇuṃ saṃprekṣya vṛṣabhadhvajaḥ  /<BR>
kimeteṣāṃ bhavet kāryaṃ prāha puṇyaiṣiṇāmiti  // KūrmP_1,15.107 //<BR>
tataḥ sa bhagavān viṣṇuḥ śaraṇyo bhaktavatsalaḥ  /<BR>
gopatiṃ prāha viprendrānālokya praṇatān hariḥ  // KūrmP_1,15.108 //<BR>
na vedabāhye puruṣe puṇyaleśo 'pi śaṅkara  /<BR>
saṃgacchate mahādeva dharmo vedād vinirbabhau  // KūrmP_1,15.109 //<BR>
tathāpi bhaktavātsalyād rakṣitavyā maheśvara  /<BR>
asmābhiḥ sarva eveme gantāro narakānapi  // KūrmP_1,15.110 //<BR>
tasmād vai vedabāhyānāṃ rakṣaṇārthāya pāpinām  /<BR>
vimohanāya śāstrāṇi kariṣyāmo vṛṣadhvaja  // KūrmP_1,15.111 //<BR>
evaṃ saṃbodhito rudro mādhavena murāriṇā  /<BR>
cakāra mohaśāstrāṇi keśavo 'pi śiveritaḥ  // KūrmP_1,15.112 //<BR>
kāpālaṃ nākulaṃ vāmaṃ bhairavaṃ pūrvapaścimam  /<BR>
pañcarātraṃ pāśupataṃ tathānyāni sahastraśaḥ  // KūrmP_1,15.113 //<BR>
sṛṣṭvā tānūcaturdevau kurvāṇāḥ śāstracoditam  /<BR>
patanto niraye ghore bahūn kalpān punaḥ punaḥ  // KūrmP_1,15.114 //<BR>
jāyanto mānuṣe loke kṣīṇapāpacayāstataḥ  /<BR>
īśvarārādhanabalād gacchadhvaṃ sukṛtāṃ gatim  /<BR>
vartadhvaṃ matprasādena nānyathā niṣkṛtirhi vaḥ  // KūrmP_1,15.115 //<BR>
evamīśvaraviṣṇubhyāṃ coditāste maharṣayaḥ  /<BR>
ādeśaṃ pratyapadyanta śirasāsuravidviṣoḥ  // KūrmP_1,15.116 //<BR>
cakruste 'nyāni śāstrāṇi tatra tatra ratāḥ punaḥ  /<BR>
śiṣyānadhyāpayāmāsurdarśayitvā phalāni tu  // KūrmP_1,15.117 //<BR>
mohayanta imaṃ lokamavatīrya mahītale  /<BR>
cakāra śaṅkaro bhikṣāṃ hitāyaiṣāṃ dvijaiḥ saha  // KūrmP_1,15.118 //<BR>
kapālamālābharaṇaḥ pretabhasmāvaguṇṭhitaḥ  /<BR>
vimohayaṃllokamimaṃ jaṭāmaṇḍalamaṇḍitaḥ  // KūrmP_1,15.119 //<BR>
nikṣipya pārvatīṃ devīṃ viṣṇāvamitatejasi  /<BR>
niyojyāṅgabhavaṃ rudraṃ bhairavaṃ duṣṭanigrahe  // KūrmP_1,15.120 //<BR>
dattvā nārāyaṇe devīṃ nandinaṃ kulanandinam  /<BR>
saṃsthāpya tatra gaṇapān devānindrapurogamān  // KūrmP_1,15.121 //<BR>
prasthite 'tha mahādeve viṣṇurviśvatanuḥ svayam  /<BR>
strīrūpadhārī niyataṃ sevate sma maheśvarīm  // KūrmP_1,15.122 //<BR>
brahmā hutāśanaḥ śakro yamo 'nye surapuṅgavāḥ  /<BR>
siṣevire mahādevīṃ strīveśaṃ śobhanaṃ gatāḥ  // KūrmP_1,15.123 //<BR>
nandīśvaraśca bhagavān śaṃbhoratyantavallabhaḥ  /<BR>
dvāradeśe gaṇādhyakṣo yathāpūrvamatiṣṭhata  // KūrmP_1,15.124 //<BR>
etasminnantare daityo hyandhako nāma durmatiḥ  /<BR>
āhartukāmo girijāmājagāmātha mandaram  // KūrmP_1,15.125 //<BR>
saṃprāptamandhakaṃ dṛṣṭvā śaṅkaraḥ kālabhairavaḥ  /<BR>
nyaṣedhayadameyātmā kālarūpadharo haraḥ  // KūrmP_1,15.126 //<BR>
tayoḥ samabhavad yuddhaṃ sughoraṃ romaharṣaṇam  /<BR>
śūlenorasi taṃ daityamājaghāna vṛṣadhvajaḥ  // KūrmP_1,15.127 //<BR>
tataḥ sahastraśo daityaḥ sasarjāndhakasaṃjñitān  /<BR>
nandiṣeṇādayo daityairandhakairabhinirjitāḥ  // KūrmP_1,15.128 //<BR>
ghaṇṭākarṇo meghanādaścaṇḍeśaścaṇḍatāpanaḥ  /<BR>
vināyako meghavāhaḥ somanandī ca vaidyutaḥ  // KūrmP_1,15.129 //<BR>
sarve 'ndhakaṃ daityavaraṃ saṃprāpyātibalānvitāḥ  /<BR>
yuyudhuḥ śūlaśaktyṛṣṭigirikūṭaparaśvadhaiḥ  // KūrmP_1,15.130 //<BR>
bhrāmayitvātha hastābhyāṃ gṛhītacaraṇadvayāḥ  /<BR>
daityendreṇātibalinā kṣiptāste śatayojanam  // KūrmP_1,15.131 //<BR>
tato 'ndhakanisṛṣṭāste śataśo 'tha sahastraśaḥ  /<BR>
kālasūryapratīkāśā bhairavaṃ tvabhidudruvuḥ  // KūrmP_1,15.132 //<BR>
hā heti śabdaḥ sumahān babhūvātibhayaṅkaraḥ  /<BR>
yuyodha bhairavo rudraḥ śūlamādāya bhīṣaṇam  // KūrmP_1,15.133 //<BR>
dṛṣṭvāndhakānāṃ subalaṃ durjayaṃ tarjito haraḥ  /<BR>
jagāma śaraṇaṃ devaṃ vāsudevamajaṃ vibhum  // KūrmP_1,15.134 //<BR>
so 'sṛjad bhagavān viṣṇurdevīnāṃ śatamuttamam  /<BR>
devīpārśvasthito devo vināśāyāmaradviṣām  // KūrmP_1,15.135 //<BR>
tathāndhakasahastraṃ tu devībhiryamasādanam  /<BR>
nītaṃ keśavamāhātmyāllīlayaiva raṇājire  // KūrmP_1,15.136 //<BR>
dṛṣṭvā parāhataṃ sainyamandhako 'pi mahāsuraḥ  /<BR>
parāṅmukhoraṇāt tasmāt palāyata mahājavaḥ  // KūrmP_1,15.137 //<BR>
tataḥ krīḍāṃ mahādevaḥ kṛtvā dvādaśavārṣikīm  /<BR>
hitāya loke bhaktānāmājagāmātha mandaram  // KūrmP_1,15.138 //<BR>
saṃprāptamīśvaraṃ jñātvā sarva eva gaṇeśvarāḥ  /<BR>
samāgamyopatasthustaṃ bhānumantamiva dvijāḥ  // KūrmP_1,15.139 //<BR>
praviśya bhavanaṃ puṇyamayuktānāṃ durāsadam  /<BR>
dadarśa nandinaṃ devaṃ bhairavaṃ keśavaṃ śivaḥ  // KūrmP_1,15.140 //<BR>
praṇāmapravaṇaṃ devaṃ so 'nugṛhyātha nandinam  /<BR>
āghrāya mūrdhanīśānaḥ keśavaṃ pariṣasvaje  // KūrmP_1,15.141 //<BR>
dṛṣṭvā devī mahādevaṃ prītivisphāritekṣaṇā  /<BR>
nanāma śirasā tasya pādayorīśvarasya sā  // KūrmP_1,15.142 //<BR>
nivedya vijayaṃ tasmai śaṅkarāyātha śaṅkarī  /<BR>
bhairavo viṣṇumāhātmyaṃ praṇataḥ pārśvago 'vadat  // KūrmP_1,15.143 //<BR>
śrutvā tadvijayaṃ śaṃbhurvikramaṃ keśavasya ca  /<BR>
samāste bhagavānīśo devyā saha varāsane  // KūrmP_1,15.144 //<BR>
tato devagaṇāḥ sarve marīcipramukhā dvijāḥ  /<BR>
ājagmurmandaraṃ druṣṭaṃ devadevaṃ trilocanam  // KūrmP_1,15.145 //<BR>
yena tad vijitaṃ pūrvaṃ devīnāṃ śatamuttamam  /<BR>
samāgataṃ daityasainyamīśdarśanavāñchayā  // KūrmP_1,15.146 //<BR>
dṛṣṭvā varāsanāsīnaṃ devyā candravibhūṣaṇam  /<BR>
praṇemurādarād devyo gāyanti smātilālasāḥ  // KūrmP_1,15.147 //<BR>
praṇemurgirijāṃ devīṃ vāmapārśve pinākinaḥ  /<BR>
devāsanagataṃ devaṃ nārāyaṇamanāmayam  // KūrmP_1,15.148 //<BR>
dṛṣṭvā siṃhāsanāsīnaṃ devyā nārāyaṇena ca  /<BR>
praṇamya devamīśānaṃ pṛṣṭavatyo varāṅganāḥ  // KūrmP_1,15.149 //<BR>
kanyā ūcuḥ<BR>
kastvaṃ vibhrājase kāntyā keyaṃ bālaraviprabhā  /<BR>
ko 'nvayaṃ bhti vapuṣā paṅkajāyatalocanaḥ  // KūrmP_1,15.150 //<BR>
niśamya tāsāṃ vacanaṃ vṛṣendravaravāhanaḥ  /<BR>
vyājahāra mahāyogī bhūtādhipatiravyayaḥ  // KūrmP_1,15.151 //<BR>
ahaṃ nārāyaṇo gaurī jaganmātā sanātanī  /<BR>
vibhajya saṃsthito devaḥ svātmānaṃ bahudheśvaraḥ  // KūrmP_1,15.152 //<BR>
na me viduḥ paraṃ tattvaṃ devādyā na maharṣayaḥ  /<BR>
eko 'yaṃ veda viśvātmā bhavānī viṣṇureva ca  // KūrmP_1,15.153 //<BR>
ahaṃ hi niṣkriyaḥ śāntaḥ kevalo niṣparigrahaḥ  /<BR>
māmeva keśavaṃ devamāhurdevīmathāmbikām  // KūrmP_1,15.154 //<BR>
eṣa dhātā vidhātā ca kāraṇaṃ kāryameva ca  /<BR>
kartā kārayitā viṣṇurbhuktimuktiphalapradaḥ  // KūrmP_1,15.155 //<BR>
bhoktā pumānaprameyaḥ saṃhartā kālarūpadhṛk  /<BR>
straṣṭā pātā vāsudevo viśvātmā viśvatomukhaḥ  // KūrmP_1,15.156 //<BR>
kṛṭastho hyakṣaro vyāpī yogī nārāyaṇaḥ svayam  /<BR>
tārakaḥ puruṣo hyātmā kevalaṃ paramaṃ padam  // KūrmP_1,15.157 //<BR>
saiṣā māheśvarī gaurī mama śaktirnirañjanā  /<BR>
sāntā satyā sadānandā paraṃ padamiti śrutiḥ  // KūrmP_1,15.158 //<BR>
asyāḥ sarvamidaṃ jātamatraiva layameṣyati  /<BR>
eṣaiva sarvabhūtānāṃ gatīnāmuttamā gatiḥ  // KūrmP_1,15.159 //<BR>
tayāhaṃ saṃgato devyā kevalo niṣkalaḥ paraḥ  /<BR>
paśyāmyaśeṣamevedaṃ yastad veda sa mucyate  // KūrmP_1,15.160 //<BR>
tasmādanādimadvaitaṃ viṣṇumātmānamīśvaram  /<BR>
ekameva vijānīdhvaṃ tato yāsyatha nirvṛtim  // KūrmP_1,15.161 //<BR>
manyante viṣṇumavyaktamātmānaṃ śraddhayānvitāḥ  /<BR>
ye bhinnadṛṣṭyāpīśānaṃ pūjayanto na me priyāḥ  // KūrmP_1,15.162 //<BR>
dviṣanti ye jagatsūtiṃ mohitā rauravādiṣu  /<BR>
pacyamānā na mucyante kalpakoṭiśatairapi  // KūrmP_1,15.163 //<BR>
tasamādaśeṣabhūtānāṃ rakṣako viṣṇuravyayaḥ  /<BR>
yathāvadiha vijñāya dhyeyaḥ sarvāpadi prabhuḥ  // KūrmP_1,15.164 //<BR>
śrutvā bhagavato vākyaṃ devyaḥ sarvagaṇeśvarāḥ  /<BR>
nemurnārāyaṇaṃ devaṃ devīṃ ca himaśailajām  // KūrmP_1,15.165 //<BR>
prārthayāmāsurīśāne bhaktiṃ bhaktajanapriye  /<BR>
bhavānīpādayugale nārāyaṇapadāmbuje  // KūrmP_1,15.166 //<BR>
tato nārāyaṇaṃ devaṃ gaṇeśā mātaro 'pi ca  /<BR>
na paśyanti jagatsūtiṃ tadbhutamivābhavat  // KūrmP_1,15.167 //<BR>
tadantare mahādaityo hyandhako manmathārditaḥ  /<BR>
mohito girijāṃ devīmāhartuṃ girimāyayau  // KūrmP_1,15.168 //<BR>
athānantavapuḥ śrīmān yogī nārāyaṇo 'malaḥ  /<BR>
tatraivāvirabhūd daityairyuddhāya puruṣottamaḥ  // KūrmP_1,15.169 //<BR>
kṛtvātha pārśve bhagavantamīśo<BR>
yuddhāya viṣṇuṃ gaṇadevamukhyaiḥ  /<BR>
śilādaputreṇa ca mātṛkābhiḥ<BR>
sa kālarudro 'bhijagāma devaḥ  // KūrmP_1,15.170 //<BR>
triśūlamādāya kṛśānukalpaṃ<BR>
sa devadevaḥ prayayau purastāt  /<BR>
tamanvayuste gaṇarājavaryā<BR>
jagāma devo 'pi sahastrabāhuḥ  // KūrmP_1,15.171 //<BR>
rarāja madhye bhagavān surāṇāṃ<BR>
vivāhano vāridavarṇavarṇaḥ  /<BR>
tadā sumeroḥ śikharādhirūḍha-<BR>
strilokadṛṣṭirbhagavānivārkaḥ  // KūrmP_1,15.172 //<BR>
jagatyanādirbhagavānameyo<BR>
haraḥ sahastrākṛtirāvirāsīt  /<BR>
triśūlapāṇirgagane sughoṣaḥ<BR>
papāta devopari puṣpavṛṣṭiḥ  // KūrmP_1,15.173 //<BR>
samāgataṃ vīkṣya gaṇeśarājaṃ<BR>
samāvṛtaṃ devaripurgaṇeśaiḥ  /<BR>
yuyodha śakreṇa samātṛkābhi-<BR>
r     gaṇairaśeṣairamapapradhānaiḥ  // KūrmP_1,15.174 //<BR>
vijitya sarvānapi bāhuvīryāt<BR>
sa saṃyuge śaṃbhumanantadhāma  /<BR>
samāyayau yatra sa kālarudro<BR>
vimānamāruhya vihīnasattvaḥ  // KūrmP_1,15.175 //<BR>
dṛṣṭvāndhakaṃ samayāntaṃ bhagavān garuḍadhvajaḥ  /<BR>
vyājahāra mahādevaṃ bhairavaṃ bhūtibhūṣaṇam  // KūrmP_1,15.176 //<BR>
hantumarhasi daityeśamandhakaṃ lokakaṇṭakam  /<BR>
tvāmṛte bhagavān śakto hantā nānyo 'sya vidyate  // KūrmP_1,15.177 //<BR>
tvaṃ hartā sarvalokānāṃ kālātmā hyaiśvarī tanuḥ  /<BR>
stūyate vividhairmantrarvedavidbhirvicakṣaṇaiḥ  // KūrmP_1,15.178 //<BR>
sa vāsudevasya vaco niśamya bhagavān haraḥ  /<BR>
nirīkṣya viṣṇuṃ hanane daityandrasya matiṃ dadhau  // KūrmP_1,15.179 //<BR>
jagāma devatānīkaṃ gaṇānāṃ harṣamuttamam  /<BR>
stuvanti bhairavaṃ devamantarikṣacarā janāḥ  // KūrmP_1,15.180 //<BR>
jayānanta mahādeva kālamūrte sanātana  /<BR>
tvamagniḥ sarvabhūtānāmantaścarasi nityaśaḥ  // KūrmP_1,15.181 //<BR>
tvaṃ yatrajñastvaṃ vaṣaṭkārastvaṃ dhātā hariravyayaḥ  /<BR>
tvaṃ brahmā tvaṃ mahādevastvaṃ dhāma paramaṃ padam  // KūrmP_1,15.182 //<BR>
oṅkāramūrtiryogātmā trayīnetrastrilocanaḥ  /<BR>
mahāvibhūtirdeveśo jayāśeṣajagatpate  // KūrmP_1,15.183 //<BR>
tataḥ kālāgnirudro 'sau gṛhītvāndhakamīśvaraḥ  /<BR>
triśūlāgreṣu vinyasya prananarta satāṃ gatiḥ  // KūrmP_1,15.184 //<BR>
dṛṣṭvāndhakaṃ devagaṇāḥ śūlaprotaṃ pitāmahaḥ  /<BR>
praṇemurīśvaraṃ devaṃ bhairavaṃ bhavamocakam  // KūrmP_1,15.185 //<BR>
astuvan munayaḥ siddhā jagurgandharvikiṃnarāḥ  /<BR>
antarikṣe 'psaraḥ saṅghā nṛtyantisma manoramāḥ  // KūrmP_1,15.186 //<BR>
saṃsthāpito 'thaśūlāgre so 'ndhako dagdhakilbiṣaḥ  /<BR>
utpannākhilavijñānastuṣṭāva parameśvaram  // KūrmP_1,15.187 //<BR>
andhaka uvāca<BR>
namāmi mūrdhnā bhagavantamekaṃ<BR>
samāhitā yaṃ vidurīśatattvam  /<BR>
purātanaṃ puṇyamanantarūpaṃ<BR>
kālaṃ kaviṃ yogaviyogahetum  // KūrmP_1,15.188 //<BR>
daṃṣṭrākarālaṃ divi nṛtyamānaṃ<BR>
hutāśavaktraṃ jvalanārkarūpam  /<BR>
sahastrapādākṣiśirobhiyuktaṃ<BR>
bhavantamekaṃ praṇamāmi rudram  // KūrmP_1,15.189 //<BR>
jayādidevāmarapūjitāṅghre<BR>
vibhāgahīnāmalatattvarūpa  /<BR>
tvamagnireko bahudhābhipūjyase<BR>
vāyvādibhedairakhilātmarūpa  // KūrmP_1,15.190 //<BR>
tvāmekamāhuḥ puruṣaṃ purāṇam<BR>
ādityavarṇaṃ tamasaḥ parastāt  /<BR>
tvaṃ paśyasīdaṃ paripāsyajastraṃ<BR>
tvamantako yogigaṇābhijuṣṭaḥ  // KūrmP_1,15.191 //<BR>
eko 'ntarātmā bahudhā niviṣṭo<BR>
deheṣu dehādiviśeṣahīnaḥ  /<BR>
tvamātmaśabdaṃ paramātmatattvaṃ<BR>
bhavantamāhuḥ śivameva kecit  // KūrmP_1,15.192 //<BR>
tvamakṣaraṃ brahma paraṃ pavitra-<BR>
mānandarūpaṃ praṇavābhidhānam  /<BR>
tvamīśvaro vedapadeṣu siddhaḥ<BR>
svayaṃ prabho 'śeṣaviśeṣahīnaḥ  // KūrmP_1,15.193 //<BR>
tvamindrarūpo varuṇāgnirūpo<BR>
haṃsaḥ prāṇo mṛtyurantāsi yajñaḥ  /<BR>
prajāpatirbhagavānekarudro<BR>
nīlagrīvaḥ stūyase vedavidbhiḥ  // KūrmP_1,15.194 //<BR>
nārāyaṇastvaṃ jagatāmathādiḥ<BR>
pitāmahastvaṃ prapitāmahaśca  /<BR>
vedāntaguhyopaniṣatsu gītaḥ<BR>
sadāśivastvaṃ parameśvaro 'si  // KūrmP_1,15.195 //<BR>
namaḥ parastāt tamasaḥ parasmai<BR>
parātmane pañcapadāntarāya  /<BR>
triśaktyatītāya nirañjanāya<BR>
sahastraśaktyāsanasaṃsthitāya  // KūrmP_1,15.196 //<BR>
trimūrtaye 'nandapadātmamūrte<BR>
jagannivāsāya jaganmayāya  /<BR>
namo lalāṭārpitalocanāya<BR>
namo janānāṃ hṛdi saṃsthitāya  // KūrmP_1,15.197 //<BR>
phaṇīndrahārāya namo 'stu tubhyaṃ<BR>
munīndrasiddhārcitapādayugma  /<BR>
aiśvaryadharmāsanasaṃsthitāya<BR>
namaḥ parāntāya bhavodbhavāya  // KūrmP_1,15.198 //<BR>
sahastracandrārkavilocanāya<BR>
namo 'stu te soma sumadhyamāya  /<BR>
namo 'stu te deva hiraṇyabāho<BR>
namo 'mbikāyāḥ pataye mṛḍāya  // KūrmP_1,15.199 //<BR>
namo 'tiguhyāya guhāntarāya<BR>
vedāntavijñānasuniścitāya  /<BR>
trikālahīnāmaladhāmadhāmne<BR>
namo maheśāya namaḥ śivāya  // KūrmP_1,15.200 //<BR>
evaṃ stuvantaṃ bhagavān śūlāgrādavaropya tam  /<BR>
tuṣṭaḥ provāca hastābhyāṃ spṛṣṭvātha parameśvaraḥ  // KūrmP_1,15.201 //<BR>
prīto 'haṃ sarvathā daitya stavenānena sāṃpratam  /<BR>
saṃprāpya gāṇapatyaṃ me sannidhāne vasāmaraḥ  // KūrmP_1,15.202 //<BR>
arogaśchinnasaṃdeho devairapi supūjitaḥ  /<BR>
nandīśvarasyānucaraḥ sarvaduḥ khavivarjitaḥ  // KūrmP_1,15.203 //<BR>
evaṃ vyāhṛtamātre tu devadevena devatāḥ  /<BR>
gaṇeśvarā mahādevamandhakaṃ devasannidhau  // KūrmP_1,15.204 //<BR>
sahastrasūryasaṃkāśaṃ trinetraṃ candracihnitam  /<BR>
nīlakaṇṭhaṃ jaṭāmauliṃ śūlāsaktamahākaram  // KūrmP_1,15.205 //<BR>
dṛṣṭvā taṃ tuṣṭuvurdaityamāścaryaṃ paramaṃ gatāḥ  /<BR>
uvāca bhagavān viṣṇurdevadevaṃ smayanniva  // KūrmP_1,15.206 //<BR>
sthāne tava mahādeva prabhāvaḥ puruṣo mahān  /<BR>
nekṣate 'jñānajān doṣān gṛhṇāti ca guṇānapi  // KūrmP_1,15.207 //<BR>
itīrito 'tha bhairavo gaṇeśadevapuṅgavaiḥ  /<BR>
sakeśavaḥ sahāndhako jagāma śaṅkarāntikam  // KūrmP_1,15.208 //<BR>
nirīkṣya devamāgataṃ saśaṅkaraḥ sahāndhakam  /<BR>
samādhavaṃ samātṛkaṃ jagāma nirvṛtiṃ haraḥ  // KūrmP_1,15.209 //<BR>
pragṛhya pāṇineśvaro hiraṇyalocanātmajam  /<BR>
jagāma yatra śailajā vimānamīśavallabhā  // KūrmP_1,15.210 //<BR>
vilokya sā samāgataṃ bhavaṃ bhavārtihāriṇam  /<BR>
avāpa sāndhakaṃ sukhaṃ prasādamandhakaṃ prati  // KūrmP_1,15.211 //<BR>
athāndhako maheśvarīṃ dadarśa devapārśvagām  /<BR>
papāta daṇḍavatkṣitau nanāma pādapadmayoḥ  // KūrmP_1,15.212 //<BR>
namāmi devavallabhāmanādimadrijāmimām  /<BR>
yataḥ pradhānapūruṣau nihanti yākhilaṃ jagat  // KūrmP_1,15.213 //<BR>
vibhāti yā śivāsane śivena sākamavyayā  /<BR>
hiraṇmaye 'tinirmale namāmi tāmimāmajām  // KūrmP_1,15.214 //<BR>
yadantarākhilaṃ jagajjaganti yānti saṃkṣayam  /<BR>
namāmi yatra tāmumāmaśeṣabedavarjitām  // KūrmP_1,15.215 //<BR>
na jāyate nahīyate na vardhate ca tāmumām  /<BR>
namāmi yā guṇātigā girīśaputrikāmimām  // KūrmP_1,15.216 //<BR>
kṣamasva devi śailaje kṛtaṃ mayā vimāhataḥ  /<BR>
surāsurairyadarcitaṃ namāmi te padāmbujam  // KūrmP_1,15.217 //<BR>
itthaṃ bhagavatī gaurī bhaktinamreṇa pārvatī  /<BR>
saṃstutā daityapatinā putratve jagṛhe 'ndhakam  // KūrmP_1,15.218 //<BR>
tataḥ sa mātṛbhiḥ sārdhaṃ bhairavo rudrasaṃbhavaḥ  /<BR>
jagāmānujñayā śaṃbhoḥ pātālaṃ parameśvaraḥ  // KūrmP_1,15.219 //<BR>
yatra sā tāmasī viṣṇormūrtiḥ saṃhārakārikā  /<BR>
samāste hariravyakto nṛsiṃhākṛtirīśvaraḥ  // KūrmP_1,15.220 //<BR>
tato 'nantākṛtiḥ śaṃbhuḥ śeṣeṇāpi supūjitaḥ  /<BR>
kālāgnirudro bhagavān yuyojātmānamātmani  // KūrmP_1,15.221 //<BR>
yuñjatastasya devasya sarvā evātha mātaraḥ  /<BR>
bubhukṣitā mahādevaṃ praṇamyāhustriśūlinam  // KūrmP_1,15.222 //<BR>
mātara ūcuḥ<BR>
bubhukṣitā mahādeva anujñā dīyatāṃ tvayā  /<BR>
trailokyaṃ bhakṣayiṣyāmo nānyathā tṛptirastinaḥ  // KūrmP_1,15.223 //<BR>
etāvaduktvā vacanaṃ mātaro viṣṇusaṃbhavāḥ  /<BR>
bhakṣayāñcakrire sarvaṃ trailokyaṃ sacarācaram  // KūrmP_1,15.224 //<BR>
tataḥ sa bhairavo devo nṛsiṃhavapuṣaṃ harim  /<BR>
dadhyau nārāyaṇaṃ devaṃ kṣaṇātprādurabhūddhariḥ  // KūrmP_1,15.225 //<BR>
vijñāpayāmāsa ca taṃ bhakṣayantīha mātaraḥ  /<BR>
nivārayāśu trailokyaṃ tvadīyā bhagavanniti  // KūrmP_1,15.226 //<BR>
saṃsmṛtā viṣṇunā devyo nṛsiṃhavapuṣā punaḥ  /<BR>
upatasthurmahādevaṃ narasiṃhākṛtiṃ ca tam  // KūrmP_1,15.227 //<BR>
saṃprāpya sannidhiṃ viṣṇoḥ sarvāḥ saṃhārakārikāḥ  /<BR>
pradaduḥ śaṃbhave śaktiṃ bhairavāyātitejase  // KūrmP_1,15.228 //<BR>
apaśyaṃstā jagatsūtiṃ nṛsiṃhamatha bhairavam  /<BR>
kṣaṇādekatvamāpannaṃ śeṣāhiṃ cāpi mātaraḥ  // KūrmP_1,15.229 //<BR>
vyājahāra hṛṣīkeśo ye bhaktāḥ śūlapāṇinaḥ  /<BR>
ye ca māṃ saṃsmarantīha pālanīyāḥ prayatnataḥ  // KūrmP_1,15.230 //<BR>
mamaiva mūrtiratulā sarvasaṃhārakārikā  /<BR>
maheśvarāṃśasaṃbhūtā bhuktimuktipradā tviyam  // KūrmP_1,15.231 //<BR>
ananto bhagavān kālo dvidhāvasthā mamaiva tu  /<BR>
tāmasī rājasī mūrtirdevadevaścaturmukhaḥ  // KūrmP_1,15.232 //<BR>
so 'yaṃ devo durādharṣaḥ kālo lokaprakālanaḥ  /<BR>
bhakṣayiṣyati kalpānte rudrātmā nikhilaṃ jagat  // KūrmP_1,15.233 //<BR>
yā sā vimohikā mūrtirmama nārāyaṇāhvayā  /<BR>
sattvodriktājagat kṛtsnaṃ saṃsthāpayati nityadā  // KūrmP_1,15.234 //<BR>
sa hi viṣṇuḥ paraṃ brahma paramātmā parā gatiḥ  /<BR>
mūlaprakṛtiravyaktā sadānandeti kathyate  // KūrmP_1,15.235 //<BR>
ityevaṃ bodhitā devyo viṣṇunā viśvamātaraḥ  /<BR>
prapedire mahādevaṃ tameva śaraṇaṃ harim  // KūrmP_1,15.236 //<BR>
etad vaḥ kathitaṃ sarvaṃ mayāndhakanibarhaṇam  /<BR>
māhātmyaṃ devadevasya bhairavasyāmitaujasaḥ  // KūrmP_1,15.237 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge pañcadaśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
śrīkūrma uvāca<BR>
andake nigṛhīte vai prahlādasya mahātmanaḥ  /<BR>
virocano nāma suto babhūva nṛpatiḥ purā  // KūrmP_1,16.1 //<BR>
devāñjitvā sadevendrāna bahūn varṣān mahāsuraḥ  /<BR>
pālayāmāsa dharmeṇa trailokyaṃ sacarācaram  // KūrmP_1,16.2 //<BR>
tasyaivaṃ vartamānasya kadācid viṣṇucoditaḥ  /<BR>
sanatkumāro bhagavān puraṃ prāpa mahāmuniḥ  // KūrmP_1,16.3 //<BR>
dṛṣṭvā sihāsanagato brahmaputraṃ mahāsuraḥ  /<BR>
nanāmotthāya śirasā prāñjalirvākyamabravīt  // KūrmP_1,16.4 //<BR>
dhanyo 'smyanugṛhīto 'smi saṃprāpto me purātanaḥ  /<BR>
yogīśvaro 'dya bhagavān yato 'sau brahmavit svayam  // KūrmP_1,16.5 //<BR>
kimarthamāgato brahman svayaṃ devaḥ pitāmahaḥ  /<BR>
brūhi me brahmaṇaḥ putra kiṃ kāryaṃ karavāṇyaham  // KūrmP_1,16.6 //<BR>
so 'bravīd bhagavān devo dharmayuktaṃ mahāsuram  /<BR>
draṣṭumabhyāgato 'haṃ vai bhavantaṃ bhāgyavānasi  // KūrmP_1,16.7 //<BR>
sudurlabhā nītireṣā daityānāṃ daityasattama  /<BR>
triloke dhārmiko nūnaṃ tvādṛśo 'nyo na vidyate  // KūrmP_1,16.8 //<BR>
ityukto 'surarājastaṃ punaḥ prāha mahāmunim  /<BR>
dharmāṇāṃ paramaṃ dharmaṃ brūhi me brahmavittama  // KūrmP_1,16.9 //<BR>
so 'bravīd bhagavān yogī daityendrāya mahātmane  /<BR>
sarvaguhyatamaṃ dharmamātmajñānamanuttamam  // KūrmP_1,16.10 //<BR>
sa labdhvā paramaṃ jñānaṃ dattvā ca gurudakṣiṇām  /<BR>
nidhāya putre tadrājyaṃ yogābhyāsarato 'bhavat  // KūrmP_1,16.11 //<BR>
sa tasya putro matimān balirnāma mahāsuraḥ  /<BR>
brahmaṇyo dhārmiko 'tyarthaṃ vijigye 'tha purandaram  // KūrmP_1,16.12 //<BR>
kṛtvā tena mahad yuddhaṃ śakraḥ sarvāmarairvṛtaḥ  /<BR>
jagāma nirjito viṣṇuṃ devaṃ śaraṇamacyutam  // KūrmP_1,16.13 //<BR>
tadantare 'ditirdevī devamātā suduḥ khitā  /<BR>
daityendrāṇāṃ vadhārthāya putro me syāditi svayam  // KūrmP_1,16.14 //<BR>
tatāpa sumahad ghoraṃ taporāśistapaḥ param  /<BR>
prapannā viṣṇumavyaktaṃ śaraṇyaṃ śaraṇaṃ harim  // KūrmP_1,16.15 //<BR>
kṛtvā hṛtpadmakiñjalke niṣkalaṃ paramaṃ padam  /<BR>
vāsudevamanādyantamānandaṃ vyoma kevalam  // KūrmP_1,16.16 //<BR>
prasanno bhagavān viṣṇuḥ śaṅkhacakragadādharaḥ  /<BR>
āvirbabhūva yogātmā devamātuḥ puro hariḥ  // KūrmP_1,16.17 //<BR>
dṛṣṭvā samāgataṃ viṣṇumaditirbhaktisaṃyutā  /<BR>
mene kṛtārthamātmānaṃ toṣayāmāsa keśavam  // KūrmP_1,16.18 //<BR>
aditiruvāca<BR>
jayāśeṣaduḥ khaughanāśaikaheto<BR>
jayānantamāhātmyayogābhiyukta  /<BR>
jayānādimadhyāntavijñānamūrte<BR>
jayāśeṣakalpāmalānandarūpa  // KūrmP_1,16.19 //<BR>
namo viṣṇave kālarūpāya tubhyaṃ<BR>
namo nārasiṃhāya śeṣāya tubhyam  /<BR>
namaḥ kālarudrāya saṃhārakartre<BR>
namo vāsudevāya tubhyaṃ namaste  // KūrmP_1,16.20 //<BR>
namo viśvamāyāvidhānāya tubhyaṃ<BR>
namo yogagamyāya satyāya tubhyam  /<BR>
namo dharmavijñānaniṣṭhāya tubhyaṃ<BR>
namaste varāhāya bhūyo namaste  // KūrmP_1,16.21 //<BR>
namaste sahastrārkacandrābhamūrte<BR>
namo vedavijñānadharmābhigamya  /<BR>
namo devadevādidevādideva<BR>
prabho viśvayone 'tha bhūyo namaste  // KūrmP_1,16.22 //<BR>
namaḥ śaṃbhave satyaniṣṭhāya tubhyaṃ<BR>
namo hetave viśvarūpāya tubhyam  /<BR>
namo yogapīṭhāntarasthāya tubhyaṃ<BR>
śivāyaikarūpāya bhūyo namaste  // KūrmP_1,16.23 //<BR>
evaṃ sa bhagavān kṛṣṇo devamātrā jaganmayaḥ  /<BR>
toṣitaśchandayāmāsa vareṇa prahasanniva  // KūrmP_1,16.24 //<BR>
praṇamya śirasā bhūmau sā vabre varamuttamam  /<BR>
tvāmeva putraṃ devānāṃ hitāya varaye varam  // KūrmP_1,16.25 //<BR>
tathāstvityāha bhagavān prapannajanavatsalaḥ  /<BR>
dattvā varānaprameyastatraivāntaradhīyata  // KūrmP_1,16.26 //<BR>
tato bahutithe kāle bhagavantaṃ janārdanam  /<BR>
dadhāra garbhaṃ devānāṃ mātā nārāyaṇaṃ svayam  // KūrmP_1,16.27 //<BR>
samāviṣṭe hṛṣīkeśe devamāturathodaram  /<BR>
utpātā jajñire ghorā balervairocaneḥ pure  // KūrmP_1,16.28 //<BR>
nirīkṣya sarvānutpātān daityendro bhayavihvalaḥ  /<BR>
prahlādamasuraṃ vṛddhaṃ praṇamyāha pitāmaham  // KūrmP_1,16.29 //<BR>
baliruvāca<BR>
pitāmaha mahāprājña jāyante 'smatpure 'dhunā  /<BR>
kimutpātā bhavet kāryamasmākaṃ kiṃnimittakāḥ  // KūrmP_1,16.30 //<BR>
niśamya tasya vacanaṃ ciraṃ dhyātvā mahāsuraḥ  /<BR>
namaskṛtya hṛṣīkeśamidaṃ vacanamabravīt  // KūrmP_1,16.31 //<BR>
prahlāda uvāca<BR>
yo yajñairijyate viṣṇuryasya sarvamidaṃ jagat  /<BR>
dadhārāsuranāśārthaṃ mātā taṃ tridivaukasām  // KūrmP_1,16.32 //<BR>
yasmādabhinnaṃ sakalaṃ bhidyate yo 'khilādapi  /<BR>
sa vāsudevo devānāṃ māturdehaṃ samāviśat  // KūrmP_1,16.33 //<BR>
na yasya devā jānanti svarūpaṃ paramārthataḥ  /<BR>
sa viṣṇuraditerdehaṃ svecchayādya samāviśat  // KūrmP_1,16.34 //<BR>
yasmād bhavanti bhūtāni yatra saṃyānti saṃkṣayam  /<BR>
so 'vatīrṇo mahāyogī purāṇapuruṣo hariḥ  // KūrmP_1,16.35 //<BR>
na yatra vidyate nāmajātyādiparikalpanā  /<BR>
sattāmātrātmarūpo 'sau viṣṇuraṃśena jāyate  // KūrmP_1,16.36 //<BR>
yasya sā jagatāṃ mātā śaktistaddharmadhāriṇī  /<BR>
māyā bhagavatī lakṣmīḥ so 'vatīrṇo janārdanaḥ  // KūrmP_1,16.37 //<BR>
yasya sā tāmasī mūrtiḥ śaṅkaro rājasī tanuḥ  /<BR>
brahmā saṃjāyate viṣṇuraṃśenaikena sattvabhṛt  // KūrmP_1,16.38 //<BR>
itthaṃ vicintya govindaṃ bhaktinamreṇa cetasā  /<BR>
tameva gaccha śaraṇaṃ tato yāsyasi nirvṛtim  // KūrmP_1,16.39 //<BR>
tataḥ prahlādavacanād balirvairocanirharim  /<BR>
jagāma śaraṇaṃ viśvaṃ pālayāmāsa dharmataḥ  // KūrmP_1,16.40 //<BR>
kāle prāpte mahāviṣṇuṃ devānāṃ harṣavardhanam  /<BR>
asūta kaśyapāccainaṃ devamātāditiḥ svayam  // KūrmP_1,16.41 //<BR>
caturbhujaṃ viśālākṣaṃ śrīvatsāṅkitavakṣasam  /<BR>
nīlameghapratīkāśaṃ bhrājamānaṃ śriyāvṛtam  // KūrmP_1,16.42 //<BR>
upatasthuḥ surāḥ sarve siddhāḥ sādhyāśca cāraṇāḥ  /<BR>
upendramindrapramukhā brahmā carṣigamairvṛtaḥ  // KūrmP_1,16.43 //<BR>
kṛtopanayano vedānadhyaiṣṭa bhagavān hariḥ  /<BR>
samācāraṃ bharadvājāt trilokāya pradarśayan  // KūrmP_1,16.44 //<BR>
evaṃ hi laukikaṃ mārgaṃ pradarśayati sa prabhuḥ  /<BR>
sa yat pramāṇaṃ kurute lokastadanuvartate  // KūrmP_1,16.45 //<BR>
tataḥ kālena matimān balirvairocaniḥ svayam  /<BR>
yajñairyajñeśvaraṃ viṣṇumarcayāmāsa sarvagam  // KūrmP_1,16.46 //<BR>
brāhmaṇān pūjayāmāsa dattvā bahutaraṃ dhanam  /<BR>
brahmarṣayaḥ samājagmuryajñavāṭaṃ mahātmanaḥ  // KūrmP_1,16.47 //<BR>
vijñāya viṣṇurbhagavān bharadvājapracoditaḥ  /<BR>
āsthāya vāmanaṃ rūpaṃ yajñadeśamathāgamat  // KūrmP_1,16.48 //<BR>
kṛṣṇājinopavītāṅga āṣāḍhena virājitaḥ  /<BR>
brāhmaṇo jaṭilo vedānudgiran bhasmamaṇḍitaḥ  // KūrmP_1,16.49 //<BR>
saṃprāpyāsurarājasya samīpaṃ bhikṣuko hariḥ  /<BR>
svapādairvimitaṃ deśamayācata baliṃ tribhiḥ  // KūrmP_1,16.50 //<BR>
prakṣālya caraṇau viṣṇorbalirbhāsamanvitaḥ  /<BR>
ācāmayitvā bhṛṅgāramādāya svarṇanirmitam  // KūrmP_1,16.51 //<BR>
dāsye tavedaṃ bhavate padatrayaṃ<BR>
prīṇātu devo hariravyayākṛtiḥ  /<BR>
vicintya devasya karāgrapallave<BR>
nipātayāmāsa jalaṃ suśītalam  // KūrmP_1,16.52 //<BR>
vicakrame pṛthivīmeṣa etā-<BR>
mathāntarikṣaṃ divamādidevaḥ  /<BR>
vyapetarāgaṃ ditijeśvaraṃ taṃ<BR>
prakartukāmaḥ śaraṇaṃ prapannam  // KūrmP_1,16.53 //<BR>
ākramya lokatrayamīśapādaḥ<BR>
prājāpatyād brahmalokaṃ jagāma  /<BR>
praṇemurādityasahastrakalpaṃ<BR>
ye tatra loke nivasanti siddhāḥ  // KūrmP_1,16.54 //<BR>
athopatasthe bhagavānanādiḥ<BR>
pitāmahāstoṣayāmāsa viṣṇum  /<BR>
bhittvā tadaṇḍasya kapālamūrdhvaṃ<BR>
jagāma divyāvaraṇāni bhūyaḥ  // KūrmP_1,16.55 //<BR>
athāṇḍabhedānnipapāta śītalaṃ<BR>
mahājalaṃ tat puṇyakṛdbhiścajuṣṭam  /<BR>
pravartate cāpi saridvarā tadā<BR>
gaṅgetyuktā brahmaṇā vyomasaṃsthā  // KūrmP_1,16.56 //<BR>
gatvā mahāntaṃ prakṛtiṃ pradhānaṃ<BR>
brahmāṇamekaṃ puruṣaṃ svabījam  /<BR>
atiṣṭhadīśasya padaṃ tadavyayaṃ<BR>
dṛṣṭvā devāstatra tatra stuvanti  // KūrmP_1,16.57 //<BR>
ālokya taṃ puruṣaṃ viśvakāyaṃ<BR>
mahān balirbhaktiyogena viṣṇum  /<BR>
nanāma nārāyaṇamekamavyayaṃ<BR>
svacetasā yaṃ praṇamanti devāḥ  // KūrmP_1,16.58 //<BR>
tamabravīd bhagavānādikartā<BR>
bhūtvā punarvāmano vāsudevaḥ  /<BR>
mamaiva daityādhipate 'dhunedaṃ<BR>
lokatrayaṃ bhavatā bhāvadattam  // KūrmP_1,16.59 //<BR>
praṇamya mūrdhnā punareva daityo<BR>
nipātayāmāsa jalaṃ karāgre  /<BR>
dāsye tavātmānamanantadhāmne<BR>
trivikramāyāmitavikramāya  // KūrmP_1,16.60 //<BR>
pragṛhya sūnorapi saṃpradattaṃ<BR>
prahlādasūnoratha śaṅkhapāṇiḥ  /<BR>
jagāda daityaṃ jagadantarātmā<BR>
pātālamūlaṃ praviśeti bhūyaḥ  // KūrmP_1,16.61 //<BR>
samāsyatāṃ bhavatā tatra nityaṃ<BR>
bhuktvā bhogān devatānāmalabhyān  /<BR>
dhyāyasva māṃ satataṃ bhaktiyogāt<BR>
pravekṣyase kalpadāhe punarmām  // KūrmP_1,16.62 //<BR>
uktvaivaṃ daityasiṃhaṃ taṃ viṣṇuḥ satyaparākramaḥ  /<BR>
purandarāya trailokyaṃ dadau viṣṇururukramaḥ  // KūrmP_1,16.63 //<BR>
saṃstuvanti mahāyogaṃ siddhā devarṣikinnarāḥ  /<BR>
brahmā śakro 'tha bhagavān rudrādityamarudgaṇāḥ  // KūrmP_1,16.64 //<BR>
kṛtvaitadadbhutaṃ karma viṣṇurvāmanarūpadhṛk  /<BR>
paśyatāmeva sarveṣāṃ tatraivāntaradhīyata  // KūrmP_1,16.65 //<BR>
so 'pi daityavaraḥ śrīmān pātālaṃ prāpa coditaḥ  /<BR>
prahlādenāsuravarairviṣṇunā viṣṇutatparaḥ  // KūrmP_1,16.66 //<BR>
apṛcchad viṣṇumāhātmayaṃ bhaktiyogamanuttamam  /<BR>
pūjāvidhānaṃ prahlādaṃ tadāhāsau cakāra saḥ  // KūrmP_1,16.67 //<BR>
atha rathacaraṇāsiśaṅkhapāṇiṃ<BR>
sarasijolacanamīśamaprameyam  /<BR>
śaraṇamupapayau sa bhāvayogāt<BR>
praṇatagatiṃ praṇidhāya karmayogam  // KūrmP_1,16.68 //<BR>
eṣa vaḥ kathito viprā vāmanasya parākramaḥ  /<BR>
sa devakāryāṇi sadā karoti puruṣottamaḥ  // KūrmP_1,16.69 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge ṣoḍaśo 'dhyāya<BR>
<BR>
<BR>
_____________________________________________________________<BR>
<BR>
<BR>
baleḥ putraśataṃ tvāsīnmahābalaparākramam  /<BR>
teṣāṃ pradhāno dyutimān bāṇo nāma mahābalaḥ  // KūrmP_1,17.1 //<BR>
so 'tīva śaṅkare bhakto rājā rājyamapālayat  /<BR>
trailokyaṃ vaśamānīya bādhayāmāsa vāsavam  // KūrmP_1,17.2 //<BR>
tataḥ śakrādayo devā gatvocuḥ kṛttivāsasam  /<BR>
tvadīyo bādhate hyasmān bāṇo nāma mahāsuraḥ  // KūrmP_1,17.3 //<BR>
vyāhṛto daivadaiḥ sarvairdevadevo maheśvaraḥ  /<BR>
dadāha bāṇasya puraṃ śareṇaikena līlayā  // KūrmP_1,17.4 //<BR>
dahyamāne pure tasmin bāṇo rudraṃ triśūlinam  /<BR>
yayau śaraṇamīśānaṃ gopatiṃ nīlalohitam  // KūrmP_1,17.5 //<BR>
mūrdhanyādhāya talliṅgaṃ śāṃbhavaṃ bhītavarjitaḥ  /<BR>
nirgatya tu purāt tasmāt tuṣṭāva parameśvaram  // KūrmP_1,17.6 //<BR>
saṃstuto bhagavānīśaḥ śaṅkaro nīlalohitaḥ  /<BR>
gāṇapatyena bāṇaṃ taṃ yojayāmāsa bhāvataḥ  // KūrmP_1,17.7 //<BR>
athābhavan danoḥ putrāstārādyā hyatibhīṣaṇāḥ  /<BR>
tārastathā śambaraśca kapilaḥ śaṅkarastathā  /<BR>
svarbhānurvṛṣaparvā ca prādhānyena prakīrtitāḥ  // KūrmP_1,17.8 //<BR>
surasāyāḥ sahastraṃ tu sarpāṇāmabhavad dvijāḥ  /<BR>
anekaśirasāṃ tadvat khecarāṇāṃ mahātmanām  // KūrmP_1,17.9 //<BR>
ariṣṭā janayāmāsa gandharvāṇāṃ sahastrakam  /<BR>
anantādyā mahānāgāḥ kādraveyāḥ prakīrtitāḥ  // KūrmP_1,17.10 //<BR>
tāmrā ca janayāmāsa ṣaṭ kanyā dvijapuṅgavāḥ  /<BR>
śukīṃ śyenīṃ ca bhāsīṃ ca sugrīvāṅgṛdhrikāṃ śucim  // KūrmP_1,17.11 //<BR>
gāstathā janayāmāsa surabhirmahiṣīstathā  /<BR>
irā vṛkṣalatāvallīstṛṇajātīśca sarvaśaḥ  // KūrmP_1,17.12 //<BR>
khasā vai yakṣarakṣāṃsi munirapsarasastathā  /<BR>
rakṣogaṇaṃ krodhavaśā janayāmāsa sattamāḥ  // KūrmP_1,17.13 //<BR>
vinatāyāśca putrau dvau prakhyātau garuḍāruṇau  /<BR>
tayośca garuḍo dhīmān tapastaptvā suduścaram  /<BR>
prasādācchūnilaḥ prāpto vāhanatvaṃ hareḥ svayam  // KūrmP_1,17.14 //<BR>
ārādhya tapasā rudraṃ mahdevaṃ tathāruṇaḥ  /<BR>
sārathye kalpitaḥ pūrvaṃ prītenārkasya śaṃbhunā  // KūrmP_1,17.15 //<BR>
ete kaśyapadāyādāḥ kīrtitāḥ sthāṇujaṅgamāḥ  /<BR>
vaivasvate 'nte hyasmiñchṛṇvatāṃ pāpanāśanāḥ  // KūrmP_1,17.16 //<BR>
saptaviṃśat sutāḥ proktāḥ somapatnyaśca suvratāḥ  /<BR>
ariṣṭanemipatnīnāmapatyānīha ṣoḍaśa  // KūrmP_1,17.17 //<BR>
bahuputrasya viduṣaścatastro vidyutaḥ smṛtāḥ  /<BR>
tadvadaṅgirasaḥ putrā ṛṣayo brahmasatkṛtāḥ  // KūrmP_1,17.18 //<BR>
kuśāśvasya tu devarṣerdevapraharaṇāḥ sutāḥ  /<BR>
ete yugasahastrānte jāyante punareva hi  /<BR>
manvantareṣu niyataṃ tulyaiḥ kāryaiḥ svanāmabhiḥ  // KūrmP_1,17.19 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge saptadaśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
etānutpādya putrāṃstu prajāsaṃtānakāraṇāt  /<BR>
kaśyapo gotrakāmastu cacāra sumahat tapaḥ  // KūrmP_1,18.1 //<BR>
tasya vai tapato 'tyarthaṃ prādurbhūtau sutāvimau  /<BR>
vatsaraścāsitaścaiva tāvubhau brahmavādinau  // KūrmP_1,18.2 //<BR>
vatsarānnaidhruvo jajñe raibhyaśca sumahāyaśāḥ  /<BR>
raibhyasya jajñire raibhyāḥ putrā dyutimatāṃ varāḥ  // KūrmP_1,18.3 //<BR>
cyavanasya sutā patnī naidhruvasya mahātmanaḥ  /<BR>
sumedhā janayāmāsa putrān vai kuṇḍapāyinaḥ  // KūrmP_1,18.4 //<BR>
asitasyaikaparṇāyāṃ brahmiṣṭhaḥ samapadyata  /<BR>
nāmnā vai devalaḥ putro yogācāryo mahātapāḥ  // KūrmP_1,18.5 //<BR>
śāṇḍilyānāṃ paraḥ śrīmān sarvatattvārthavit sudhīḥ  /<BR>
prasādāt pārvatīśasya yogamuttamamāptavān  // KūrmP_1,18.6 //<BR>
śāṇḍilyā naidhru vāraibhyāstrayaḥ pakṣāstu kāśyapāḥ  /<BR>
naraprakṛtayo viprāḥ pulastyasya vadāmi vaḥ  // KūrmP_1,18.7 //<BR>
tṛṇabindoḥ sutā viprā nāmnā tvilavilā smṛtā  /<BR>
pulastyāya sa rājarṣistāṃ kanyāṃ pratyapādayat  // KūrmP_1,18.8 //<BR>
ṛṣistvailavilistasyāṃ viśravāḥ samapadyata  /<BR>
tasya patnyaścatastrastu paulastyakulavardhikāḥ  // KūrmP_1,18.9 //<BR>
puṣpotkaṭā ca rākā ca kaikasī devavarṇinī  /<BR>
rūpalāvaṇyasaṃpannāstāsāṃ vai śṛṇuta prajāḥ  // KūrmP_1,18.10 //<BR>
jyeṣṭhaṃ vaiśravaṇaṃ tasya suṣuve devarūpiṇī  /<BR>
kaikasī janayat putraṃ rāvaṇaṃ rākṣasādhipam  // KūrmP_1,18.11 //<BR>
kumbhakarṇaṃ śūrpaṇakhāṃ tathaiva ca vibhīṣaṇam  /<BR>
puṣpotkaṭā vyajanayat putrān viśravasaḥ śubhān  // KūrmP_1,18.12 //<BR>
mahodaraṃ prahastaṃ ca mahāpārśvaṃ kharaṃ tathā  /<BR>
kumbhīnasīṃ tathā kanyāṃ rākāyāṃ śṛṇuta prajāḥ  // KūrmP_1,18.13 //<BR>
triśirā dūṣaṇaścaiva vidyujjihvo mahābalaḥ  /<BR>
ityete krūrakarmāṇaḥ paulastyā rākṣasā daśa  /<BR>
sarve tapobalotkṛṣṭā rudrabhaktāḥ subhīṣaṇāḥ  // KūrmP_1,18.14 //<BR>
pulahasya mṛgāḥ putrāḥ sarve vyālāśca daṃṣṭriṇaḥ  /<BR>
bhūtāḥ piśācāḥ sarpāśca śūkarā hastinastathā  // KūrmP_1,18.15 //<BR>
anapatyaḥ kratustasmin smṛto vaivasvate 'ntare  /<BR>
marīceḥ kaśyapaḥ putraḥ svayameva prajāpatiḥ  // KūrmP_1,18.16 //<BR>
bhṛgorapyabhavacchukro daityācāryo mahātapāḥ  /<BR>
svādhyāyayoganirato harabhakto mahādyutiḥ  // KūrmP_1,18.17 //<BR>
atreḥ patnyo 'bhavan bahvyaḥ sodaryāstāḥ pativratāḥ  /<BR>
kṛśāśvasya tu viprendrā ghṛtācyāmiti me śrutam  // KūrmP_1,18.18 //<BR>
sa tāsu janayāmāsa svastyātreyān mahaujasaḥ  /<BR>
vedavedāṅganiratāṃstapasā hatakilbiṣān  // KūrmP_1,18.19 //<BR>
nāradastu vasiṣṭhāya dadau devīmarundhatīm  /<BR>
ūrdhvaretāstatra muniḥ śāpād dakṣasya nāradaḥ  // KūrmP_1,18.20 //<BR>
haryaśveṣu tu naṣṭeṣu māyayā nāradasya tu  /<BR>
śaśāpa nāradaṃ dakṣaḥ krodhasaṃraktalocanaḥ  // KūrmP_1,18.21 //<BR>
yasmānmama sutāḥ sarve bhavato māyayā dvija  /<BR>
kṣayaṃ nītāstvaśeṣeṇa nirapatyo bhaviṣyati  // KūrmP_1,18.22 //<BR>
arundhatyāṃ vasiṣṭhastu śaktimutpādayat sutam  /<BR>
śakteḥ parāśaraḥ śrīmān sarvajñastapatāṃ varaḥ  // KūrmP_1,18.23 //<BR>
ārādhya devadeveśamīśānaṃ tripurāntakam  /<BR>
lebhe tvapratimaṃ putraṃ kṛṣṇādvaipāyanaṃ prabhum  // KūrmP_1,18.24 //<BR>
dvaipāyanācchrako jajñe bhagavāneva śaṅkaraḥ  /<BR>
aṃśāṃśenāvatīryorvyāṃ svaṃ prāpa paramaṃ padam  // KūrmP_1,18.25 //<BR>
śukasyāpyabhavan putrāḥ pañcātyantatapasvinaḥ  /<BR>
bhūriśravāḥ prabhuḥ śaṃbhuḥ kṛṣṇo gauraśca pañcamaḥ  /<BR>
kanyā kīrtimatī caiva yogamātā dhṛtavratā  // KūrmP_1,18.26 //<BR>
ete 'tra vaṃśyāḥ kathitā brāhmaṇā brahmavādinām  /<BR>
ata ūrdhvaṃ nibodhadhvaṃ kaśyapādrājasaṃtatim  // KūrmP_1,18.27 //<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge aṣṭādaśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
aditiḥ suṣuve putramādityaṃ kaśyapāt prabhum  /<BR>
tasyādityasya caivasīd bhāryāṇāṃ tu catuṣṭayam  /<BR>
saṃjñā rājñī prabhā chāyā putrāṃstāsāṃ nibodhata  // KūrmP_1,19.1 //<BR>
saṃjñā tvāṣṭrī ca suṣuve sūryānmanumanuttamam  /<BR>
yamaṃ ca yamunāṃ caiva rājñī raivatameva ca  // KūrmP_1,19.2 //<BR>
prabhā prabhātamādityācchāyā sāvarṇamātmajam  /<BR>
śaniṃ ca tapatīṃ caiva viṣṭiṃ caiva yathākramam  // KūrmP_1,19.3 //<BR>
manostu prathamasyāsan nava putrāstu saṃyamāḥ  /<BR>
ikṣvākurnabhagaścaiva dhṛṣṭaḥ śaryātireva ca  // KūrmP_1,19.4 //<BR>
nariṣyantaśca nābhāgo hyariṣṭaḥ kāruṣakastathā  /<BR>
pṛṣadhraśca mahātejā navaite śakrasannibhāḥ  // KūrmP_1,19.5 //<BR>
ilā jyeṣṭhā variṣṭhā ca somavaṃśavivṛddhaye  /<BR>
budhasya gatvā bhavanaṃ somaputreṇa saṃgatā  // KūrmP_1,19.6 //<BR>
asūta saumyajaṃ devī purūravasamuttamam  /<BR>
pitṝṇāṃ tṛptikartāraṃ budhāditi hi naḥ śrutam  // KūrmP_1,19.7 //<BR>
saṃprāpya puṃstvamamalaṃ sudyumna iti viśrutaḥ  /<BR>
ilā putratrayaṃ lebhe punaḥ strītvamavindata  // KūrmP_1,19.8 //<BR>
utkalaśca gayaścaiva vinatāśvastathaiva ca  /<BR>
sarve te 'pratimaprakhyāḥ prapannāḥ kamalodbhavam  // KūrmP_1,19.9 //<BR>
ikṣvākoścābhavad vīro vikukṣirnāma pārthivaḥ  /<BR>
jyeṣṭhaḥ putraśatasyāpi daśa pañca ca tatsutāḥ  // KūrmP_1,19.10 //<BR>
teṣāñjyeṣṭhaḥ kakutstho 'bhūt kākutstho hi suyodhanaḥ  /<BR>
suyodhanāt pṛthuḥ śrīmān viśvakaśca pṛthoḥ sutaḥ  // KūrmP_1,19.11 //<BR>
viśvakādārdrako dhīmān yuvanāśvastu tatsutaḥ  /<BR>
sa gokarṇamanuprāpya yuvanāśvaḥ pratāpavān  // KūrmP_1,19.12 //<BR>
dṛṣṭvā tu gautamaṃ vipraṃ tapantamanalaprabham  /<BR>
praṇamya daṇḍavad bhūmau putrakāmo mahīpatiḥ  /<BR>
apṛcchat karmaṇā kena dhārmikaṃ prāpnuyāt sutam  // KūrmP_1,19.13 //<BR>
gautama uvāca<BR>
ārādhya pūrvapuruṣaṃ nārāyaṇamanāmayam  /<BR>
anādinidhanaṃ devaṃ dhārmikaṃ prāpnuyāt sutam  // KūrmP_1,19.14 //<BR>
yasya putraḥ svayaṃ brahmā pautraḥ syānnīlalohitaḥ  /<BR>
tamādikṛṣṇamīśānamārādhyāpnoti satsutam  // KūrmP_1,19.15 //<BR>
na yasya bhagavān brahmā prabhāvaṃ vetti tattvataḥ  /<BR>
tamārādhya hṛṣīkeśaṃ prāpnuyāddhārmikaṃ sutam  // KūrmP_1,19.16 //<BR>
sa gautamavacaḥ śrutvā yuvanāśvo mahīpatiḥ  /<BR>
ārādhayanmahāyogaṃ vāsudevaṃ sanātanam  // KūrmP_1,19.17 //<BR>
tasya putro 'bhavad vīraḥ śrāvastiriti viśrutaḥ  /<BR>
nirmitā yena śrāvastirgauḍadeśe mahāpurī  // KūrmP_1,19.18 //<BR>
tasmācca bṛhadaśvo 'bhūt tasmāt kuvalayāśvakaḥ  /<BR>
dhundhumāratvamagamad dhundhuṃ hatvā mahāsuram  // KūrmP_1,19.19 //<BR>
dhundhumārasya tanayāstrayaḥ proktā dvijottamāḥ  /<BR>
dṛḍhāśvaścaiva daṇḍāśvaḥ kapilāśvastathaiva ca  // KūrmP_1,19.20 //<BR>
dṛḍhāśvasya pramodastu haryaśvastasya cātmajaḥ  /<BR>
haryaśvasya nikumbhastu nikumbhāt saṃhatāśvakaḥ  // KūrmP_1,19.21 //<BR>
kṛśāśvaśca raṇāśvaśca saṃhatāśvasya vai sutau  /<BR>
yuvanāśvo raṇāśvasya śakratulyabalo yudhi  // KūrmP_1,19.22 //<BR>
kṛtvā tu vāruṇīmiṣṭimṛṣīṇāṃ vai prasādataḥ  /<BR>
lebhe tvapratimaṃ putraṃ viṣṇubhaktamanuttamam  /<BR>
māndhātāraṃ mahāprājñaṃ sarvaśastrabhṛtāṃ varam  // KūrmP_1,19.23 //<BR>
māndhātuḥ purukutso 'bhūdambarīṣaśca vīryavān  /<BR>
mucukundaśca puṇyātmā sarve śakrasamā yudhi  // KūrmP_1,19.24 //<BR>
ambarīṣasya dāyādo yuvanāśvo 'paraḥ smṛtaḥ  /<BR>
harito yuvanāśvasya hāritastatsuto 'bhavat  // KūrmP_1,19.25 //<BR>
purukutsasya dāyādastrasadasyurmahāyaśāḥ  /<BR>
narmadāyāṃ samutpannaḥ saṃbhūtistatsuto 'bhavat  // KūrmP_1,19.26 //<BR>
viṣṇuvṛddhaḥ sutastasya tvanaraṇyo 'bhavat paraḥ  /<BR>
bṛhadaśavo 'naraṇyasya haryaśvastatsuto 'bhavat  // KūrmP_1,19.27 //<BR>
so 'tīva dhārmiko rājā kardamasya prajāpateḥ  /<BR>
prasādāddhārmikaṃ putraṃ lebhe sūryaparāyaṇam  // KūrmP_1,19.28 //<BR>
sa tu sūryaṃ samabhyarcya rājā vasumanāḥ śubham  /<BR>
lebhe tvapratimaṃ putraṃ tridhanvānamarindamam  // KūrmP_1,19.29 //<BR>
ayajaccāśvamedhena śatrūn jitvā dvijottamāḥ  /<BR>
svādhyāyavān dānaśīlastitikṣurdharmatatparaḥ  // KūrmP_1,19.30 //<BR>
ṛṣayastu samājagmuryajñavāṭaṃ mahātmanaḥ  /<BR>
vasiṣṭhakaśyapamukhā devāścendrapurogamāḥ  // KūrmP_1,19.31 //<BR>
tān praṇamya mahārājaḥ papraccha vinayānvitaḥ  /<BR>
samāpya vidhivad yajñaṃ vasiṣṭhādīn dvijottamān  // KūrmP_1,19.32 //<BR>
vasumanā uvāca<BR>
kiṃsviccheyaskarataraṃ loke 'smin brāhmaṇarṣabhāḥ  /<BR>
yajñastapo vā saṃnyāso brūta me sarvavedinaḥ  // KūrmP_1,19.33 //<BR>
vasiṣṭha uvāca<BR>
adhītya vedān vidhivat putrānutpādya dharmataḥ  /<BR>
iṣṭvā yajñeśvaraṃ yajñair gaccheda vanamathātmavān  // KūrmP_1,19.34 //<BR>
pulastya uvāca<BR>
ārādhya tapasā devaṃ yoginaṃ parameṣṭhinam  /<BR>
pravrajed vidhivad yajñairiṣṭvā pūrvaṃ surottamān  // KūrmP_1,19.35 //<BR>
pulaha uvāca<BR>
yamāhurekaṃ puruṣaṃ purāṇaṃ parameśvaram  /<BR>
tamārādhya sahastrāṃśuṃ tapasā mokṣamāpnuyāt  // KūrmP_1,19.36 //<BR>
jamadagniruvāca<BR>
ajasya nābhāvadhyekamīśvareṇa samarpitam  /<BR>
bījaṃ bhagavatā yena sa devastapasejyate  // KūrmP_1,19.37 //<BR>
viśvāmitra uvāca<BR>
yo 'gniḥ sarvātmako 'nantaḥ svayaṃbhūrviśvatomukhaḥ  /<BR>
sa rudrastapasogreṇa pūjyate netarairmakhaiḥ  // KūrmP_1,19.38 //<BR>
bharadvāja uvāca<BR>
yo yajñairijyate devo jātavedāḥ sanātanaḥ  /<BR>
sa sarvadaivatatanuḥ pūjyate tapaseśvaraḥ  // KūrmP_1,19.39 //<BR>
atriruvāca<BR>
yataḥ sarvamidaṃ jātaṃ yasyāpatyaṃ prajāpatiḥ  /<BR>
tapaḥ sumahadāsthāya pūjyate sa maheśvaraḥ  // KūrmP_1,19.40 //<BR>
gautama uvāca<BR>
yataḥ pradhānapuruṣau yasya śaktimayaṃ jagat  /<BR>
sa devadevastapasā pūjanīyaḥ sanātanaḥ  // KūrmP_1,19.41 //<BR>
kaśyapa uvāca<BR>
sahastranayano devaḥ sākṣī sa tu prajāpatiḥ  /<BR>
prasīdati mahāyogī pūjitastapasā paraḥ  // KūrmP_1,19.42 //<BR>
kraturuvāca<BR>
prāptādhyayanayajñas labdhaputrasya caiva hi  /<BR>
nāntareṇa tapaḥ kaściddharmaḥ śāstreṣu dṛśyate  // KūrmP_1,19.43 //<BR>
ityākarṇya sa rājarṣistān praṇamyātihṛṣṭadhīḥ  /<BR>
visarjayitvā saṃpūjya tridhanvānamathābravīt  // KūrmP_1,19.44 //<BR>
ārādhayiṣye tapasā devamekākṣarāhvayam  /<BR>
prāṇaṃ bṛhantaṃ puruṣamādityāntarasaṃsthitam  // KūrmP_1,19.45 //<BR>
tvaṃ tu dharmarato nityaṃ pālayaitadatandritaḥ  /<BR>
cāturvarṇyasamāyuktamaśeṣaṃ kṣitimaṇḍalam  // KūrmP_1,19.46 //<BR>
evamuktvā sa tadrājyaṃ nidhāyātmabhave nṛpaḥ  /<BR>
jagāmāraṇyamanaghastapaścartumanuttamam  // KūrmP_1,19.47 //<BR>
himavacchikhare ramye devadāruvane śubhe  /<BR>
kandamūlaphalāhāro munyannairayajat surān  // KūrmP_1,19.48 //<BR>
saṃvatsaraśataṃ sāgraṃ taponirdhūtakalmaṣaḥ  /<BR>
jajāpa manasā devīṃ sāvitrariṃ vedamātaram  // KūrmP_1,19.49 //<BR>
tasyaivaṃ japato devaḥ svayaṃbhūḥ parameśvaraḥ  /<BR>
hiraṇyagarbho viśvātmā taṃ deśamagamat svayam  // KūrmP_1,19.50 //<BR>
dṛṣṭvā devaṃ samāyāntaṃ brahmāṇaṃ viśvatomukham  /<BR>
nanāma śirasā tasya pādayornāma kīrtayan  // KūrmP_1,19.51 //<BR>
namo devādhidevāya brahmaṇe paramātmane  /<BR>
hirṇyamūrtaye tubhyaṃ sahastrākṣāya vedhase  // KūrmP_1,19.52 //<BR>
namo dhātre vidhātre ca namo vedātmamūrtaye  /<BR>
sāṃkhyayogādhigamyāya namaste jñānamūrtaye  // KūrmP_1,19.53 //<BR>
namastrimūrtaye tubhyaṃ straṣṭre sarvārthavedine  /<BR>
puruṣāya purāṇāya yogināṃ gurave namaḥ  // KūrmP_1,19.54 //<BR>
tataḥ prasanno bhagavān viriñco viśvabhāvanaḥ  /<BR>
varaṃ varaya bhadraṃ te varado 'smītyabhāṣata  // KūrmP_1,19.55 //<BR>
rājovāca<BR>
japeyaṃ devadeveśa gāyatrīṃ vedamātaram  /<BR>
bhūyo varṣaśataṃ sāgraṃ tāvadāyurbhavenmama  // KūrmP_1,19.56 //<BR>
bāḍhamityāha viśvātmā samālokya narādhipam  /<BR>
spṛṣṭvā karābhyāṃ suprītastatraivāntaradhīyata  // KūrmP_1,19.57 //<BR>
so 'pi labdhavaraḥ śrīmān jajāpātiprasannadhīḥ  /<BR>
śāntastriṣavaṇasnāyī kandamūlaphalāśanaḥ  // KūrmP_1,19.58 //<BR>
tasya pūrṇe varṣaśate bhagavānugradīdhitiḥ  /<BR>
prādurāsīnmahāyogī bhānormaṇḍalamadhyataḥ  // KūrmP_1,19.59 //<BR>
taṃ dṛṣṭvā vedaviduṣaṃ maṇḍalasthaṃ sanātanam  /<BR>
svayaṃbhuvamanādyantaṃ brahmāṇaṃ vismayaṃ gataḥ  // KūrmP_1,19.60 //<BR>
tuṣṭāva vaidikairmantraiḥ sāvitryā ca viśeṣataḥ  /<BR>
kṣaṇādapaśyat puruṣaṃ tameva parameśvaram  // KūrmP_1,19.61 //<BR>
caturmukhaṃ jaṭāmaulimaṣṭahastaṃ trilocanam  /<BR>
candrāvayavalakṣamāṇaṃ naranārītanuṃ haram  // KūrmP_1,19.62 //<BR>
bhāsayantaṃ jagat kṛtsnaṃ nīlakaṇṭhaṃ svaraśmibhiḥ  /<BR>
raktāmbaradharaṃ raktaṃ raktamālyānulepanam  // KūrmP_1,19.63 //<BR>
tadbhāvabhāvito dṛṣṭvā sadbhāvena pareṇa hi  /<BR>
nanāma śirasā rudraṃ sāvitryānena caiva hi  // KūrmP_1,19.64 //<BR>
namaste nīlakaṇṭhāya bhāsvate parameṣṭhine  /<BR>
trayīmayāya rudrāya kālarūpāya hetave  // KūrmP_1,19.65 //<BR>
tadā prāha mahādevo rājānaṃ prītamānasaḥ  /<BR>
imāni me rahasyāni nāmāni śṛṇu cānagha  // KūrmP_1,19.66 //<BR>
sarvavedeṣu gītāni saṃsāraśamanāni tu  /<BR>
namaskuruṣva nṛpate ebhirmāṃ satataṃ śuciḥ  // KūrmP_1,19.67 //<BR>
adhyāyaṃ śatarudrīyaṃ yajuṣāṃ sāramuddhṛtam  /<BR>
japasvānanyacetasko mayyāsaktamanā nṛpa  // KūrmP_1,19.68 //<BR>
brahmacārī mitāhāro bhasmaniṣṭhaḥ samāhitaḥ  /<BR>
japedāmaraṇād rudraṃ sa yāti paramaṃ padam  // KūrmP_1,19.69 //<BR>
ityuktvā bhagavān rudro bhaktānugrahakāmyayā  /<BR>
punaḥ saṃvatsaraśataṃ rājñe hyāyurakalpayat  // KūrmP_1,19.70 //<BR>
dattvāsmai tat paraṃ jñānaṃ vairāgyaṃ parameśvaraḥ  /<BR>
kṣaṇādantardadhe rudrastadadbhutamivābhavat  // KūrmP_1,19.71 //<BR>
rājāpi tapasā rudraṃ jajāpānanyamānasaḥ  /<BR>
bhasmacchannastriṣavaṇaṃ snātvā śāntaḥ samāhitaḥ  // KūrmP_1,19.72 //<BR>
japatastasya nṛpateḥ pūrṇe varṣaśate punaḥ  /<BR>
yogapravṛttirabhavat kālāt kālātmakaṃ param  // KūrmP_1,19.73 //<BR>
viveśa tad vedasāraṃ sthānaṃ vai parameṣṭhinaḥ  /<BR>
bhānoḥ sa maṇḍalaṃ śubhraṃ tato yāto maheśvaram  // KūrmP_1,19.74 //<BR>
yaḥ paṭhecchṛṇuyād vāpi rājñaścaritamuttamam  /<BR>
sarvapāpavinirmukto brahmaloke mahīyate  // KūrmP_1,19.75 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge ekonaviśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
tridhanvā rājaputrastu dharmeṇāpālayanmahīm  /<BR>
tasya putro 'bhavad vidvāṃstrayyāruṇa iti smṛtaḥ  // KūrmP_1,20.1 //<BR>
tasya satyavrato nāma kumāro 'bhūnmahābalaḥ  /<BR>
bhāryā satyadhanā nāma hariścandramajījanat  // KūrmP_1,20.2 //<BR>
hariścandrasya putro 'bhūd rohito nāma vīryavān  /<BR>
harito rohitasyātha dhundhustasya suto 'bhavat  // KūrmP_1,20.3 //<BR>
vijayaśca sudevaśca dhundhuputrau babhūvatuḥ  /<BR>
vijayasyābhavat putraḥ kāruko nāma vīryavān  // KūrmP_1,20.4 //<BR>
kārukasya vṛkaḥ putrastasmād bāhurajāyata  /<BR>
sagarastasya putrau'bhūd rājā paramadhārmikaḥ  // KūrmP_1,20.5 //<BR>
dve bhārye sagarasyāpi prabhā bhānumatī tathā  /<BR>
tābhyāmārādhitaḥ prādādaurvāgnirvaramuttamam  // KūrmP_1,20.6 //<BR>
ekaṃ bhānumatī putramagṛhṇādasamañjasam  /<BR>
prabhā ṣaṣṭisahastraṃ tu putrāṇāṃ jagṛhe śubhā  // KūrmP_1,20.7 //<BR>
asamañsasya tanayo hyaṃśumān nāma pārthivaḥ  /<BR>
tasya putro dilīpastu dilīpāt tu bhagīrathaḥ  // KūrmP_1,20.8 //<BR>
yena bhāgīrathī gaṅgā tapaḥ kṛtvāvatāritā  /<BR>
prasādād devadevasya mahādevasya dhīmataḥ  // KūrmP_1,20.9 //<BR>
bhagīrathasya tapasā devaḥ prītamanā haraḥ  /<BR>
babhāra śirasā gaṅgāṃ somānte somabhūṣaṇaḥ  // KūrmP_1,20.10 //<BR>
bhagīrathasutaścāpi śruto nāma babhūva ha  /<BR>
nābhāgastasya dāyādaḥ sindhudvīpastato 'bhavat  // KūrmP_1,20.11 //<BR>
ayutāyuḥ sutastasya ṛtuparṇastu tatsutaḥ  /<BR>
ṛtuparṇasya putro 'bhūt sudāso nāma dhārmikāḥ  /<BR>
saudāsastasya tanayaḥ khyātaḥ kalmāṣapādakaḥ  // KūrmP_1,20.12 //<BR>
vasiṣṭhastu mahātejāḥ kṣetre kalmāṣapādake  /<BR>
aśmakaṃ janayāmasā tamikṣvākukuladhvajam  // KūrmP_1,20.13 //<BR>
aśmakasyotkalāyāṃ tu nakulo nāma pārthivaḥ  /<BR>
sa hi rāmabhayād rājā vanaṃ prāpa suduḥ khitaḥ  // KūrmP_1,20.14 //<BR>
vibhrat sa nārīkavacaṃ tasmācchataratho 'bhavat  /<BR>
tasmād bilibiliḥ śrīmānvṛddhaśarmācatatsutaḥ  // KūrmP_1,20.15 //<BR>
tasmād viśvasahastasmāt khaṭvāṅga iti viśrutaḥ  /<BR>
dīrghabāhuḥ sutastasya raghustasmādajāyata  // KūrmP_1,20.16 //<BR>
raghorajaḥ samutpanno rājā daśarathastataḥ  /<BR>
rāmo dāśarathirvoro dharmajño lokaviśrutaḥ  // KūrmP_1,20.17 //<BR>
bharato lakṣmaṇaścaiva śatrughnaśca mahābalaḥ  /<BR>
sarve śakrasamā yuddhe viṣṇuśaktisamanvitāḥ  /<BR>
jajñe rāvaṇanāśārthaṃ viṣṇuraṃśena viśvakṛt  // KūrmP_1,20.18 //<BR>
rāmasya subhagā bhāryā janakasyātmajā śubhā  /<BR>
sītā trilokavikhyātā śīlaudāryaguṇānvitā  // KūrmP_1,20.19 //<BR>
tapasā toṣitā devī janakena girīndrajā  /<BR>
prāyacchajjānakīṃ sītāṃ rāmamevāśritā patim  // KūrmP_1,20.20 //<BR>
prītaśca bhagavānīśastriśūlī nīlalohitaḥ  /<BR>
pradadau śatrunāśārthaṃ janakāyādbhutaṃ dhanuḥ  // KūrmP_1,20.21 //<BR>
sa rājā janako vidvān dātukāmaḥ sutāmimām  /<BR>
aghoṣayadamitraghno loke 'smin dvijapuṅgavāḥ  // KūrmP_1,20.22 //<BR>
idaṃ dhanuḥ samādātuṃ yaḥ śaknoti jagattraye  /<BR>
devo vā dānavo vāpi sa sītāṃ labdhumarhati  // KūrmP_1,20.23 //<BR>
vijñāya rāmo balavān janakasya gṛhaṃ prabhuḥ  /<BR>
bhañjayāmāsa cādāya gatvāsau līlayaiva hi  // KūrmP_1,20.24 //<BR>
udvavāha ca tāṃ kanyāṃ pārvatīmiva śaṅkaraḥ  /<BR>
rāmaḥ paramadharmātmā senāmiva ca ṣaṇmukhaḥ  // KūrmP_1,20.25 //<BR>
tato bahutithe kāle rājā daśarathaḥ svayam  /<BR>
rāmaṃ jyeṣṭhaṃ sutaṃ vīraṃ rājānaṃ kartumārabhat  // KūrmP_1,20.26 //<BR>
tasyātha patnī subhagā kaikeyī cārubhāṣiṇī  /<BR>
nivārayāmāsa patiṃ prāha saṃbhrāntamānasā  // KūrmP_1,20.27 //<BR>
matsutaṃ bharataṃ vīraṃ rājānaṃ kartumarhasi  /<BR>
pūrvameva varo yasmād datto me bhavatā yataḥ  // KūrmP_1,20.28 //<BR>
sa tasyā vacanaṃ śrutvā rājā duḥ khitamānasaḥ  /<BR>
bāḍhamityabravīd vākyaṃ tathā rāmo 'pi dharmavit  // KūrmP_1,20.29 //<BR>
praṇamyātha pituḥ pādau lakṣmaṇena sahācyutaḥ  /<BR>
yayau vanaṃ sapatnīkaḥ kṛtvā samayamātmavān  // KūrmP_1,20.30 //<BR>
saṃvatsarāṇāṃ catvāri daśa caiva mahābalaḥ  /<BR>
uvāsa tatra matimān lakṣmaṇena saha prabhuḥ  // KūrmP_1,20.31 //<BR>
kadācid vasato 'raṇye rāvaṇo nāma rākṣasaḥ  /<BR>
parivrājakaveṣeṇa sītāṃ hṛtvā yayau purīm  // KūrmP_1,20.32 //<BR>
adṛṣṭvā lakṣmaṇo rāmaḥ sītāmākulitendriyau  /<BR>
duḥ khaśokābhisaṃtaptau babhūvaturarindamau  // KūrmP_1,20.33 //<BR>
tataḥ kadācit kapinā sugrīveṇa dvijottamāḥ  /<BR>
vānarāṇāmabhūt sakhyaṃ rāmasyākliṣṭakarmaṇaḥ  // KūrmP_1,20.34 //<BR>
sugrīvasyānugo vīro hanumān nma vānaraḥ  /<BR>
vāyuputrau mahātejā rāmasyāsīt priyaḥ sadā  // KūrmP_1,20.35 //<BR>
sa kṛtvā paramaṃ dhairyaṃ rāmāya kṛtaniścayaḥ  /<BR>
ānayiṣyāmi tāṃ sītāmityuktvā vicacāra ha  // KūrmP_1,20.36 //<BR>
mahīṃ sāgaraparyantāṃ sītādarśanatatparaḥ  /<BR>
jagāma rāvaṇapurīṃ laṅkāṃ sāgarasaṃsthitām  // KūrmP_1,20.37 //<BR>
tatrātha nirjane deśe vṛkṣmūle śucismitām  /<BR>
apaśyadamalāṃ sītāṃ rākṣasībhiḥ samāvṛtām  // KūrmP_1,20.38 //<BR>
aśrupūrṇekṣaṇāṃ hṛdyāṃ saṃsmarantīmaninditām  /<BR>
rāmamindīvaraśyāmaṃ lakṣmaṇaṃ cātmasaṃsthitam  // KūrmP_1,20.39 //<BR>
nivedayitvā cātmānaṃ sītāyai rahasi svayam  /<BR>
asaṃśayāya pradadāvasyai rāmāṅgulīyakam  // KūrmP_1,20.40 //<BR>
dṛṣṭvāṅgulīyakaṃ sītā patyuḥ paramaśobhanam  /<BR>
mene samāgataṃ rāmaṃ prītivisphāritekṣaṇā  // KūrmP_1,20.41 //<BR>
samāśvāsya tadā sītāṃ dṛṣṭvā rāmasya cāntikam  /<BR>
nayiṣye tvāṃ mahābāhuruktvā rāmaṃ yayau punaḥ  // KūrmP_1,20.42 //<BR>
nivedayitvā rāmāya sītādarśanamātmavān  /<BR>
tasthau rāmeṇa purato lakṣmaṇena ca pūjitaḥ  // KūrmP_1,20.43 //<BR>
tataḥ sa rāmo balavān sārdhaṃ hanumatā svayam  /<BR>
lakṣmaṇena ca yuddhāya buddhiṃ cakre hi rakṣasām  // KūrmP_1,20.44 //<BR>
kṛtvātha vānaraśatairlaṅkāmārgaṃ mahodadheḥ  /<BR>
setuṃ paramadharmātmā rāvaṇaṃ hatavān prabhuḥ  // KūrmP_1,20.45 //<BR>
sapatnīkaṃ ca sasutaṃ sabhrātṛkamaridamaḥ  /<BR>
ānayāmāsa tāṃ sītāṃ vāyuputrasahāyavān  // KūrmP_1,20.46 //<BR>
setumadhye mahādevamīśānaṃ kṛttivāsasam  /<BR>
sthāpayāmāsa liṅgasthaṃ pūjayāmāsa rāghavaḥ  // KūrmP_1,20.47 //<BR>
tasya devo mahādevaḥ pārvatyā saha śaṅkaraḥ  /<BR>
pratyakṣameva bhagavān dattavān varamuttamam  // KūrmP_1,20.48 //<BR>
yat tvayā sthāpitaṃ liṅgaṃ drakṣyantīha dvijātayaḥ  /<BR>
mahāpātakasaṃyuktāsteṣāṃ pāpaṃ vinaśyatu  // KūrmP_1,20.49 //<BR>
anyāni caiva pāpāni snātasyātra mahodadhau  /<BR>
darśanādeva liṅgasalya nāśaṃ yānti na saṃśayaḥ  // KūrmP_1,20.50 //<BR>
yāvat sthāsyanti girayo yāvadeṣā ca medinī  /<BR>
yāvat setuśca tāvacca sthāsyāmyatra tirohitaḥ  // KūrmP_1,20.51 //<BR>
snānaṃ dānaṃ japaḥ śrāddhaṃ bhaviṣyatyakṣyaṃ kṛtam  /<BR>
smaraṇādeva liṅgasya dinapāpaṃ praṇaśyati  // KūrmP_1,20.52 //<BR>
ityuktvā bhagavāñchaṃbhuḥ pariṣvajya tu rāghavam  /<BR>
sanandī sagaṇo rudrastatraivāntaradhīyata  // KūrmP_1,20.53 //<BR>
rāmo 'pi pālayāmāsa rājyaṃ dharmaparāyaṇaḥ  /<BR>
abhiṣikto mahātejā bharatena mahābalaḥ  // KūrmP_1,20.54 //<BR>
viśeṣāḍh brāhmaṇān sarvān pūjayāmasaceśvaram  /<BR>
yajñena yajñahantāramaśvamedhena śaṅkaram  // KūrmP_1,20.55 //<BR>
rāmasya tanayo jajñe kuśa ityabhiviśrutaḥ  /<BR>
lavaśca sumahābhāgaḥ sarvatattvārthavit sudhīḥ  // KūrmP_1,20.56 //<BR>
atithistu kuśājjajñe niṣadhastatsuto 'bhavat  /<BR>
nalastu niṣadhasyābhūnnabhastamādajāyata  // KūrmP_1,20.57 //<BR>
nabhasaḥ puṇḍarīkākhyaḥ kṣemadhanvā ca tatsutaḥ  /<BR>
tasya putro 'bhavad vīro devānīkaḥ pratāpavān  // KūrmP_1,20.58 //<BR>
ahīnagustasya suto sahasvāṃstatsuto 'bhavat  /<BR>
tasmāccandrāvalokastu tārāpīḍastu tatsutaḥ  // KūrmP_1,20.59 //<BR>
tārāpīḍāccandragirirbhānuvittastato 'bhavat  /<BR>
śrutāyurabhavat tasmādete ikṣvākuvaṃśajāḥ  /<BR>
sarve prādhānyataḥ proktāḥ samāsena dvijottamāḥ  // KūrmP_1,20.60 //<BR>
ya imaṃ śṛṇuyānnityamikṣvākorvaṃśamuttamam  /<BR>
sarvapāpavinirmukto svargaloke mahīyate  // KūrmP_1,20.61 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge viśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
romaharṣaṇa uvāca<BR>
ailaḥ purūravāścātha rājā rājyamapālayat  /<BR>
tasya putrā babhūvurhi ṣaḍindrasamatejasaḥ  // KūrmP_1,21.1 //<BR>
āyurmāyuramāvāyurviśvāyuścaiva vīryavān  /<BR>
śatāyuśca śrutāyuśca divyāścaivorvaśīsutāḥ  // KūrmP_1,21.2 //<BR>
āyuṣastanayā vīrāḥ pañcaivāsan mahaujasaḥ  /<BR>
svarbhānutanayāyāṃ vai prabhāyāmiti naḥ śrutam  // KūrmP_1,21.3 //<BR>
nahuṣaḥ prathamasteṣāṃ dharmajño lokaviśrutaḥ  /<BR>
nahuṣasya tu dāyādāḥ ṣaḍindropamatejasaḥ  // KūrmP_1,21.4 //<BR>
utpannāḥ pitṛkanyāyāṃ virajāyāṃ mahābalāḥ  /<BR>
yatiryayātiḥ saṃyātirāyātiḥ pañcako 'śvakaḥ  // KūrmP_1,21.5 //<BR>
teṣāṃ yayātiḥ pañcānāṃ mahābalaparākramaḥ  /<BR>
devayānīmukhanasaḥ sutāṃ bhāryāmavāpa saḥ  /<BR>
śarmiṣṭhāmāsurīṃ caiva tanayāṃ vṛṣaparvaṇaḥ  // KūrmP_1,21.6 //<BR>
yaduṃ ca turvasuṃ caiva devayānī vyajāyata  /<BR>
druhyuṃ cānuṃ ca pūruṃ ca śarmiṣṭhā cāpyajījanat  // KūrmP_1,21.7 //<BR>
so 'bhyaṣiñcadatikramya jyeṣṭhaṃ yadumaninditam  /<BR>
purumeva kanīyāsaṃ piturvacanapālakam  // KūrmP_1,21.8 //<BR>
diśi dakṣiṇapūrvasyāṃ turvasuṃ putramādiśat  /<BR>
dakṣiṇāparayo rājā yaduṃ jyeṣṭhaṃ nyayojayat  /<BR>
pratīcyāmuttārāyāṃ ca druhyuṃ cānumakalpayat  // KūrmP_1,21.9 //<BR>
tairiyaṃ pṛthivī sarvā dharmataḥ paripālitā  /<BR>
rājāpi dārasahito navaṃ prāpa mahāyaśāḥ  // KūrmP_1,21.10 //<BR>
yadorapyabhavan putrāḥ pañca devasutopamāḥ  /<BR>
sahastrajit tathājyeṣṭhaḥ kroṣaṭurnālo 'jitoraghuḥ  // KūrmP_1,21.11 //<BR>
sahastrajitsutastadvacchatajinnāma pārthivaḥ  /<BR>
sutāḥ śatajito 'pyāsaṃstrayaḥ paramadhārmikāḥ  // KūrmP_1,21.12 //<BR>
haihayaśca hayaścaiva rājā veṇuhayaḥ paraḥ  /<BR>
haihayasyābhavat putro dharma ityabhiviśrutaḥ  // KūrmP_1,21.13 //<BR>
tasya putro 'bhavad viprā dharmanetraḥ pratāpavān  /<BR>
dharmanetrasya kīrtistu saṃjitastatsuto 'bhavat  // KūrmP_1,21.14 //<BR>
mahiṣmān saṃjitasyābhūd bhadraśreṇyastadanvayaḥ  /<BR>
bhadraśreṇyasya dāyādo durdamo nāma pārthivaḥ  // KūrmP_1,21.15 //<BR>
durdamasya suto dhīmān dhanako nāma vīryavān  /<BR>
dhanakasya tu dāyādāścatvāro lokasammatāḥ  // KūrmP_1,21.16 //<BR>
kṛtavīryaḥ kṛtāgniśca kṛtavarmā tathaiva ca  /<BR>
kṛtaujāśca caturtho 'bhūt kārtavīryor'juno 'bhavat  // KūrmP_1,21.17 //<BR>
sahastrabāhurdyutimān dhanurvedavidāṃ varaḥ  /<BR>
tasya rāmo 'bhavanmṛtyurjāmadagnyo janārdanaḥ  // KūrmP_1,21.18 //<BR>
tasya putraśatānyāsan pañca tatra mahārathāḥ  /<BR>
kṛtāstrā balinaḥ śūrā dharmātmāno namasvinaḥ  // KūrmP_1,21.19 //<BR>
śūraśca śūrasenaśca dhṛṣṇaḥ kṛṣṇastathaiva ca  /<BR>
jayadhvajaśca balavān nārāyaṇaparo nṛpaḥ  // KūrmP_1,21.20 //<BR>
śūrasenādayaḥ sarve catvāraḥ prathitaujasaḥ  /<BR>
rudrabhaktā mahātmānaḥ pūjayanti sma śaṅkaram  // KūrmP_1,21.21 //<BR>
jayadhvajastu matimān devaṃ nārāyaṇaṃ harim  /<BR>
jagāma śaraṇaṃ viṣṇuṃ daivataṃ dharmatatparaḥ  // KūrmP_1,21.22 //<BR>
tamūcuritare putrā nāyaṃ dharmastavānagha  /<BR>
īśvarārādhanarataḥ pitāsmākamabhūditi  // KūrmP_1,21.23 //<BR>
tānabravīnmahātejā eṣa dharmaḥ paro mama  /<BR>
viṣṇoraṃśena saṃbhūtā rājāno yanmahītale  // KūrmP_1,21.24 //<BR>
rājyaṃ pālayatāvaśyaṃ bhagavān puruṣottamaḥ  /<BR>
pūjanīyo yato viṣṇuḥ pālako jagato hariḥ  // KūrmP_1,21.25 //<BR>
sāttvikī rājasī caiva tāmasī ca svayaṃbhuvaḥ  /<BR>
tistrastu mūrtayaḥ proktāḥ sṛṣṭisthityantahetavaḥ  // KūrmP_1,21.26 //<BR>
sattvātmā bhagavān viṣṇuḥ saṃsthāpayati sarvadā  /<BR>
sṛjed brahmā rajomūrtiḥ saṃharet tāmaso haraḥ  // KūrmP_1,21.27 //<BR>
tasmānmahīpatīnāṃ tu rājyaṃ pālayatāmayam  /<BR>
ārādhyo bhagavān viṣṇuḥ keśavaḥ keśimardanaḥ  // KūrmP_1,21.28 //<BR>
niśamya tasya vacanaṃ bhrātaro 'nye manasvinaḥ  /<BR>
procuḥ saṃhārakṛd rudraḥ pūjanīyo mumukṣubhiḥ  // KūrmP_1,21.29 //<BR>
ayaṃ hi bhagavān rudraḥ sarvaṃ jagadidaṃ śivaḥ  /<BR>
tamoguṇaṃ samāśritya kalpānte saṃharet prabhuḥ  // KūrmP_1,21.30 //<BR>
yā sā ghoratarā mūrtirasya tejāmayī parā  /<BR>
saṃhared vidyayā sarvaṃ saṃsāraṃ śūlabhṛt tayā  // KūrmP_1,21.31 //<BR>
tatastānabravīd rājā vicintyāsau jayadhvajaḥ  /<BR>
sattvena mucyate jantuḥ sattvātmā bhagavān hariḥ  // KūrmP_1,21.32 //<BR>
tamūcurbhrātaro rudraḥ sevitaḥ sāttvikairjanaiḥ  /<BR>
mocayet sattvasaṃyuktaḥ pūjayeśaṃ tato haram  // KūrmP_1,21.33 //<BR>
athābravīd rājaputraḥ prahasan vai jayadhvajaḥ  /<BR>
svadharmo muktaye panthā nānyo munibhiraṣyate  // KūrmP_1,21.34 //<BR>
tathā ca vaiṣṇavī śaktirnṛpāṇāṃ devatā sadā  /<BR>
ārādhanaṃ paro dharmo purāreramitaujasaḥ  // KūrmP_1,21.35 //<BR>
tamabravīd rājaputraḥ kṛṣṇo matimatāṃ varaḥ  /<BR>
yadarjuno 'smajjanakaḥ svadharmaṃ kṛtavāniti  // KūrmP_1,21.36 //<BR>
evaṃ vivāde vitate śūraseno 'bravīd vacaḥ  /<BR>
pramāṇamṛṣayo hyatra brūyuste yat tathaiva tat  // KūrmP_1,21.37 //<BR>
tataste rājaśārdūlāḥ papracchurbrahmavādinaḥ  /<BR>
gatvā sarve susaṃrabdhāḥ saptarṣoṇāṃ tadāśramam  // KūrmP_1,21.38 //<BR>
tānabruvaṃste munayo vasiṣṭhādyā yathārthataḥ  /<BR>
yā yasyābhimatā puṃsaḥ sā hi tasyaiva devatā  // KūrmP_1,21.39 //<BR>
kintu kāryaviśeṣeṇa pūjitāśceṣṭadā nṛṇām  /<BR>
viśeṣāt sarvadā nāyaṃ niyamo hyanyathā nṛpāḥ  // KūrmP_1,21.40 //<BR>
nṛpāṇāṃ daivataṃ viṣṇustathaiva ca purandaraḥ  /<BR>
viprāṇāmagnirādityo brahmā caiva pinākadhṛk  // KūrmP_1,21.41 //<BR>
devānāṃ daivataṃ viṣṇurdānavānāṃ triśūlabhṛt  /<BR>
gandharvāṇāṃ tathā somo yakṣāṇāmapi kathyate  // KūrmP_1,21.42 //<BR>
vidyādharāṇāṃ vāgdevī sādhyānāṃ bhagavānraviḥ  /<BR>
rakṣasāṃ śaṅkaro rudraḥ kiṃnarāṇāṃ ca pārvatī  // KūrmP_1,21.43 //<BR>
ṛṣīṇāṃ daivataṃ brahmā mahādevaśca śūlabhṛt  /<BR>
manūnāṃ syādumā devī tathā viṣṇuḥ sabhāskaraḥ  // KūrmP_1,21.44 //<BR>
gṛhasthānāṃ ca sarve syurbrahmā vai brahmacāriṇām  /<BR>
vaikhānasānāmarkaḥ syād yatīnāṃ ca maheśvaraḥ  // KūrmP_1,21.45 //<BR>
bhūtānāṃ bhagavān rudraḥ kūṣmāṇḍānāṃ vināyakaḥ  /<BR>
sarveṣāṃ bhagavān brahmā devadevaḥ prajāpatiḥ  // KūrmP_1,21.46 //<BR>
ityevaṃ bhagavān brahmā svayaṃ devo 'bhyabhāṣata  /<BR>
tasmājjayadhvajo nūnaṃ viṣṇvārādhanamarhati  // KūrmP_1,21.47 //<BR>
tān praṇamyātha te jagmuḥ purīṃ paramaśobhanām  /<BR>
pālayāñcakrire pṛthvīṃ jitvā sarvaripūn raṇe  // KūrmP_1,21.48 //<BR>
tataḥ kadācid viprendrā videho nāma dānavaḥ  /<BR>
bhīṣaṇaḥ sarvasattvānāṃ purīṃ teṣāṃ samāyayau  // KūrmP_1,21.49 //<BR>
daṃṣṭrākarālo dīptātmā yugāntadahanopamaḥ  /<BR>
śūlamādāya sūryābhaṃ nādayan vai diśo daśa  // KūrmP_1,21.50 //<BR>
tannādaśravaṇānmartyāstatra ye nivasanti te  /<BR>
tatyajurjovitaṃ tvanye dudruvurbhayavihvalāḥ  // KūrmP_1,21.51 //<BR>
tataḥ sarve susaṃyattāḥ kārtavīryātmajāstadā  /<BR>
yuyudhurdānavaṃ śaktigirikūṭāsimudgaraiḥ  // KūrmP_1,21.52 //<BR>
tān sarvān dānavo viprāḥ śūlena prahasanniva  /<BR>
vārayāmāsa ghorātmā kalpānte bhairavo yathā  // KūrmP_1,21.53 //<BR>
śūrasenādayaḥ pañca rājānastu mahābalāḥ  /<BR>
yuddhāya kṛtasaṃrambhā videhaṃ tvabhidudruvuḥ  // KūrmP_1,21.54 //<BR>
śūro 'straṃ prāhiṇod raudraṃ śūrasenastu vāruṇam  /<BR>
prājāpatyaṃ tathā kṛṣṇo vāyavyaṃ dhṛṣṇa eva ca  // KūrmP_1,21.55 //<BR>
jayadhvajaśca kauberamaindramāgneyameva ca  /<BR>
bhañjayāmāsa śūlena tānyastrāṇi sa dānavaḥ  // KūrmP_1,21.56 //<BR>
tataḥ kṛṣṇo mahāvīryo gadāmādāya bhīṣaṇām  /<BR>
spṛṣṭvā mantreṇa tarasā cikṣepa na nanāda ca  // KūrmP_1,21.57 //<BR>
saṃprāpya sā gādāsyoro videhasya śilopamam  /<BR>
na dānavaṃ cālayituṃ śaśākāntakasaṃnibham  // KūrmP_1,21.58 //<BR>
dudruvuste bhayagrastā dṛṣṭvā tasyātipauruṣam  /<BR>
jayadhvajastu matimān sasmāra jagataḥ patim  // KūrmP_1,21.59 //<BR>
viṣṇuṃ grasiṣṇuṃ lokādimaprameyamanāmayam  /<BR>
trātāraṃ puruṣaṃ pūrvaṃ śrīpatiṃ pītavāsasam  // KūrmP_1,21.60 //<BR>
tataḥ prādurabhūccakraṃ sūryāyutasamaprabham  /<BR>
ādeśād vāsudevasya bhaktānugrahakāraṇāt  // KūrmP_1,21.61 //<BR>
jagrāha jagatāṃ yoniṃ smṛtvā nārāyaṇaṃ nṛpaḥ  /<BR>
prāhiṇod vai videhāya dānavebhyo yathā hariḥ  // KūrmP_1,21.62 //<BR>
saṃprāpya tasya ghorasya skandhadeśaṃ sudarśanam  /<BR>
pṛthivyāṃ pātayāmāsa śiro 'driśikharākṛti  // KūrmP_1,21.63 //<BR>
tasmin hate devaripau śīrādyā bhrātaro nṛpāḥ  /<BR>
samāyayuḥ purīṃ ramyāṃ bhrātaraṃ cāpyapūjayan  // KūrmP_1,21.64 //<BR>
śrutvājagāma bhagavān jayadhvajaparākramam  /<BR>
kārtavīryasutaṃ draṣṭuṃ viśvāmitro mahāmuniḥ  // KūrmP_1,21.65 //<BR>
tamāgatamatho dṛṣṭvā rājā saṃbhrāntamānasaḥ  /<BR>
samāveśyāsane ramye pūjayāmāsa bhāvataḥ  // KūrmP_1,21.66 //<BR>
uvāca bhagavān ghoraḥ prasādād bhavato 'suraḥ  /<BR>
nipātito mayā saṃkhye videho dānaveśvaraḥ  // KūrmP_1,21.67 //<BR>
tvadvākyācchinnasaṃdeho viṣṇuṃ satyaparākramam  /<BR>
prapannaḥ śaraṇaṃ tena prasādo me kṛtaḥ śubhaḥ  // KūrmP_1,21.68 //<BR>
yakṣyāmi parameśānaṃ viṣṇuṃ padmadalekṣaṇam  /<BR>
kathaṃ kena vidhānena saṃpūjyo harirīśvaraḥ  // KūrmP_1,21.69 //<BR>
ko 'yaṃ nārāyaṇo devaḥ kiṃprabhāvaśca suvrata  /<BR>
sarvametanmamācakṣva paraṃ kautūhalaṃ hi me  // KūrmP_1,21.70 //<BR>
viśvāmitra uvāca<BR>
yataḥ pravṛttirbhūtānāṃ yasmin sarvamidaṃ jagat  /<BR>
sa viṣṇuḥ sarvabhūtātmā tamāśritya vimucyate  // KūrmP_1,21.71 //<BR>
svavarṇāśramadharmeṇa pūjyo 'yaṃ puruṣottamaḥ  /<BR>
akāmahatabhāvena samārādhyo na cānyathā  // KūrmP_1,21.72 //<BR>
etāvaduktvā bhagavāna viśvāmitro mahāmuniḥ  /<BR>
śūrādyaiḥ pūjito viprā jagāmātha svamālayam  // KūrmP_1,21.73 //<BR>
atha śūrādayo devamayajanta maheśvaram  /<BR>
yajñena yajñagamyaṃ taṃ niṣkāmā rudramavyayam  // KūrmP_1,21.74 //<BR>
tān vasiṣṭhastu bhagavān yājayāmāsa sarvavit  /<BR>
gautamo 'triragastyaśca sarve rudraparāyaṇāḥ  // KūrmP_1,21.75 //<BR>
viśvāmitrastu bhagavān jayadhvajamarindamam  /<BR>
yājayāmāsa bhūtādimādidevaṃ janārdanam  // KūrmP_1,21.76 //<BR>
tasya yajñe mahāyogī sākṣād devaḥ svayaṃ hariḥ  /<BR>
āvirāsīt sa bhagavān tadadbhutamivābhavat  // KūrmP_1,21.77 //<BR>
ya imaṃ śṛṇuyānnityaṃ jayadhvajaparākramam  /<BR>
sarvapāpavimuktātmā viṣṇulokaṃ sa gacchati  // KūrmP_1,21.78 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge ekaviśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
jayadhvajasya putro 'bhūt tālājaṅgha iti smṛtaḥ  /<BR>
śataputrāstu tasyāsan tālajaṅghāḥ prakīrtitāḥ  // KūrmP_1,22.1 //<BR>
teṣāṃ jyeṣṭho mahāvīryo vītihotro 'bhavannṛpaḥ  /<BR>
vṛṣaprabhṛtayaścānye yādavāḥ puṇyakarmiṇaḥ  // KūrmP_1,22.2 //<BR>
vṛṣo vaṃśakarasteṣāṃ tasya putro 'bhavanmadhuḥ  /<BR>
madhoḥ putraśataṃ tvāsīd vṛṣaṇastasya vaṃśabhāk  // KūrmP_1,22.3 //<BR>
vītihotrasutaścāpi viśruto 'nanta ityuta  /<BR>
durjayastasya putro 'būt sarvaśāstraviśāradaḥ  // KūrmP_1,22.4 //<BR>
tasya bhāryā rūpavatī guṇaiḥ sarvairalaṅkṛtā  /<BR>
pativratāsīt patinā svadharmaparipālikā  // KūrmP_1,22.5 //<BR>
sa kadācinmahābhāgaḥ kālindītīrasaṃsthitām  /<BR>
apaśyadurvaśīṃ devīṃ gāyantīṃ madhurasvanām  // KūrmP_1,22.6 //<BR>
tataḥ kāmāhatamanāstatsamīpamupetya vai  /<BR>
provāca suciraṃ kālaṃ devi rantuṃ mayār'hasi  // KūrmP_1,22.7 //<BR>
sā devī nṛpatiṃ dṛṣṭvā rūpalāvaṇyasaṃyutam  /<BR>
reme tena ciraṃ kālaṃ kāmadevamivāparam  // KūrmP_1,22.8 //<BR>
kālāt prabuddho rājā tāmurvaśīṃ prāha śobhanām  /<BR>
gamiṣyāmi purīṃ ramyāṃ hasantī sābravīd vacaḥ  // KūrmP_1,22.9 //<BR>
na hyanenopabhogena bhavatā rājasundara  /<BR>
prītiḥ saṃjāyate mahyaṃ sthātavyaṃ vatsaraṃ punaḥ  // KūrmP_1,22.10 //<BR>
tāmabravīt sa matimān gatvā śīghrataraṃ purīm  /<BR>
āgamiṣyāmi bhūyo 'tra tanme 'nujñātumarhasi  // KūrmP_1,22.11 //<BR>
tamabravīt sā subhagā tathā kuru viśāṃpate  /<BR>
nānyayāpsarasā tāvad rantavyaṃ bhavat punaḥ  // KūrmP_1,22.12 //<BR>
omityuktvā yayau tūrṇaṃ purīṃ paramaśobhanām  /<BR>
gatvā pativratāṃ patnīṃ dṛṣṭvā bīto 'bhavannṛpaḥ  // KūrmP_1,22.13 //<BR>
saṃprekṣya sā guṇavatī bhāryā tasya pativratā  /<BR>
bhītaṃ prasannayā prāha vācā pīnapayodharā  // KūrmP_1,22.14 //<BR>
svāmin kimatra bhavato bhītiradya pravartate  /<BR>
tad brūhi me yathā tattvaṃ na rājñāṃ kīrtaye tvidam  // KūrmP_1,22.15 //<BR>
sa tasyā vākyamākarṇya lajjāvanatacetanaḥ  /<BR>
novāca kiñcinnṛpatirjñānadṛṣṭyā viveda sā  // KūrmP_1,22.16 //<BR>
na bhetavyaṃ tvayā svāmin kāryaṃ pāpaviśodhanam  /<BR>
bhīte tvayi mahārāja rāṣṭraṃ te nāśameṣyati  // KūrmP_1,22.17 //<BR>
tadā sa rājā dyutimān nirgatya tu purāt tataḥ  /<BR>
gatvā kaṇvāśramaṃ puṇyaṃ dṛṣṭvā tatra mahāmunim  // KūrmP_1,22.18 //<BR>
niśamya kaṇvavadanāt prāyaścittavidhiṃ śubham  /<BR>
jagāma himavatpṛṣṭhaṃ samuddiśya mahābalaḥ  // KūrmP_1,22.19 //<BR>
so 'paśyat pathi rājendro gandharvavaramuttamam  /<BR>
bhrājamānaṃ śriyā vyomni bhūṣitaṃ divyamālayā  // KūrmP_1,22.20 //<BR>
vīkṣya mālāmamitraghnaḥ sasmārāpsarasāṃ varām  /<BR>
urvaśīṃ tāṃ manaścakre tasyā eveyamarhati  // KūrmP_1,22.21 //<BR>
so 'tīva kāmuko rājā gandharveṇātha tena hi  /<BR>
cakāra sumahad yuddhaṃ mālāmādātumudyataḥ  // KūrmP_1,22.22 //<BR>
vijitya samare mālāṃ gṛhītvā durjayo dvijāḥ  /<BR>
jagāma tāmapsarasaṃ kālindīṃ draṣṭumādarāt  // KūrmP_1,22.23 //<BR>
adṛṣṭvāpsarasaṃ tatra kāmabāṇābhipīḍitaḥ  /<BR>
babhrāma sakalāṃ pṛthvīṃ saptadvīpasamanvitām  // KūrmP_1,22.24 //<BR>
ākramya himavatpārśvamurvaśīdarśanotsukaḥ  /<BR>
jagāma śailapravaraṃ hemakūṭamiti śrutam  // KūrmP_1,22.25 //<BR>
tatra tatrāpsarovaryā dṛṣṭvā taṃ siṃhavikramam  /<BR>
kāmaṃ saṃdadhire ghoraṃ bhūṣitaṃ citramālayā  // KūrmP_1,22.26 //<BR>
saṃsmarannurvaśīvākyaṃ tasyāṃ saṃsaktamānasaḥ  /<BR>
na paśyati smatāḥ sarvāgiriśṛṅgāṇijagmivān  // KūrmP_1,22.27 //<BR>
tatrāpyapsarasaṃ divyāmadṛṣṭvā kāmapīḍitaḥ  /<BR>
devalokaṃ mahāmeruṃ yayau devaparākramaḥ  // KūrmP_1,22.28 //<BR>
sa tatra mānasaṃ nāma sarastrailokyaviśrutam  /<BR>
bheje śṛṅgāṇyatikramya svabāhubalabhāvitaḥ  // KūrmP_1,22.29 //<BR>
sa tasya tīre subhagāṃ carantīmatilālasām  /<BR>
dṛṣṭavānanavadyāṅgīṃ tasyai mālāṃ dadau punaḥ  // KūrmP_1,22.30 //<BR>
sa mālayā tadā devīṃ bhūṣitāṃ prekṣya mohitaḥ  /<BR>
reme kṛtārthamātmānaṃ jānānaḥ suciraṃ tayā  // KūrmP_1,22.31 //<BR>
athorvaśī rājavaryaṃ ratānte vākyamabravīt  /<BR>
kiṃ kṛtaṃ bhavatā pūrvaṃ purīṃ gatvā vṛthā nṛpa  // KūrmP_1,22.32 //<BR>
sa tasyai sarvamācaṣṭa patnyā yat samudīritam  /<BR>
kaṇvasya darśanaṃ caiva mālāpaharaṇaṃ tathā  // KūrmP_1,22.33 //<BR>
śrutvaitad vyāhṛtaṃ tena gacchetyāha hitaiṣiṇī  /<BR>
śāpaṃ dāsyati te kaṇvo mamāpi bhavataḥ priyā  // KūrmP_1,22.34 //<BR>
tayāsakṛnmahārājaḥ prokto 'pi madamohitaḥ  /<BR>
na tatyajātha tatpārśvaṃ tatra saṃnyastamānasaḥ  // KūrmP_1,22.35 //<BR>
tatorvaśī kāmarūpā rājñe svaṃ rūpamutkaṭam  /<BR>
suromaśaṃ piṅgalākṣaṃ darśayāmāsa sarvadā  // KūrmP_1,22.36 //<BR>
tasyāṃ viraktacetaskaḥ smṛtvā kaṇvābhibhāṣitam  /<BR>
dhiṅmāmiti viniścityatapaḥ kartuṃ samārabhat  // KūrmP_1,22.37 //<BR>
saṃvatsaradvādaśakaṃ kandamūlaphalāśanaḥ  /<BR>
bhūya eva dvādaśakaṃ vāyubhakṣo 'bhavannṛpaḥ  // KūrmP_1,22.38 //<BR>
gatvā kaṇvāśramaṃ bhītyā tasmai sarvaṃ nyavedayat  /<BR>
vāsamapsarasā bhūyastapoyogamanuttamam  // KūrmP_1,22.39 //<BR>
vīkṣya taṃ rājaśārdūlaṃ prasanno bhagavānṛṣiḥ  /<BR>
kartukāmo hi nirbojaṃ tasyāghamidamabravīt  // KūrmP_1,22.40 //<BR>
gaccha vārāṇasīṃ divyāmīśvarādhyuṣitāṃ purīm  /<BR>
āste mocayituṃ lokaṃ tatra devo maheśvaraḥ  // KūrmP_1,22.41 //<BR>
snātvā saṃtarpya vidhivad gaṅgāyāndevatāḥ pitṝn  /<BR>
dṛṣṭvā viśveśvaraṃ liṅgaṅkilbiṣānmokṣyase 'khilāt  // KūrmP_1,22.42 //<BR>
praṇamya śirasā kaṇvamanujñāpya ca durjayaḥ  /<BR>
vārāṇasyāṃ haraṃ dṛṣṭvā pāpānmukto 'bhavat tataḥ  // KūrmP_1,22.43 //<BR>
jagāma svapurīṃ śubhrāṃ pālayāmāsa medinīm  /<BR>
yājayāmāsa taṃ kaṇvo yācito ghṛṇayā muniḥ  // KūrmP_1,22.44 //<BR>
tasya putro 'tha matimān supratīka iti śrutaḥ  /<BR>
babhūva jātamātraṃ taṃ rājānamupatasthire  // KūrmP_1,22.45 //<BR>
urvaśyāṃ ca mahāvīryāḥ sapta devasutopamāḥ  /<BR>
kanyā jagṛhire sarvā jandharvadayitā dvijāḥ  // KūrmP_1,22.46 //<BR>
eṣa va kathitaḥ samyak sahastrajita uttamaḥ  /<BR>
vaṃśaḥ pāpaharo nṛṇāṃ kroṣṭorapi nibodhata  // KūrmP_1,22.47 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge dvāviśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
kroṣṭoreko 'bhavat putro vṛjinīvāniti śrutiḥ  /<BR>
tasya putro mahān svātiruśadgustatsuto 'bhavat  // KūrmP_1,23.1 //<BR>
uśadgorabhavat putro nāmnā citraratho balī  /<BR>
atha caitrarathirloke śaśabinduriti smṛtaḥ  // KūrmP_1,23.2 //<BR>
tasya putraḥ pṛthuyaśā rājābhūd dharmatatparaḥ  /<BR>
pṛthukarmā ca tatputrastasmāt pṛthujayo 'bhavat  // KūrmP_1,23.3 //<BR>
pṛthukīrtirabhūt tasmāt pṛthudānastato 'bhavat  /<BR>
pṛthuśravāstasya putrastasyāsīt pṛthusattamaḥ  // KūrmP_1,23.4 //<BR>
uśanā tasya putro 'būt siteṣustatsuto 'bhavat  /<BR>
tasyābhūd rukmakavacaḥ parāvṛt tasya sattamāḥ  // KūrmP_1,23.5 //<BR>
parāvṛtaḥ suto jajñe jyāmagho lokaviśrutaḥ  /<BR>
tasmād vidarbhaḥ saṃjajñe vidarbhāt krathakaiśikau  // KūrmP_1,23.6 //<BR>
romapādastṛtīyastu babhrustasyātmajo nṛpaḥ  /<BR>
dhṛtistasyābhavat putraḥ saṃstastasyāpyabhūt sutaḥ  // KūrmP_1,23.7 //<BR>
saṃstasya putro balavān nāmnā viśvasahastu saḥ  /<BR>
tasya putro mahāvīryaḥ prajāvān kauśikastataḥ  /<BR>
abhūt tasya suto dhīmān sumantustatsuto 'nalaḥ  // KūrmP_1,23.8 //<BR>
kaiśikasya sutaścediścaidyāstasyābhavan sutāḥ  /<BR>
teṣāṃ pradhāno jyotiṣmān vapuṣmāṃstatsuto 'bhavat  // KūrmP_1,23.9 //<BR>
vapuṣmato bṛhanmedhā śrīdevastatsuto 'bhavat  /<BR>
tasya vītaratho viprā rudrabhakto mahābalaḥ  // KūrmP_1,23.10 //<BR>
krathasyāpyabhavat kuntī vṛṣṇī tasyābhavat sutaḥ  /<BR>
vṛṣṇernivṛttirutpanno daśārhastasya tu dvijāḥ  // KūrmP_1,23.11 //<BR>
daśārhaputropyāroho jīmūtastatsuto 'bhavat  /<BR>
jaimūtirabhavad vīro vikṛtiḥ paravīrahā  // KūrmP_1,23.12 //<BR>
tasya bhīmarathaḥ putraḥ tasmānnavaratho 'bhavat  /<BR>
dānadharmarato nityaṃ samyakśīlaparāyaṇaḥ  // KūrmP_1,23.13 //<BR>
kadācinmṛgayāṃ yāto dṛṣṭvā rākṣasamūrjitam  /<BR>
dudrāva mahātaviṣṭo bhayena munipuṅgavāḥ  // KūrmP_1,23.14 //<BR>
anvadhāvata saṃkruddho rākṣasastaṃ mahābalaḥ  /<BR>
duryodhano 'gnisaṃkāśaḥ śūlāsaktamahākaraḥ  // KūrmP_1,23.15 //<BR>
rājā navaratho bhītyā nātidūrādanuttamam  /<BR>
apaśyat paramaṃ sthānaṃ sarasvatyā sugopitam  // KūrmP_1,23.16 //<BR>
sa tadvegena mahatā saṃprāpya matimān nṛpaḥ  /<BR>
vavande śirasā dṛṣṭvā sākṣād devīṃ sarasvatīm  // KūrmP_1,23.17 //<BR>
tuṣṭāva vāgbhiriṣṭābhirbaddhāñjaliramitrajit  /<BR>
papāta daṇḍavad bhūmau tvāmahaṃ śaraṇaṃ gataḥ  // KūrmP_1,23.18 //<BR>
namasyāmi mahādevīṃ sākṣād devīṃ sarasvatīm  /<BR>
vāgdevatāmanādyantāmīśvarīṃ brahmacāriṇīm  // KūrmP_1,23.19 //<BR>
namasye jagatāṃ yoniṃ yoginīṃ paramāṃ kalām  /<BR>
hiraṇyagarbhamahiṣīṃ trinetrāṃ candraśekharām  // KūrmP_1,23.20 //<BR>
namasye paramānandāṃ citkalāṃ brahmarūpiṇīm  /<BR>
pāhi māṃ parameśāni bhītaṃ śaraṇamāgatam  // KūrmP_1,23.21 //<BR>
etasminnantare kruddho rājānaṃ rākṣaseśvaraḥ  /<BR>
hantuṃ samāgataḥ sthānaṃ yatra devī sarasvatī  // KūrmP_1,23.22 //<BR>
samudyamya tadā śūlaṃ praveṣṭuṃ baladarpitaḥ  /<BR>
trilokamātustatsthānaṃ śaśāṅkādityasaṃnnibham  // KūrmP_1,23.23 //<BR>
tadantare mahad bhūtaṃ yugāntādityasannibham  /<BR>
śūlenorasi nirbhidya pātayāmāsa taṃ bhuvi  // KūrmP_1,23.24 //<BR>
gacchetyāha mahārāja na sthātavyaṃ tvayā punaḥ  /<BR>
idānīṃ nirbhayastūrṇaṃ sthāne 'smin rākṣaso hataḥ  // KūrmP_1,23.25 //<BR>
tataḥ praṇamya hṛṣṭātmā rājā navarathaḥ parām  /<BR>
purīṃ jagāma viprendrāḥ purandarapuropamām  // KūrmP_1,23.26 //<BR>
sthāpayāmāsa deveśīṃ tatra bhaktisamanvitaḥ  /<BR>
īje ca vividhairyajñairhemairdevīṃ sarasvatīm  // KūrmP_1,23.27 //<BR>
tasya cāsīd daśarathaḥ putraḥ paramadhārmikaḥ  /<BR>
devyā bhakto mahātejāḥ śakunistasya cātmajaḥ  // KūrmP_1,23.28 //<BR>
tasmāt karambhaḥ saṃbhūto devarāto 'bhavat tataḥ  /<BR>
īje sa cāśvamedhena devakṣatraśca tatsutaḥ  // KūrmP_1,23.29 //<BR>
madhustasya tu dāyādastasmāt kuruvaśo 'bhavat  /<BR>
putradvayamabhūt tasya sutrāmā cānureva ca  // KūrmP_1,23.30 //<BR>
anostu purukutso 'bhūdaṃśustasya ca rikthabhāk  /<BR>
athāṃśoḥ sattvato nāma viṣṇubhaktaḥ pratāpavān  /<BR>
mahātmā dānanirato dhanurvedavidāṃ varaḥ  // KūrmP_1,23.31 //<BR>
sa nāradasya vacanād vāsudevārcanānvitam  /<BR>
śāstraṃ pravartayāmāsa kuṇḍagolādibhiḥ śrutam  // KūrmP_1,23.32 //<BR>
tasya nāmnā tu vikhyātaṃ sāttvataṃ nāma śobhanam  /<BR>
pravartate mahāśāstraṃ kuṇḍādīnāṃ hitāvaham  // KūrmP_1,23.33 //<BR>
sāttvatastasya putro 'bhūt sarvaśāstraviśāradaḥ  /<BR>
puṇyaśloko mahārājastena vai tatpravartitam  // KūrmP_1,23.34 //<BR>
sāttvataḥ sattvasaṃpannaḥ kauśalyāṃ suṣuve sutān  /<BR>
andhakaṃ vai mahābhojaṃ vṛṣṇiṃ devāvṛdhaṃ nṛpam  /<BR>
jyeṣṭhaṃ ca bhajamānākhyaṃ dhanurvedavidāṃ varam  // KūrmP_1,23.35 //<BR>
teṣāṃ devāvṛdho rājā cacāra paramaṃ tapaḥ  /<BR>
putraḥ sarvaguṇopeto mama bhūyāditi prabhuḥ  // KūrmP_1,23.36 //<BR>
tasya babhruriti khyātaḥ puṇyaśloko 'bhavannṛpaḥ  /<BR>
dhārmiko rūpasaṃpannastattvajñānarataḥ sadā  // KūrmP_1,23.37 //<BR>
bhajamānasya sṛñjayyāṃ bhajamānā vijajñire  /<BR>
teṣāṃ pradhānau vikhyātau nimiḥ kṛkaṇa eva ca  // KūrmP_1,23.38 //<BR>
mahābhojakule jātā bhojā vaimārtikāstathā  /<BR>
vṛṣṇeḥ sumitro balavānanamitraḥ śinastathā  // KūrmP_1,23.39 //<BR>
anamitrādabhūnnighno nighnasya dvau babhūvatuḥ  /<BR>
prasenastu mahābhāgaḥ satrājinnāma cottamaḥ  // KūrmP_1,23.40 //<BR>
anamitrācchinirjajñe kaniṣṭhād vṛṣṇinandanāt  /<BR>
satyavān satyasaṃpannaḥ satyakastatsuto 'bhavat  // KūrmP_1,23.41 //<BR>
sātyakiryuyudhānastu tasyāsaṅgo 'bhavat sutaḥ  /<BR>
kuṇistasya suto dhīmāṃstasya putro yugandharaḥ  // KūrmP_1,23.42 //<BR>
mādrayā vṛṣṇeḥ suto jajñe pṛśnirvai yadunandanaḥ  /<BR>
jajñāte tanayau pṛśneḥ śvaphalkaścitrakaśca ha  // KūrmP_1,23.43 //<BR>
śvaphalkaḥ kāśirājasya sutāṃ bhāryāmavindata  /<BR>
tasyāmajanayat putramakrūraṃ nāma dhārmikam  /<BR>
upamaṅgustathā maṅguranye ca bahavaḥ sutāḥ  // KūrmP_1,23.44 //<BR>
akrūrasya smṛtaḥ putro devavāniti viśrutaḥ  /<BR>
upadevaśca puṇyātmā tayorviśvapramāthinau  // KūrmP_1,23.45 //<BR>
citrakasyābhavat putraḥ pṛthurvipṛthureva ca  /<BR>
aśvagrīvaḥ subāhuśca supārśvakagaveṣaṇau  // KūrmP_1,23.46 //<BR>
andhakāt kāśyaduhitā lebhe ca caturaḥ sutān  /<BR>
kukuraṃ bhajamānaṃ ca śuciṃ kambalabarhiṣam  // KūrmP_1,23.47 //<BR>
kukurasya suto vṛṣṇirvṛṣṇestu tanayo 'bhavat  /<BR>
kapotaromā vipulastasya putro vilomakaḥ  // KūrmP_1,23.48 //<BR>
tasyāsīt tumburusakhā vidvān putro nalaḥ kila  /<BR>
khyāyate tasya nāmānuranorānakadundubhiḥ  // KūrmP_1,23.49 //<BR>
sa govardhanamāsādya tatāpa vipulaṃ tapaḥ  /<BR>
varaṃ tasmai dadau devo brahmā lokamaheśvaraḥ  // KūrmP_1,23.50 //<BR>
vaṃśasya cākṣayāṃ kīrti gānayogamanuttamam  /<BR>
gurorabhyadhikaṃ viprāḥ kāmarūpitvameva ca  // KūrmP_1,23.51 //<BR>
sa labdhvā varamavyagro vareṇyaṃ vṛṣavāhanam  /<BR>
pūjayāmāsa gānena sthāṇuṃ tridaśapūjitam  // KūrmP_1,23.52 //<BR>
tasya gānaratasyātha bhagavānambikāpatiḥ  /<BR>
kanyāratnaṃ dadau devo durlabhaṃ tridaśairapi  // KūrmP_1,23.53 //<BR>
tayā sa saṅgato rājā gānayogamanuttamam  /<BR>
aśikṣayadamitraghnaḥ priyāṃ tāṃ bhrāntalocanām  // KūrmP_1,23.54 //<BR>
tasyāmutpādayāmāsa subhujaṃ nāma śobhanam  /<BR>
rūpalāvaṇyasaṃpannāṃ hrīmatīmapi kanyakām  // KūrmP_1,23.55 //<BR>
tatastaṃ jananī putraṃ bālye vayasi śobhanam  /<BR>
śikṣayāmāsa vidhivad gānavidyāṃ ca kanyakām  // KūrmP_1,23.56 //<BR>
kṛtopanayano vedānadhītya vidhivad guroḥ  /<BR>
udvavāhātmajāṃ kanyāṃ gandharvāṇāṃ tu mānasīm  // KūrmP_1,23.57 //<BR>
tasyāmutpādayāmāsa pañca putrānanuttamān  /<BR>
vīṇāvādanatattvajñān gānaśāstraviśāradān  // KūrmP_1,23.58 //<BR>
putraiḥ pautraiḥ sapatnīko rājā gānaviśāradaḥ  /<BR>
pūjayāmāsa gānena devaṃ tripuranāśanam  // KūrmP_1,23.59 //<BR>
hrīmatī cāpi yā kanyā śrīrivāyatalocanā  /<BR>
subāhurnāma gandharvastāmādāya yayau purīm  // KūrmP_1,23.60 //<BR>
tasyāmapyabhavan putrā gandharvasya sutejasaḥ  /<BR>
suṣeṇavīrasugrīvasubhojanaravāhanāḥ  // KūrmP_1,23.61 //<BR>
athāsīdabhijit putro vīrastvānakadundubheḥ  /<BR>
punarvasuścābhijitaḥ saṃbabhūvāhukaḥ sutaḥ  // KūrmP_1,23.62 //<BR>
āhukasyograsenaśca devakaśca dvijottamāḥ  /<BR>
devakasya sutā vīrā jajñire tridaśopamāḥ  // KūrmP_1,23.63 //<BR>
devavānupadevaśca sudevo devarakṣitaḥ  /<BR>
teṣāṃ svasāraḥ saptāsan vasudevāya tā dadau  // KūrmP_1,23.64 //<BR>
vṛkadevopadevā ca tathānyā devarakṣitā  /<BR>
śrīdevā śāntidevā ca sahadevā sahadevā ca suvratā  /<BR>
devakī cāpi tāsāṃ tu variṣṭhābhūt sumadhyamā  // KūrmP_1,23.65 //<BR>
agrasenasya putro 'bhūnnyagrodhaḥ kaṃsa eva ca  /<BR>
subhūmī rāṣṭrapālaśca tuṣṭimāñchaṅkureva ca  // KūrmP_1,23.66 //<BR>
bhajamānādabūt putraḥ prakhyāto 'sau vidūrathaḥ  /<BR>
tasya śūraḥ śamistasmāt pratikṣatrastato 'bhavat  // KūrmP_1,23.67 //<BR>
svayaṃbhojastatastasmād hṛdikaḥ śatrutāpanaḥ  /<BR>
kṛtavarmātha tatputro devarastatsutaḥ smṛtaḥ  /<BR>
sa śūrastatsuto dhīmān vasudevo 'tha tatsutaḥ  // KūrmP_1,23.68 //<BR>
vasudevāvanmahābāhurvāsudevo jagadguruḥ  /<BR>
babhūva devakīputro devairabhyarthito hariḥ  // KūrmP_1,23.69 //<BR>
rohiṇī ca mahābhāgā vasudevasya śobhanā  /<BR>
asūta patnī saṃkarṣaṃ rāmaṃ jyeṣṭhaṃ halāyudham  // KūrmP_1,23.70 //<BR>
sa eva paramātmāsau vāsudevo jaganmayaḥ  /<BR>
halāyudhaḥ svayaṃ sākṣāccheṣaḥ saṃkarṣaṇaḥ prabhuḥ  // KūrmP_1,23.71 //<BR>
bhṛguśāpacchalenaiva mānayan mānuṣīṃ tanum  /<BR>
babhūta tasyāṃ devakyāṃ rohiṇyāmapi mādhavaḥ  // KūrmP_1,23.72 //<BR>
umādehasamudbhūtā yoganidrā ca kauśīkī  /<BR>
niyogād vāsudevasya yaśodātanayā hyabhūt  // KūrmP_1,23.73 //<BR>
ye cānye vasudevasya vāsudevāgrajāḥ sutāḥ  /<BR>
prāgeva kaṃsastān sarvān jaghāna munipuṅgavāḥ  // KūrmP_1,23.74 //<BR>
suṣeṇaśca tathodāyī bhadraseno mahābalaḥ  /<BR>
ṛjudāso bhadradāsaḥ kīrtimānapi pūrvajaḥ  // KūrmP_1,23.75 //<BR>
hateṣveteṣu sarveṣu rohiṇī vasudevataḥ  /<BR>
asūta rāmaṃ lokeśaṃ balabhadraṃ halāyudham  // KūrmP_1,23.76 //<BR>
jāte 'tha rāme devānāmādimātmānamacyutam  /<BR>
asūta devakī kṛṣṇaṃ śrīvatsāṅkitavakṣasam  // KūrmP_1,23.77 //<BR>
revatī nāma rāmasya bhāryāsīt suguṇānvitā  /<BR>
tasyāmutpādayāmāsa putrau dvau niśaṭholmukau  // KūrmP_1,23.78 //<BR>
ṣoḍaśastrīsahastrāṇi kṛṣṇasyākliṣṭakarmaṇaḥ  /<BR>
babhūvurātmajāstāsu śataśo 'tha sahastraśaḥ  // KūrmP_1,23.79 //<BR>
cārudeṣṇaḥ sucāruśca cāruveṣo yaśodharaḥ  /<BR>
cāruśravāścāruyaśāḥ pradyumnaḥ śaṅkha eva ca  // KūrmP_1,23.80 //<BR>
rukmiṇya vāsudevasyāṃ mahābalaparākramāḥ  /<BR>
viśiṣṭāḥ sarvaputrāṇāṃ saṃbabhūvurim sutāḥ  // KūrmP_1,23.81 //<BR>
tān dṛṣṭvā tanayān vīrān raukmiṇeyāñjanārdanam  /<BR>
jāmbavatyabravīt kṛṣṇaṃ bhāryā tasya śucismitā  // KūrmP_1,23.82 //<BR>
mama tvaṃ puṇḍarīkākṣa viśiṣṭaṃ guṇavattamam  /<BR>
sureśasadṛśaṃ putraṃ dehi dānavasūdana  // KūrmP_1,23.83 //<BR>
jātbavatyā vacaḥ śrutvā jagannāthaḥ svayaṃ hariḥ  /<BR>
samārebhe tapaḥ kartuṃ taponidhirarindamaḥ  // KūrmP_1,23.84 //<BR>
tacchṛṇudhvaṃ muniśreṣṭhā yathāsau devakīsutaḥ  /<BR>
dṛṣṭvā lebhe sutaṃ rudraṃ taptvā tīvraṃ mahat tapaḥ  // KūrmP_1,23.85 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge trayoviṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
atha devo hṛṣīkeśo bhagavān puruṣottamaḥ  /<BR>
tatāpa ghoraṃ putrārthaṃ nidānaṃ tapasastapaḥ  // KūrmP_1,24.1 //<BR>
svecchayāpyavatīrṇo 'sau kṛtakṛtyo 'pi viśvadhṛk  /<BR>
cacāra svātmano mūlaṃ bodhayan bhāvamaiśvaram  // KūrmP_1,24.2 //<BR>
jagāma yogibhirjuṣṭaṃ nānāpakṣisamākulam  /<BR>
āśramaṃ tūpamanyorvai munīndrasya mahātmanaḥ  // KūrmP_1,24.3 //<BR>
tapattrirājamārūḍhaḥ suparṇamatitejasam  /<BR>
śaṅkhacakragadāpāṇiḥ śrīvatsakṛtalakṣaṇaḥ  // KūrmP_1,24.4 //<BR>
nānādrumalatākīrṇaṃ nānāpuṣpopaśobhitam  /<BR>
ṛṣīṇāmāśramairjuṣṭaṃ vedaghoṣanināditam  // KūrmP_1,24.5 //<BR>
siṃharkṣaśarabhākīrṇaṃ śārdūlagajasaṃyutam  /<BR>
vimalasvādupānīyaiḥ sarobhirupaśobhitam  // KūrmP_1,24.6 //<BR>
ārāmairvividhairjuṣṭaṃ devatāyatanaiḥ śubhaiḥ  /<BR>
ṛṣikairṛṣiputraiśca mahāmunigaṇaistathā  // KūrmP_1,24.7 //<BR>
vedādhyayanasaṃpannaiḥ sevitaṃ cāgnihotribhiḥ  /<BR>
yogibhirdhyānaniratairnāsāgragatalocanaiḥ  // KūrmP_1,24.8 //<BR>
upetaṃ sarvataḥ puṇyaṃ jñānibhistattvadarśibhiḥ  /<BR>
nadībhirabhito juṣṭaṃ jāpakairbrahmavādibhiḥ  // KūrmP_1,24.9 //<BR>
sevitaṃ tāpasaiḥ puṇyairīśārādhanatatparaiḥ  /<BR>
praśāntaiḥ satyasaṃkalpairniḥ śokairnirupadravaiḥ  // KūrmP_1,24.10 //<BR>
bhasmāvadātasarvāṅgai rudrajāpyaparāyaṇaiḥ  /<BR>
muṇḍitairjaṭilaiḥ śuddhaistathānyaiśca śikhājaṭaiḥ  /<BR>
sevitaṃ tāpasairnitya jñānibhirbrahmacāribhiḥ  // KūrmP_1,24.11 //<BR>
tatrāśramavare ramye siddhāśramavibhūṣite  /<BR>
gaṅgā bhagavatī nityaṃ vahatyevāghanāśinī  // KūrmP_1,24.12 //<BR>
sa tānanviṣya viśvātmā tāpasān vītakalmaṣān  /<BR>
praṇāmenātha vacasā pūjayāmāsa mādhavaḥ  // KūrmP_1,24.13 //<BR>
te te dṛṣṭvā jagadyoniṃ śaṅkhacakragadādharam  /<BR>
praṇemurbhaktisaṃyuktā yogināṃ paramaṃ gurum  // KūrmP_1,24.14 //<BR>
stuvanti vaidikairmantraiḥ kṛtvā hṛdi sanātanam  /<BR>
procuranyonyamavyaktamādidevaṃ mahāmunim  // KūrmP_1,24.15 //<BR>
ayaṃ sa bhagavānekaḥ sākṣānnārāyaṇaḥ paraḥ  /<BR>
agacchatyadhunā devaḥ purāṇapuruṣaḥ svayam  // KūrmP_1,24.16 //<BR>
ayamevāvyayaḥ straṣṭā saṃhartā caiva rakṣakaḥ  /<BR>
amūrto mūrtimān bhūtvā munīn draṣṭumihāgataḥ  // KūrmP_1,24.17 //<BR>
eṣa dhātā vidhātā ca samāgacchati sarvagaḥ  /<BR>
anādirakṣayo 'nanto mahābhūto maheśvaraḥ  // KūrmP_1,24.18 //<BR>
śrutvā śrutvā haristeṣāṃ vacāṃsi vacanātigaḥ  /<BR>
yayau sa tūrṇaṃ govindaḥ sthānaṃ tasya mahātmanaḥ  // KūrmP_1,24.19 //<BR>
upaspṛśyātha bhāvena tīrthe tīrthe sa yādavaḥ  /<BR>
cakāra devakīsūnurdevarṣipitṛtarpaṇam  // KūrmP_1,24.20 //<BR>
nadīnāṃ tīrasaṃsthāni sthāpitāni munīśvaraiḥ  /<BR>
liṅgāni pūjayāmāsa śaṃbhoramitatejasaḥ  // KūrmP_1,24.21 //<BR>
dṛṣṭvā dṛṣṭvā samāyāntaṃ yatra yatra janārdanam  /<BR>
pūjayāñcakrire puṣpairakṣataistatra vāsinaḥ  // KūrmP_1,24.22 //<BR>
samīkṣya vāsudevaṃ taṃ śārṅgaśaṅkhāsidhāriṇam  /<BR>
tasthire niścalāḥ sarve śubhāṅgaṃ tannivāsinaḥ  // KūrmP_1,24.23 //<BR>
yāni tatrārurukṣūṇāṃ mānasāni janārdanam  /<BR>
dṛṣṭvā samīhitānyāsan niṣkrāmanti purāhiram  // KūrmP_1,24.24 //<BR>
athāvagāhya gaṅgāyāṃ kṛtvā devāditarpaṇam  /<BR>
ādāya puṣpavaryāṇi munīndrasyāviśad gṛham  // KūrmP_1,24.25 //<BR>
dṛṣṭvā taṃ yogināṃ śreṣṭhaṃ bhasmoddhūlitavigraham  /<BR>
jaṭācīradharaṃ śāntaṃ nanāma śirasā munim  // KūrmP_1,24.26 //<BR>
ālokya kṛṣṇamāyāntaṃ pūjayāmāsa tattvavit  /<BR>
āsane cāsayāmāsa yogināṃ prathamātithim  // KūrmP_1,24.27 //<BR>
uvāca vacasāṃ yoniṃ jānīmaḥ paramaṃ padam  /<BR>
viṣṇumavyaktasaṃsthānaṃ śiṣyabhāvena saṃsthitam  // KūrmP_1,24.28 //<BR>
svāgataṃ te hṛṣīkeśa saphalāni tapāṃsi naḥ  /<BR>
yad sākṣādeva viśvātmā madgehaṃ viṣṇurāgataḥ  // KūrmP_1,24.29 //<BR>
tvāṃ na paśyanti munayo yatanto 'pi hi yoginaḥ  /<BR>
tādṛśasyātha bhavataḥ kimāgamanakāraṇam  // KūrmP_1,24.30 //<BR>
śrutvopamanyostad vākyaṃ bhagavān keśimardanaḥ  /<BR>
vyājahāra mahāyogī vacanaṃ praṇipatya tam  // KūrmP_1,24.31 //<BR>
śrīkṛṣṇa uvāca<BR>
bhagavan draṣṭumicchāmi girīśaṃ kṛttivāsasam  /<BR>
saṃprāpto bhavataḥ sthānaṃ bhagavaddarśanotsukaḥ  // KūrmP_1,24.32 //<BR>
kathaṃ sa bhagavānīśo dṛśyo yogavidāṃ varaḥ  /<BR>
mayācireṇa kutrāhaṃ drakṣyāmi tamumāpatim  // KūrmP_1,24.33 //<BR>
ityāha bhagavānukto dṛśyate parameśvaraḥ  /<BR>
bhaktyā cogreṇa tapasā tatkuruṣveha yatnataḥ  // KūrmP_1,24.34 //<BR>
iheśvaraṃ devadevaṃ munīndrā brahmavādinaḥ  /<BR>
dhyāyanto 'trāsate devaṃ jāpinastāpasāśca ye  // KūrmP_1,24.35 //<BR>
iha devaḥ sapatnīko bhagavān vṛṣabhadhvajaḥ  /<BR>
krīḍate vividhairbhūtairyogibhiḥ parivāritaḥ  // KūrmP_1,24.36 //<BR>
ihāśrame purā rudrāt tapastaptvā sudāruṇam  /<BR>
lebhe maheśvarād yogaṃ vasiṣṭho bhagavānṛṣiḥ  // KūrmP_1,24.37 //<BR>
ihaiva bhagavān vyasaḥ kṛṣṇadvaipāyanaḥ prabhuḥ  /<BR>
dṛṣṭvā taṃ paramaṃ jñānaṃ labdhavānīśvareśvaram  // KūrmP_1,24.38 //<BR>
ihāśramavare ramye tapastaptvā kapardinaḥ  /<BR>
avindat putrakān rudrāt surabhirbhaktisaṃyutā  // KūrmP_1,24.39 //<BR>
ihaiva devatāḥ pūrvaṃ kālād bhītā maheśvaram  /<BR>
dṛṣṭavanto haraṃ śrīmannirbhayā nirvṛtiṃ yayuḥ  // KūrmP_1,24.40 //<BR>
ihārādhya mahādevaṃ sāvarṇistapatāṃ varaḥ  /<BR>
labdhavān paramaṃ yogaṃ granthakāratvamuttamam  // KūrmP_1,24.41 //<BR>
pravartayāmāsa śubhāṃ kṛtvā vai saṃhitāṃ dvijaḥ  /<BR>
paurāṇikīṃ supuṇyārthāṃ sacchiṣyeṣu dvijātiṣu  // KūrmP_1,24.42 //<BR>
ihaiva saṃhitāṃ dṛṣṭvā kāpeyaḥ śāṃśapāyanaḥ  /<BR>
mahādevaṃ cakāremāṃ paurāṇīṃ tanniyogataḥ  /<BR>
dvādaśaiva sahastrāṇi ślokānāṃ puruṣottama  // KūrmP_1,24.43 //<BR>
iha pravartitā puṇyā dvyaṣṭasāhastrikottarā  /<BR>
vāyavīyottaraṃ nāma purāṇaṃ vedasaṃmitam  /<BR>
ihaiva khyāpitaṃ śiṣyaiḥ śāṃśapāyanabhāṣitam  // KūrmP_1,24.44 //<BR>
yājñavalkyo mahāyogī dṛṣṭvātra tapasā haram  /<BR>
cakāra tanniyogena yogaśāstramanuttamam  // KūrmP_1,24.45 //<BR>
ihaiva bhṛguṇā pūrvaṃ taptvā vai paramaṃ tapaḥ  /<BR>
śukro maheśvarāt putro labdho yogavidāṃ varaḥ  // KūrmP_1,24.46 //<BR>
tasmādihaiva deveśaṃ tapastaptvā maheśvaram  /<BR>
draṣṭumarhasi viśveśamugraṃ bhīmaṃ kapardinam  // KūrmP_1,24.47 //<BR>
evamuktvā dadau jñānamupamanyurmahāmuniḥ  /<BR>
vrataṃ pāśupataṃ yogaṃ kṛṣṇāyākliṣṭakarmaṇe  // KūrmP_1,24.48 //<BR>
sa tena munivaryeṇa vyāhṛto madhusūdanaḥ  /<BR>
tatraiva tapasā devaṃ rudramārādhayat prabhuḥ  // KūrmP_1,24.49 //<BR>
bhasmauddhūlitasarvāṅgo muṇḍo valkalasaṃyutaḥ  /<BR>
jajāpa rudramaniśaṃ śivaikāhitamānasaḥ  // KūrmP_1,24.50 //<BR>
tato bahutithe kāle somaḥ somārdhabhūṣaṇaḥ  /<BR>
adṛśyata mahādevo vyomni devyā maheśvaraḥ  // KūrmP_1,24.51 //<BR>
kirīṭinaṃ gadinaṃ citramālaṃ<BR>
pinākinaṃ śūlinaṃ devadevam  /<BR>
śārdūlacarmāmbarasaṃvṛtāṅgaṃ<BR>
devyā mahādevamasau dadarśa  // KūrmP_1,24.52 //<BR>
paraśvadhāsaktakaraṃ trinetraṃ<BR>
nṛsiṃhacarmāvṛtasarvagātram  /<BR>
samudgirantaṃ praṇavaṃ bṛhantaṃ<BR>
sahastrasūryapratimaṃ dadarśa  // KūrmP_1,24.53 //<BR>
prabhuṃ purāṇaṃ puruṣaṃ purastāt<BR>
sanātanaṃ yoginamīśitāram  /<BR>
aṇoraṇīyāṃsamanantaśaktiṃ<BR>
prāṇeśvaraṃ śaṃbhumasau dadarśa  // KūrmP_1,24.54 //<BR>
na yasya devā na pitāmaho 'pi<BR>
nendro na cāgnirvaruṇo na mṛtyuḥ  /<BR>
prabhāvamadyāpi vadanti rudraṃ<BR>
tamādidevaṃ purato dadarśa  // KūrmP_1,24.55 //<BR>
tadānvapaśyad giriśasya vāme<BR>
svātmānamavyaktamanantarūpam  /<BR>
stuvantamīśaṃ bahubhirvacobhiḥ<BR>
śaṅkhāsicakrārpitahastamādyam  // KūrmP_1,24.56 //<BR>
kṛtāñjaliṃ dakṣiṇataḥ sureśaṃ<BR>
haṃsādhirūḍhaṃ puruṣaṃ dadarśa  /<BR>
stuvānamīśasya paraṃ prabhāvaṃ<BR>
pitāmahaṃ lokaguruṃ divastham  // KūrmP_1,24.57 //<BR>
gaṇeśvarānarkasahastrakalpān<BR>
nandīśvarādīnamitaprabhāvān  /<BR>
trilokabhartuḥ purato 'nvapaśyat<BR>
kumāramagnipatimaṃ saśākham  // KūrmP_1,24.58 //<BR>
marīcimatriṃ pulahaṃ pulastyaṃ<BR>
pracetasaṃ dakṣamathāpi kaṇvam  /<BR>
parāśaraṃ tatparato vasiṣṭhaṃ<BR>
svāyaṃbhuvaṃ cāpi manuṃ dadarśa  // KūrmP_1,24.59 //<BR>
tuṣṭāva mantrairamarapradhānaṃ<BR>
baddhāñjalirviṣṇurudārabuddhiḥ  /<BR>
praṇamya devyā giriśaṃ sabhaktyā<BR>
svātmanyathātmānamasau vicintya  // KūrmP_1,24.60 //<BR>
śrīkṛṣṇa uvāca<BR>
namo 'stu te śāśvata sarvayone<BR>
brahmādhipaṃ tvāmṛṣayo vadanti  /<BR>
tapaśca sattvaṃ ca rajastamaśca<BR>
tvāmeva sarva pravadanti santaḥ  // KūrmP_1,24.61 //<BR>
tvaṃ brahmā hariratha viśvayoniragniḥ<BR>
saṃhartā dinakaramaṇḍalādhivāsaḥ  /<BR>
prāṇastvaṃ hutavahavāsavādibheda-<BR>
satvāmekaṃ śaraṇamupaimi devamīśam  // KūrmP_1,24.62 //<BR>
sāṃkhyāstvāṃ viguṇamathāhurekarūpaṃ<BR>
yogāstvāṃ satatamupāsate hṛdistham  /<BR>
vedāstvāmabhidadhatīha rudramagniṃ<BR>
tvāmekaṃ śaraṇamupaimi devamīśam  // KūrmP_1,24.63 //<BR>
tvātpāde kusumamathāpi patramekaṃ<BR>
dattvāsau bhavati vimuktaviśvabandhaḥ  /<BR>
sarvāghaṃ praṇudati siddhayogijuṣṭaṃ<BR>
smṛtvā te padayugalaṃ bhavatprasādāt  // KūrmP_1,24.64 //<BR>
yasyāśeṣavibhāgahīnamamalaṃ hṛdyantarāvasthitaṃ<BR>
tattvaṃ jyotiranantamekamacalaṃ satyaṃ paraṃ sarvagam  /<BR>
sthānaṃ prāhuranādimadhyanidhanaṃ yasmādidaṃ jāyate<BR>
nityaṃ tvāmahamupaimi satyavibhavaṃviśveśvarantaṃśivam  // KūrmP_1,24.65 //<BR>
oṃ namo nīlakaṇṭhāya trinetrāya ca raṃhase  /<BR>
mahādevāya te nityamīśānāya namo namaḥ  // KūrmP_1,24.66 //<BR>
namaḥ pinākine tubhyaṃ namo muṇḍāya daṇḍine  /<BR>
namaste vajrahastāya digvastrāya kapardine  // KūrmP_1,24.67 //<BR>
namo bhairavanādāya kālarūpāya daṃṣṭriṇe  /<BR>
nāgayajñopavītāya namaste vahniretase  // KūrmP_1,24.68 //<BR>
namo 'stu te girīśāya svāhākārāya te namaḥ  /<BR>
namo muktāṭṭahāsāya bhīmāya ca namo namaḥ  // KūrmP_1,24.69 //<BR>
namaste kāmanāśāya namaḥ kālapramāthine  /<BR>
namo bhairavaveṣāya harāya ca niṣaṅgiṇe  // KūrmP_1,24.70 //<BR>
namo 'stu te tryambakāya namaste kṛttivāsase  /<BR>
namo 'mbikādhipataye paśūnāṃ pataye namaḥ  // KūrmP_1,24.71 //<BR>
namaste vyomarūpāya vyomādhipataye namaḥ  /<BR>
naranārīśarīrāya sāṃkhyayogapravartine  // KūrmP_1,24.72 //<BR>
namo daivatanāthāya devānugataliṅgine  /<BR>
kumāragurave tubhyaṃ devadevāya te namaḥ  // KūrmP_1,24.73 //<BR>
tamo yajñādhipataye namaste brahmacāriṇe  /<BR>
mṛgavyādhāya mahate brahmādhipataye namaḥ  // KūrmP_1,24.74 //<BR>
namo haṃsāya viśvāya mohanāya namo namaḥ  /<BR>
yogine yogagamyāya yogamāyāya te namaḥ  // KūrmP_1,24.75 //<BR>
namaste prāṇapālāya ghaṇṭānādapriyāya ca  /<BR>
kapāline namastubhyaṃ jyotiṣāṃ pataye namaḥ  // KūrmP_1,24.76 //<BR>
namo namo namastubhyaṃ bhūya eva namo namaḥ  /<BR>
mahyaṃ sarvātmanā kāmān prayaccha parameśvara  // KūrmP_1,24.77 //<BR>
evaṃ hi bhaktyā deveśamabhiṣṭūya sa mādhavaḥ  /<BR>
papāta pādayorviprā devadevyoḥ sa daṇḍavat  // KūrmP_1,24.78 //<BR>
utthāpya bhagavān somaḥ kṛṣṇaṃ keśiniṣūdanam  /<BR>
babhāṣe madhuraṃ vākyaṃ meghagambhīraniḥ svanaḥ  // KūrmP_1,24.79 //<BR>
kimarthaṃ puṇḍarīkākṣa tapastaptaṃ tvayāvyaya  /<BR>
tvameva dātā sarveṣāṃ kāmānāṃ kāmināmiha  // KūrmP_1,24.80 //<BR>
tvaṃ hi sā paramā mūrtirmama nārāyaṇāhvayā  /<BR>
nānavāptaṃ tvayā tāta vidyate puruṣottama  // KūrmP_1,24.81 //<BR>
vettha nārāyaṇānantamātmānaṃ parameśvaram  /<BR>
mahādevaṃ mahāyogaṃ svena yogena keśava  // KūrmP_1,24.82 //<BR>
śrutvā tadvacanaṃ kṛṣṇaḥ prahasan vai vṛṣadhvajam  /<BR>
uvāca vīkṣya viśveśaṃ devīṃ ca himaśailajām  // KūrmP_1,24.83 //<BR>
jñātaṃ hi bhavatā sarvaṃ svena yogena śaṅkara  /<BR>
icchāmyātmasamaṃ putraṃ tvadbhaktaṃ dehi śaṅkara  // KūrmP_1,24.84 //<BR>
tathāstvityāha viśvātmā prahṛṣṭamanasā haraḥ  /<BR>
devīmālokya girijāṃ keśavaṃ pariṣasvaje  // KūrmP_1,24.85 //<BR>
tataḥ sā jagatāṃ mātā śaṅkarārdhaśarīriṇī  /<BR>
vyājahāra hṛṣīkeśaṃ devī himagirīndrajā  // KūrmP_1,24.86 //<BR>
vatsa jāne tavānantāṃ niścalāṃ sarvadācyuta  /<BR>
ananyāmīśvare bhaktimātmanyapi ca keśava  // KūrmP_1,24.87 //<BR>
tvaṃ hi nārāyaṇaḥ sākṣāt sarvātmā puruṣottamaḥ  /<BR>
prārthito daivataiḥ pūrvaṃ saṃjāto daivakīsutaḥ  // KūrmP_1,24.88 //<BR>
paśya tvamātmanātmānamātmīyamamalaṃ padam  /<BR>
nāvayorvidyate bheda evaṃ paśyanti sūrayaḥ  // KūrmP_1,24.89 //<BR>
imānimān varāniṣṭān matto gṛhṇīṣva keśava  /<BR>
sarvajñatvaṃ tathaiśvaryaṃ jñānaṃ tat pārameśvaram  /<BR>
īśvare niścalāṃ bhaktimātmanyapi paraṃ balam  // KūrmP_1,24.90 //<BR>
evamuktastayā kṛṣṇo mahādevyā janārdanaḥ  /<BR>
āśiṣaṃ śirasāhṛṅṇād devo 'pyāha maheśvaraḥ  // KūrmP_1,24.91 //<BR>
pragṛhya kṛṣṇaṃ bhagavānatheśaḥ<BR>
kareṇa devyā saha devadevaḥ  /<BR>
saṃpūjyamāno munibhiḥ sureśai-<BR>
r     jagāma kailāsagiriṃ girīśaḥ  // KūrmP_1,24.92 //<BR>
<BR>
iti śrīkūrmapūrāṇe ṣaṭsāhastryāṃ saṃhitāyāṃ pūrvavibhāge caturviśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
praviśya meruśikharaṃ kailāsaṃ kanakaprabham  /<BR>
rarāma bhagavān somaḥ keśavena maheśvaraḥ  // KūrmP_1,25.1 //<BR>
apaśyaṃstaṃ mahātmānaṃ kailāsagirivāsinaḥ  /<BR>
pūjayāñcakrire kṛṣṇaṃ devadevamathācyutam  // KūrmP_1,25.2 //<BR>
caturbāhumudārāṅgaṃ kālameghasamaprabham  /<BR>
kirīṭinaṃ śārṅgapāṇi śrīvatsāṅkitavakṣasam  // KūrmP_1,25.3 //<BR>
dīrghabāhuṃ viśālākṣaṃ pītavāsasamacyutam  /<BR>
dadhānamurasā mālāṃ vaijayantīmanuttamām  // KūrmP_1,25.4 //<BR>
bhrājamānaṃ śriyā divyaṃ yuvānamatikomalam  /<BR>
padmāṅghrinayanaṃ cāru susmitaṃ sugatipradam  // KūrmP_1,25.5 //<BR>
kadācit tatra līlārthaṃ devakīnandavardhanaḥ  /<BR>
bhrājamānaḥ śrīyā kṛṣṇaścacāra girikandare  // KūrmP_1,25.6 //<BR>
gandharvāpsarasāṃ mukhyā nāgakanyāśca kṛtsnaśaḥ  /<BR>
siddhā yakṣāśca gandharvāstatra tatra jaganmayam  // KūrmP_1,25.7 //<BR>
dṛṣṭvāścaryaṃ paraṃ gatvā harṣādutphullocanāḥ  /<BR>
mumucuḥ puṣpavarṣāṇi tasya mūrdhni mahātmanaḥ  // KūrmP_1,25.8 //<BR>
gandharvakanyakā divyāstadvadapsarasāṃ varāḥ  /<BR>
dṛṣṭvā cakamire kṛṣṇaṃ strastavastravibhūṣaṇāḥ  // KūrmP_1,25.9 //<BR>
kāścid gāyanti vividhāṃ gītiṃ gītaviśāradāḥ  /<BR>
saṃprekṣya devakīsūnuṃ sundaryaḥ kāmamohitāḥ  // KūrmP_1,25.10 //<BR>
kāścidvilāsabahulā nṛtyanti sma tadagrataḥ  /<BR>
saṃprekṣya saṃsthitāḥ kāścit papustadvadanāmṛtam  // KūrmP_1,25.11 //<BR>
kāścid bhūṣaṇavaryāṇi svāṅgādādāya sādaram  /<BR>
bhūṣayāñcakrire kṛṣṇaṃ kāminyo lokabhūṣaṇam  // KūrmP_1,25.12 //<BR>
kāścid bhūṣaṇavaryāṇi samādāya tadaṅgataḥ  /<BR>
svātmānaṃ būṣayāmāsuḥ svātmagairapi mādhavam  // KūrmP_1,25.13 //<BR>
kāścidāgatya kṛṣṇasya samīpaṃ kāmamohitāḥ  /<BR>
cucumburvadanāmbhojaṃ harermugdhamṛgekṣaṇāḥ  // KūrmP_1,25.14 //<BR>
pragṛhya kāścid govindaṃ kareṇa bhavanaṃ svakam  /<BR>
prāpayāmāsurlokādiṃ māyayā tasya mohitāḥ  // KūrmP_1,25.15 //<BR>
tāsāṃ sa bhagavān kṛṣṇaḥ kāmān kamalalocanaḥ  /<BR>
bahūni kṛtvā rūpāṇi pūrayāmāsa līlayā  // KūrmP_1,25.16 //<BR>
evaṃ vai suciraṃ kālaṃ devadevapure hariḥ  /<BR>
reme nārāyaṇaḥ śrīmān māyayā mohayañjagat  // KūrmP_1,25.17 //<BR>
gate bahutithe kāle dvāravatyāṃ nivāsinaḥ  /<BR>
babhūvurvihvalā bhītā govindavirahe janāḥ  // KūrmP_1,25.18 //<BR>
tataḥ suparṇo balavān pūrvameva visajitaḥ  /<BR>
kṛṣṇena mārgamāṇastaṃ himavantaṃ yayau girim  // KūrmP_1,25.19 //<BR>
adṛṣṭvā tatra govindaṃ praṇamya śirasā munim  /<BR>
ājagāmopamanyuṃ taṃ purīṃ dvāravatīṃ punaḥ  // KūrmP_1,25.20 //<BR>
tadantare mahādaityā rākṣasāścātibhīṣaṇāḥ  /<BR>
ājagmurdvārakāṃ śubhrāṃ bhīṣayantaḥ sahastraśaḥ  // KūrmP_1,25.21 //<BR>
sa tān suparṇo balavān kṛṣṇatulyaparākramaḥ  /<BR>
hatvā yuddhena mahatā rakṣati sma purīṃ śubhām  // KūrmP_1,25.22 //<BR>
etasminneva kāle tu nārado bhagavānṛṣiḥ  /<BR>
dṛṣṭvā kailāsaśikhare kṛṣṇaṃ dvāravatīṃ gataḥ  // KūrmP_1,25.23 //<BR>
taṃ dṛṣṭvā nāradamṛṣiṃ sarve tatra nivāsinaḥ  /<BR>
procurnārāyaṇo nāthaḥ kutrāste bhagavān hariḥ  // KūrmP_1,25.24 //<BR>
sa tānuvāca bhagavān kailasaśikhare hariḥ  /<BR>
ramate 'dya mahāyogīṃ taṃ dṛṣṭvāhamihāgataḥ  // KūrmP_1,25.25 //<BR>
tasyopaśrutya vacanaṃ suparṇaḥ patatāṃ varaḥ  /<BR>
jagāmākāśago viprāḥ kailāsaṃ girimuttamam  // KūrmP_1,25.26 //<BR>
dadarśa devakīsūnuṃ bhavane ratnamaṇḍite  /<BR>
varāsanasthaṃ govindaṃ devadevāntike harim  // KūrmP_1,25.27 //<BR>
upāsyamānamamarairdivyastrībhiḥ samantataḥ  /<BR>
mahādevagaṇaiḥ siddhairyogibhiḥ parivāritam  // KūrmP_1,25.28 //<BR>
praṇamya daṇḍavad bhūmau suparṇaḥ śaṅkaraṃ śivam  /<BR>
nivedayāmāsa hareḥ pravṛttiṃ dvārake pure  // KūrmP_1,25.29 //<BR>
tataḥ praṇamya śirasā śaṅkaraṃ nīlalohitam  /<BR>
ājagāma purīṃ kṛṣṇaḥ so 'nujñāto hareṇa tu  // KūrmP_1,25.30 //<BR>
āruhya kaśyapasutaṃ strīgaṇairabhipūjitaḥ  /<BR>
vacobhiramṛtāsvādairmānito madhusūdanaḥ  // KūrmP_1,25.31 //<BR>
vīkṣya yāntamamitraghnaṃ gandharvāpsarasāṃ varāḥ  /<BR>
anvagacchan mahoyogaṃ śaṅkhacakragadādharam  // KūrmP_1,25.32 //<BR>
visarjayitvā viśvātmā sarvā evāṅganā hariḥ  /<BR>
yayau sa tūrṇaṃ govindo divyāṃ dvāravatīṃ purīm  // KūrmP_1,25.33 //<BR>
gate muraripau naiva kāminyo munipuṅgavāḥ  /<BR>
niśeva candrarahitā vinā tena cakāśire  // KūrmP_1,25.34 //<BR>
śrutvā paurajanāstūrṇaṃ kṛṣṇāgamanamuttamam  /<BR>
maṇḍayāñcakrire divyāṃ purīṃ dvāravatīṃ śubhām  // KūrmP_1,25.35 //<BR>
patākābhirviśālābhirdhvajai ratnapariṣkṛtaiḥ  /<BR>
lājādibhiḥ purīṃ ramyāṃ bhūṣayāñcakrire tadā  // KūrmP_1,25.36 //<BR>
avādayanta vividhān vāditrān madhurasvanān  /<BR>
śaṅkhān sahastraśo dadhmurvoṇāvādān vitenire  // KūrmP_1,25.37 //<BR>
praviṣṭamātre govinde purīṃ dvāravatīṃ śubhām  /<BR>
agāyan madhuraṃ gānaṃ striyo yauvanaśālinaḥ  // KūrmP_1,25.38 //<BR>
dṛṣṭvā nanṛturīśānaṃ sthitāḥ prāsādamūrdhasu  /<BR>
mumucuḥ puṣpavarṣāṇi vasudevasutopari  // KūrmP_1,25.39 //<BR>
praviśya bhavanaṃ kṛṣṇa āśīrvādābhivardhitaḥ  /<BR>
varāsane mahāyogī bhāti devībhiranvitaḥ  // KūrmP_1,25.40 //<BR>
suramye maṇḍape śubhre śaṅkhādyaiḥ parivāritaḥ  /<BR>
ātmajairabhito mukhyaiḥ strīsahastraiśca saṃvṛtaḥ  // KūrmP_1,25.41 //<BR>
tatrāsanavare ramye jāmbavatyā sahācyutaḥ  /<BR>
bhrājate mālayā devo yathā devyā samanvitaḥ  // KūrmP_1,25.42 //<BR>
ājagmurdevagandharvā draṣṭuṃ lokādimavyayam  /<BR>
maharṣayaḥ pūrvajātā mārkaṇḍeyādayo dvijāḥ  // KūrmP_1,25.43 //<BR>
tataḥ sa bhagavān kṛṣṇo mārkaṇḍeyaṃ samāgatam  /<BR>
nanāmotthāya śirasā svāsanaṃ ca dadau hariḥ  // KūrmP_1,25.44 //<BR>
saṃpūjya tānṛṣigaṇān praṇāmena mahābhujaḥ  /<BR>
visarjayāmāsa harirdattvā tadabhivāñchitān  // KūrmP_1,25.45 //<BR>
tadā madhyāhnasamaye devadevaḥ svayaṃ hariḥ  /<BR>
snātvā śuklāmbaro bhānumupatiṣṭhat kṛtāñjaliḥ  // KūrmP_1,25.46 //<BR>
jajāpa jāpyaṃ vidhivat prekṣamāṇo divākaram  /<BR>
tarpayāmāsa deveśo deveśo devān munigaṇān pitṝn  // KūrmP_1,25.47 //<BR>
praviśya devabhavanaṃ mārkaṇḍeyena caiva hi  /<BR>
pūjayāmāsa liṅgasthaṃ bhūteśaṃ bhūtibhūṣaṇam  // KūrmP_1,25.48 //<BR>
samāpya niyamaṃ sarvaṃ niyantāsau nṛṇāṃ svayam  /<BR>
bhojayitvā munivaraṃ brāhmaṇānabhipūjya ca  // KūrmP_1,25.49 //<BR>
kṛtvātmayogaṃ viprendrā mārkaṇḍeyena cācyutaḥ  /<BR>
kathāḥ paurāṇikīḥ puṇyāścakre putrādibhirvṛtaḥ  // KūrmP_1,25.50 //<BR>
athaitat sarvamakhilaṃ dṛṣṭvā karma mahāmuniḥ  /<BR>
mārkaṇḍeyo hasan kṛṣṇaṃ babhāṣe madhuraṃ vacaḥ  // KūrmP_1,25.51 //<BR>
mārkaṇḍeya uvāca<BR>
kaḥ samārādhyate devo bhavatā karmabhiḥ śubhaiḥ  /<BR>
brūhi tvaṃ karmabhiḥ pūjyo yogināṃ dhyeya eva ca  // KūrmP_1,25.52 //<BR>
tvaṃ hi tat paramaṃ brahma nirvāṇamamalaṃ padam  /<BR>
bhārāvataraṇārthāya jāto vṛṣṇikule prabhuḥ  // KūrmP_1,25.53 //<BR>
tamabravīnmahābāhuḥ kṛṣṇo brahmavidāṃ varaḥ  /<BR>
śṛṇvatāmeva putrāṇāṃ sarveṣāṃ prahasanniva  // KūrmP_1,25.54 //<BR>
śrībhagavānuvāca<BR>
bhavatā kathitaṃ sarvaṃ tathyameva na saṃśayaḥ  /<BR>
tathāpi devamīśānaṃ pūjayāmi sanātanam  // KūrmP_1,25.55 //<BR>
na me viprāsti kartavyaṃ nānavāptaṃ kathañcana  /<BR>
pūjayāmi tathāpīśaṃ jānannaitat paraṃ śivam  // KūrmP_1,25.56 //<BR>
na vai paśyanti taṃ devaṃ māyayā mohitā janāḥ  /<BR>
tato 'haṃ svātmano mūlaṃ jñāpayan pūjayāmi tam  // KūrmP_1,25.57 //<BR>
na ca liṅgārcanāt puṇyaṃ lokesmin bhītināśanam  /<BR>
tathā liṅge hitāyaiṣāṃ lokānāṃ pūjayecchivam  // KūrmP_1,25.58 //<BR>
yo 'haṃ talliṅgamityāhurvedavādavido janāḥ  /<BR>
tato 'hamātmamīśānaṃ pūjayāmyātmanaiva tu  // KūrmP_1,25.59 //<BR>
tasyaiva paramā mūrtistanmayo 'haṃ na saṃśayaḥ  /<BR>
nāvayordyite bhedo vedeṣvevaṃ viniścayaḥ  // KūrmP_1,25.60 //<BR>
eṣa devo mahādevaḥ sadā saṃsārabhīrubhiḥ  /<BR>
dhyeyaḥ pūjyaśca vandyaśca jñeyo liṅge maheśvaraḥ  // KūrmP_1,25.61 //<BR>
mārkaṇḍeya uvāca<BR>
kiṃ talliṅgaṃ suraśreṣṭha liṅge saṃpūjyate ca kaḥ  /<BR>
brūhi kṛṣṇa viśālākṣa gahanaṃ hyetaduttamam  // KūrmP_1,25.62 //<BR>
avyaktaṃ liṅgamityāhurānandaṃ jyotirakṣaram  /<BR>
vedā mahesvaraṃ devamāhurliṅginamavyayam  // KūrmP_1,25.63 //<BR>
purā caikārṇave ghore naṣṭe sthāvarajaṅgame  /<BR>
prabodhārthaṃ brahmaṇo me prādurbhūtaḥ svayaṃ śivaḥ  // KūrmP_1,25.64 //<BR>
tasmāt kālāt samārabhya brahmā cāhaṃ sadaiva hi  /<BR>
pūjayāvo mahādevaṃ lokānāṃ hitakāmyayā  // KūrmP_1,25.65 //<BR>
mārkaṇḍeya uvāca<BR>
kathaṃ liṅgamabhūt pūrvamaiśvaraṃ paramaṃ padam  /<BR>
prabodhārthaṃ svayaṃ kṛṣṇa vaktumarhasi sāṃpratam  // KūrmP_1,25.66 //<BR>
śrībhagavānuvāca<BR>
āsodekārṇavaṃ ghoramavibhāgaṃ tamomayam  /<BR>
madhye caikārṇave tasmin śaṅkhacakragadādharaḥ  // KūrmP_1,25.67 //<BR>
sahastraśīrṣā bhūtvāhaṃ sahastrākṣaḥ sahastrapāt<BR>
sahastrabāhuryuktātmā śayito 'haṃ sanātanaḥ  // KūrmP_1,25.68 //<BR>
etasminnantare dūratā paśyami hyamitaprabham  /<BR>
koṭisūryapratīkāśaṃ bhrājamānaṃ śriyāvṛtam  // KūrmP_1,25.69 //<BR>
caturvaraktraṃ mahāyogaṃ puruṣaṃ kāñcanaprabham  /<BR>
kṛṣṇājiradharaṃ devamṛgyajuḥ sāmabhiḥ stutam  // KūrmP_1,25.70 //<BR>
nimeṣamātreṇa sa māṃ prāpto yogavidāṃ varaḥ  /<BR>
vyājahāra svayaṃ brahmā smayamāno mahādyutiḥ  // KūrmP_1,25.71 //<BR>
kastvaṃ kuto vā kiṃ ceha tiṣṭhase vaha me prabho  /<BR>
ahaṃ kartā hi lokānāṃ svayaṃbhūḥ prapitāmahaḥ  // KūrmP_1,25.72 //<BR>
evamuktastadā tena brahmaṇāhamuvāca ha  /<BR>
ahaṃ kartāsmi lokānāṃ saṃhartā ca punaḥ punaḥ  // KūrmP_1,25.73 //<BR>
evaṃ vivāde vitate māyayā parameṣṭhinaḥ  /<BR>
prabodhārthaṃ paraṃ liṅgaṃ prādurbhūtaṃ śivātmakam  // KūrmP_1,25.74 //<BR>
kālānalasamaprakhyaṃ jvālāmālāsamākulam  /<BR>
kṣayavṛddhivinirmuktamādimadhyāntavarjitam  // KūrmP_1,25.75 //<BR>
tato māmāha bhagavānadho gaccha tvamāśu vai  /<BR>
antamasya vijānīma ūrdhvaṃ gacche 'hamityajaḥ  // KūrmP_1,25.76 //<BR>
tadāśu samayaṃ kṛtvā gatāvūrdhvamadhaśca dvau  /<BR>
pitāmaho 'pyahaṃ nāntaṃ jñātavantau samāḥ śatam  // KūrmP_1,25.77 //<BR>
tato vismayamāpannau bhītau devasya śūlinaḥ  /<BR>
māyayā mohitau tasya dhyāyantau viśvamīśvaram  // KūrmP_1,25.78 //<BR>
proccārantau mahānādamoṅkāraṃ paramaṃ padam  /<BR>
prahvāñjalipuṭopetau śaṃbhuṃ tuṣṭuvatuḥ param  // KūrmP_1,25.79 //<BR>
brahmaviṣṇū ūcatuḥ  /<BR>
anādimalasaṃsārarogavaidyāya śaṃbhave  /<BR>
namaḥ śivāya śāntāya brahmaṇe liṅgamūrtaye  // KūrmP_1,25.80 //<BR>
pralayārṇavasaṃsthāya pralayodbhūtihetave  /<BR>
namaḥ śivāya śāntāya brahmaṇe liṅgamūrtaye  // KūrmP_1,25.81 //<BR>
jvālāmālāvṛtāṅgāya jvalanastambharūpiṇe  /<BR>
namaḥ śivāya śāntāya brahmaṇe liṅgamūrtaye  // KūrmP_1,25.82 //<BR>
ādimadhyāntahīnāya svabāvāmaladīptaye  /<BR>
namaḥ śivāya śāntāya brahmaṇe liṅgamūrtaye  // KūrmP_1,25.83 //<BR>
mahādevāya mahate jyotiṣe 'nantatejase  /<BR>
namaḥ śivāya śāntāya brahmaṇe liṅgamūrtaye  // KūrmP_1,25.84 //<BR>
pradhānapuruṣeśāya vyomarūpāya vedhase  /<BR>
namaḥ śivāya śāntāya brahmaṇe liṅgamūrtaye  // KūrmP_1,25.85 //<BR>
nirvikārāya satyāya nityāyāmalatejase  /<BR>
namaḥ śivāya śāntāya brahmaṇe liṅgamūrtaye  // KūrmP_1,25.86 //<BR>
vedāntasārarūpāya kālarūpāya dhīmate  /<BR>
namaḥ śivāya śāntāya brahmaṇe liṅgamūrtaye  // KūrmP_1,25.87 //<BR>
evaṃ saṃstūyamānastu vyakto bhūtvā maheśvaraḥ  /<BR>
bhāti devo mahāyogī sūryakoṭisamaprabhaḥ  // KūrmP_1,25.88 //<BR>
vaktrakoṭisahastreṇa grasamāna ivāmbaram  /<BR>
sahastrahastacaraṇaḥ sūryasomāgnilocanaḥ  // KūrmP_1,25.89 //<BR>
pinākapāṇirbhagavān kṛttivāsāstriśūlabhṛt  /<BR>
vyālayajñopavītaśca meghadundubhiniḥ svanaḥ  // KūrmP_1,25.90 //<BR>
athovāca mahādevaḥ prīto 'haṃ surasattamau  /<BR>
paśyetaṃ māṃ mahādevaṃ bhayaṃ sarvaṃ pramucyatām  // KūrmP_1,25.91 //<BR>
yuvāṃ prasūtau gātrebhyo mama pūrvaṃ sanātanau  /<BR>
ayaṃ me dakṣiṇe pārśve brahmā lokapitāmahaḥ  /<BR>
vāmapārśve ca me viṣṇuḥ pālako hṛdaye haraḥ  // KūrmP_1,25.92 //<BR>
prīto 'haṃ yuvayoḥ samyak varaṃ dadmi yathepsitam  /<BR>
evamuktvātha māṃ devo mahādevaḥ svayaṃ śivaḥ  /<BR>
āliṅgya devaṃ brahmāṇaṃ prasādābhimukho 'bhavat  // KūrmP_1,25.93 //<BR>
tataḥ prahṛṣṭamanasau praṇipatya maheśvaram  /<BR>
ūcatuḥ prekṣya tadvaktraṃ nārāyaṇapitāmahau  // KūrmP_1,25.94 //<BR>
yadi prītiḥ samutpannā yadi deyo varaśca nau  /<BR>
bhaktirbhavatu nau nityaṃ tvayi deva maheśvare  // KūrmP_1,25.95 //<BR>
tataḥ sa bhagavānīśaḥ prahasan parameśvaraḥ  /<BR>
uvāca māṃ mahādevaḥ prītaḥ prītena cetasā  // KūrmP_1,25.96 //<BR>
deva uvāca<BR>
pralayasthitisargāṇāṃ kartā tvaṃ dharaṇīpate  /<BR>
vatsa vatsa hare viśvaṃ pālayaitaccarācaram  // KūrmP_1,25.97 //<BR>
tridhā bhinno 'smyahaṃ viṣṇo brahmaviṣṇuharākhyayā  /<BR>
sargarakṣālayaguṇairnirguṇo 'pi nirañjanaḥ  // KūrmP_1,25.98 //<BR>
saṃmohaṃ tyaja bho viṣṇo pālayainaṃ pitāmaham  /<BR>
bhaviṣyatyeṣa bhagavāṃstava putraḥ sanātanaḥ  // KūrmP_1,25.99 //<BR>
ahaṃ ca bhavato vaktrāt kalpādau ghorarūpadhṛk  /<BR>
śūlapāṇirbhaviṣyāmi krodhajastava putrakaḥ  // KūrmP_1,25.100 //<BR>
evamuktvā mahādevo brahmāṇaṃ munisattama  /<BR>
anugṛhya ca māṃ devastatraivāntaradhīyata  // KūrmP_1,25.101 //<BR>
tataḥ prabhṛti lokeṣu liṅgārcā supratiṣṭhitā  /<BR>
liṅga tallayanād brahman brahmaṇaḥ paramaṃ vapuḥ  // KūrmP_1,25.102 //<BR>
etalliṅgasya māhātmyaṃ bhāṣitaṃ te mayānagha  /<BR>
etad budhyanti yogajñā na devā na ca dānavāḥ  // KūrmP_1,25.103 //<BR>
etaddhi paramaṃ jñānamavyaktaṃ śivasaṃjñitam  /<BR>
yena sūkṣmamacintyaṃ tat paśyanti jñāna vakṣuṣaḥ  // KūrmP_1,25.104 //<BR>
tasmai bhagavate nityaṃ namaskāraṃ prakurmahe  /<BR>
mahādevāya rudrāya devadevāya liṅgine  // KūrmP_1,25.105 //<BR>
namo vedarahasyāya nīlakaṇṭhāya vai namaḥ  /<BR>
vibhīṣaṇāya śāntāya sthāṇave hetave namaḥ  // KūrmP_1,25.106 //<BR>
brahmaṇe vāmadevāya trinetrāya mahīyase  /<BR>
śaṅkarāya maheśāya girīśāya śivāya ca  // KūrmP_1,25.107 //<BR>
namaḥ kuruṣva satataṃ dhyāyasva manasā haram  /<BR>
saṃsārasāgarādasmādacirāduttariṣyasi  // KūrmP_1,25.108 //<BR>
evaṃ sa vāsudevena vyāhṛto munipuṅgavaḥ  /<BR>
jagāma manasā devamīśānaṃ viśvatomukham  // KūrmP_1,25.109 //<BR>
praṇamya śirasā kṛṣṇamanujñāto mahāmuniḥ  /<BR>
jagāma cepsitaṃ deśaṃ devadevasya śūlinaḥ  // KūrmP_1,25.110 //<BR>
ya imaṃ śrāvayennityaṃ liṅgādhyāyamanuttamam  /<BR>
śṛṇuyād vā paṭhed vāpi sarvapāpaiḥ pramucyate  // KūrmP_1,25.111 //<BR>
śrutvā sakṛdapi hyetat tapaścaraṇamuttamam  /<BR>
vāsudevasya viprendrāḥ pāpaṃ muñciti mānavaḥ  // KūrmP_1,25.112 //<BR>
japed vāharaharnityaṃ brahmaloke mahīyate  /<BR>
evamāha mahāyogī kṛṣṇadvaipāyanaḥ prabhuḥ  // KūrmP_1,25.113 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge pañcaviṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
tato labdhavaraḥ kṛṣṇo jāmbavatyāṃ maheśvarāt  /<BR>
ajījananmahātmānaṃ sāmbamātmajamuttamam  // KūrmP_1,26.1 //<BR>
pradyumnasyāpyabhūt putro hyaniruddho mahābalaḥ  /<BR>
tāvubhau guṇasaṃpannau kṛṣṇasyaivāpare tanū  // KūrmP_1,26.2 //<BR>
hatvā ca kaṃsaṃ narakamanyāṃśca śataśo 'surān  /<BR>
vijitya līlayā śakraṃ jitvā bāṇaṃ mahāsuram  // KūrmP_1,26.3 //<BR>
sthāpayitvā jagat kṛtsnaṃ loke dharmāṃśca śāśvatān  /<BR>
cakre nārāyaṇo gantuṃ svasthānaṃ buddhimuttamām  // KūrmP_1,26.4 //<BR>
etasminnantare viprā bhṛgvādyāḥ kṛṣṇamīśvaram  /<BR>
ājagmurdvārakāṃ draṣṭuṃ kṛtakāryaṃ sanātanam  // KūrmP_1,26.5 //<BR>
sa tānuvāca viśvātmā praṇipatyābhipūjya ca  /<BR>
āsaneṣūpaviṣṭān vai saha rāmeṇa dhīmatā  // KūrmP_1,26.6 //<BR>
gamiṣye tat paraṃ sthānaṃ svakīyaṃ viṣṇusaṃjñitam  /<BR>
kṛtāni sarvakāryāṇi prasīdadhvaṃ munīśvarāḥ  // KūrmP_1,26.7 //<BR>
idaṃ kaliyugaṃ ghoraṃ saṃprāptamadhunāśubham  /<BR>
bhaviṣyanti janāḥ sarve hyasmin pāpānuvartinaḥ  // KūrmP_1,26.8 //<BR>
pravartayadhvaṃ majjñānaṃ brāhmaṇānāṃ hitāvaham  /<BR>
yeneme kalijaiḥ pāpairmucyante hi dvijottamāḥ  // KūrmP_1,26.9 //<BR>
ye māṃ janāḥ saṃsmaranti kalau sakṛdapi prabhum  /<BR>
teṣāṃ naśyatu tat pāpaṃ bhaktānāṃ puruṣottame  // KūrmP_1,26.10 //<BR>
yer'cayiṣyantimāṃ bhaktyā nityaṃ kaliyuge dvijāḥ  /<BR>
vidhānā vedadṛṣṭena te gamiṣyanti tat padam  // KūrmP_1,26.11 //<BR>
ye brāhmaṇā vaṃśajātā yuṣmākaṃ vai sahastraśaḥ  /<BR>
teṣāṃ nārāyaṇe bhaktirbhaviṣyati kalau yuge  // KūrmP_1,26.12 //<BR>
parāt parataraṃ yānti nārāyaṇaparāyaṇāḥ  /<BR>
na te tatra gamiṣyanti ye dviṣanti maheśvaram  // KūrmP_1,26.13 //<BR>
dhyānaṃ homaṃ tapastaptaṃ jñānaṃ yajñādiko vidhiḥ  /<BR>
teṣāṃ vinaśyati kṣipraṃ ye nindanti pinākinam  // KūrmP_1,26.14 //<BR>
yo māṃ samāśrayennityamekāntaṃ bhāvamāśritaḥ  /<BR>
vinindya devamīśānaṃ sa yāti narakāyutam  // KūrmP_1,26.15 //<BR>
tasmāt sā parihartavyā nindā paśupatau dvijāḥ  /<BR>
karmaṇā manasā vācā tadbhakteṣvapi yatnataḥ  // KūrmP_1,26.16 //<BR>
ye tu dakṣādhvare śaptā dadhīyena dvijottamāḥ  /<BR>
bhaviṣyanti kalau bhaktaiḥ parihāryāḥ prayatnataḥ  // KūrmP_1,26.17 //<BR>
dviṣanto devamīśānaṃ yuṣmākaṃ vaṃśasaṃbhavāḥ  /<BR>
śaptāśca gautamenorvyāṃ na saṃbhāṣyā dvijottamaiḥ  // KūrmP_1,26.18 //<BR>
ityevamuktāḥ kṛṣṇena sarva eva maharṣayaḥ  /<BR>
omityuktvā yayustūrṇaṃsvāni sthānāni sattamāḥ  // KūrmP_1,26.19 //<BR>
tato nārāyaṇaḥ kṛṣṇo līlayaiva jaganmayaḥ  /<BR>
saṃhṛtya svakulaṃ sarvaṃ yayau tat paramaṃ padam  // KūrmP_1,26.20 //<BR>
ityeṣa vaḥ samāsena rājñāṃ vaṃśo 'nukīrtitaḥ  /<BR>
na śakyo vistarād vaktuṃ kiṃ bhūyaḥ śrotumicchatha  // KūrmP_1,26.21 //<BR>
yaḥ paṭhecchṛṇuyād vāpi vaṃśānāṃ kathanaṃ śubham  /<BR>
sarvapāpavinirmuktaḥ svargaloke mahīyate  // KūrmP_1,26.22 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge ṣaḍviṃśo 'dhyāyaḥ<BR>
<BR>
_____________________________________________________________<BR>
<BR>
<BR>
ṛṣaya ūcuḥ<BR>
kṛtaṃ tretā dvāparaṃ ca kaliśceti caturyugam  /<BR>
eṣāṃ svabhāvaṃ sūtādya kathayasva samāsataḥ  // KūrmP_1,27.1 //<BR>
sūta uvāca<BR>
gate nārāyaṇe kṛṣṇe svameva paramaṃ padam  /<BR>
pārthaḥ paramadharmātmā pāṇḍavaḥ śatrutāpanaḥ  // KūrmP_1,27.2 //<BR>
kṛtvā cevottaravidhiṃ śokena mahatāvṛtaḥ  /<BR>
apaśyat pathi gacchantaṃ kṛṣṇadvaipāyanaṃ munim  // KūrmP_1,27.3 //<BR>
śiṣyaiḥ praśiṣyairabhitaḥ saṃvṛtaṃ brahmavādinam  /<BR>
papāta daṇḍavad bhūmau tyaktvā śokaṃ tadār'junaḥ  // KūrmP_1,27.4 //<BR>
uvāca paramaprītaḥ kasmād deśānmahāmune  /<BR>
idānīṃ gacchasi kṣipraṃ kaṃ vā deśaṃ prati prabho  // KūrmP_1,27.5 //<BR>
saṃdarśanād vai bhavataḥ śoko me vipulo gataḥ  /<BR>
idānīṃ mama yat kāryaṃ brūhi padmadalekṣaṇa  // KūrmP_1,27.6 //<BR>
tamuvāca mahāyogī kṛṣṇadvaipāyanaḥ svayam  /<BR>
upaviśya nadītire śiṣyaiḥ parivṛto muniḥ  // KūrmP_1,27.7 //<BR>
idaṃ kaliyugaṃ ghoraṃ saṃprāptaṃ pāṇḍunandana  /<BR>
tato gacchāmi devasya vārāṇasīṃ mahāpurīm  // KūrmP_1,27.8 //<BR>
asmin kaliyuge ghore lokāḥ pāpānuvartinaḥ  /<BR>
bhaviṣyanti mahāpāpā varṇāśramavivarjitāḥ  // KūrmP_1,27.9 //<BR>
nānyat paśyāmi jantūnāṃmuktvā vārāṇasīṃ purīm  /<BR>
sarvapāpapraśamanaṃ prāyaścittaṃ kalau yuge  // KūrmP_1,27.10 //<BR>
kṛtaṃ tretā dvāparaṃ ca sarveṣveteṣu vai narāḥ  /<BR>
bhaviṣyanti mahātmāno dhārmikāḥ satyavādinaḥ  // KūrmP_1,27.11 //<BR>
tvaṃ hi lokeṣu vikhyāto dhṛtimāñ janavatsalaḥ  /<BR>
pālayādya paraṃ dharmaṃ svakīyaṃ mucyase bhayāt  // KūrmP_1,27.12 //<BR>
evamukto bhagavatā pārthaḥ parapurañjayaḥ  /<BR>
pṛṣṭavān praṇipatyāsau yugadharmān dvijottamāḥ  // KūrmP_1,27.13 //<BR>
tasmai provāca sakalaṃ muniḥ satyavatīsutaḥ  /<BR>
praṇamya devamīśānaṃ yugadharmān sanātanān  // KūrmP_1,27.14 //<BR>
vakṣyāmi te samāsena yugadharmān nareśvara  /<BR>
na śakyate mayā pārtha vistareṇābhibhāṣitum  // KūrmP_1,27.15 //<BR>
ādyaṃ kṛtayugaṃ proktaṃ tatastretāyugaṃ budhaiḥ  /<BR>
tṛtīyaṃ dvāparaṃ pārtha caturthaṃ kalirucyate  // KūrmP_1,27.16 //<BR>
dhyānaṃ paraṃ kṛtayuge tretāyāṃ jñānamucyate  /<BR>
dvāpare yajñamevāhurdānameva kalau yuge  // KūrmP_1,27.17 //<BR>
brahmā kṛtayuge devastretāyāṃ bhagavān raviḥ  /<BR>
dvāpare daivataṃ viṣṇuḥ kalau rudro maheśvaraḥ  // KūrmP_1,27.18 //<BR>
brahmā viṣṇustathā sūryaḥ sarva eva kaliṣvapi  /<BR>
pūjyate bhagavān rudraścaturṣvapi pinākadhṛk  // KūrmP_1,27.19 //<BR>
ādye kṛtayuge dharmaścatuṣpādaḥ sanātanaḥ  /<BR>
tretāyuge tripādaḥ syād dvipādo dvāpare sthitaḥ  /<BR>
tripādahīnastiṣye tu sattāmātreṇa tiṣṭhati  // KūrmP_1,27.20 //<BR>
kṛte tu mithunotpattirvṛttiḥ sākṣād rasollasā  /<BR>
prajāstṛptāḥ sadā sarvāḥ sadānandāśca bhoginaḥ  // KūrmP_1,27.21 //<BR>
adhamottamatvaṃ nāstyāsāṃ nirviśeṣāḥ purañjaya  /<BR>
tulyamāyuḥ sukhaṃ rūpaṃ tāsāṃ tasmin kṛte yuge  // KūrmP_1,27.22 //<BR>
viśokāḥ sattvabahulā ekāntabahulāstathā  /<BR>
dhyānaniṣṭhāstaponiṣṭhā mahādevaparāyaṇāḥ  // KūrmP_1,27.23 //<BR>
tā vai niṣkāmacāriṇyo nityaṃ muditamānasāḥ  /<BR>
parvatodadhivāsinyo hyaniketaḥ parantapa  // KūrmP_1,27.24 //<BR>
rasollāsā kālayogāt tretākhye naśyate tataḥ  /<BR>
tasyāṃ siddhau praṇaṣṭāyāmanyā siddhiravartata  // KūrmP_1,27.25 //<BR>
apāṃ saukṣmye pratihate tadā meghātmanā tu vai  /<BR>
meghebhyaḥ stanayitnubhyaḥ pravṛttaṃ vṛṣṭisarjanam  // KūrmP_1,27.26 //<BR>
sakṛdeva tayā vṛṣṭyā saṃyukte pṛthivītale  /<BR>
prādurāsaṃstadā tāsāṃ vṛkṣā vai gṛhasaṃjñitāḥ  // KūrmP_1,27.27 //<BR>
sarvapratyupayogastu tāsāṃ tebhyaḥ prajāyate  /<BR>
vartayanti sma tebhyastāstretāyugamukhe prajāḥ  // KūrmP_1,27.28 //<BR>
tataḥ kālena mahatā tāsāmeva viparyatāt  /<BR>
rāgalobhātmako bhāvastadā hyākasmiko 'bhavat  // KūrmP_1,27.29 //<BR>
viparyayeṇa tāsāṃ tu tena tatkālabhāvinā  /<BR>
praṇaśyanti tataḥ sarve vṛkṣāste gṛhasaṃjñitāḥ  // KūrmP_1,27.30 //<BR>
tatasteṣu pranaṣṭeṣu vibhrāntā maithunodbhavāḥ  /<BR>
abhidhyāyanti tāṃ siddhiṃ satyābhidhyāyinastadā  // KūrmP_1,27.31 //<BR>
prādurbabhūvustāsāṃ tu vṛkṣāste gṛhasaṃjñitāḥ  /<BR>
vastrāṇi te prasūyante phalānyābharaṇāni ca  // KūrmP_1,27.32 //<BR>
teṣveva jāyate tāsāṃ gandhavarṇarasānvitam  /<BR>
amākṣikaṃ mahāvīryaṃ puṭake puṭake madhu  // KūrmP_1,27.33 //<BR>
tena tā vartayanti sma tretāyugamukhe prijāḥ  /<BR>
hṛṣṭapuṣṭāstayā siddhyā sarvā vai vigatajvarāḥ  // KūrmP_1,27.34 //<BR>
tataḥ kālāntareṇaiva punarlobhāvṛtāstadā  /<BR>
vṛkṣāṃstān paryagṛhṇanta madhu cāmākṣikaṃ balāt  // KūrmP_1,27.35 //<BR>
tāsāṃ tenāpacāreṇa punarlobhakṛtena vai  /<BR>
praṇaṣṭāmadhunā sārdhaṃ kalpavṛkṣāḥ kvacit kvacit  // KūrmP_1,27.36 //<BR>
śītavarṣātapaistīvrai statastā duḥ khitā bhṛśam  /<BR>
dvandvaiḥ saṃpīḍyamānāstu cakrurāvaraṇāni ca  // KūrmP_1,27.37 //<BR>
kṛtvā dvandvapratīghātān vārtopāyamacintayan  /<BR>
naṣṭeṣu madhunā sārdhaṃ kalpavṛkṣeṣu vai tadā  // KūrmP_1,27.38 //<BR>
tataḥ prādurbabhau tāsāṃ siddhistretāyuge punaḥ  /<BR>
vārtāyāḥ sādhikā hyanyā vṛṣṭistāsāṃ nikāmataḥ  // KūrmP_1,27.39 //<BR>
tāsāṃ vṛṣṭyūdakānīha yāni nimnairgatāni tu  /<BR>
avahan vṛṣṭisaṃtatyā strotaḥ sthānāni nimnagāḥ  // KūrmP_1,27.40 //<BR>
ye punastadapāṃ stokā āpannāḥ pṛthivītale  /<BR>
apāṃ bhūṇeśca saṃyogādoṣadhyastāstadābhavan  // KūrmP_1,27.41 //<BR>
aphālakṛṣṭāścānuptā grāmyāraṇyāścaturdaśa  /<BR>
ṛtupuṣpaphalaiścaiva vṛkṣagulmāśca jajñire  // KūrmP_1,27.42 //<BR>
tataḥ prādurabhūt tāsāṃ rāgo lobhaśca sarvaśaḥ  /<BR>
avaśyaṃ bhāvinār'the na tretāyugavaśena vai  // KūrmP_1,27.43 //<BR>
tatastāḥ paryagṛhṇanta nadīkṣetrāṇi parvatān  /<BR>
vṛkṣagulmauṣadhīścaiva prasahya tu yathābalam  // KūrmP_1,27.44 //<BR>
viparyayeṇa tāsāṃ tā oṣadhyo viviśurmahīm  /<BR>
pitāmahaniyogena dudoha pṛthivīṃ pṛthuḥ  // KūrmP_1,27.45 //<BR>
tatastā jagṛhuḥ sarvā anyonyaṃ krodhamūrchitāḥ  /<BR>
vasudāradhanādyāṃstu balāt kālabalena tu  // KūrmP_1,27.46 //<BR>
maryādāyāḥ pratiṣṭhārthaṃ jñātvaitad bhagavānajaḥ  /<BR>
sasarja kṣatriyān brahmā brāhmaṇānāṃ hitāya ca  // KūrmP_1,27.47 //<BR>
varṇāśramavyavasthāṃ ca tretāyāṃ kṛtavān prabhuḥ  /<BR>
yajñapravartanaṃ caiva paśuhiṃsāvivarjitam  // KūrmP_1,27.48 //<BR>
dvāpareṣvatha vidyante matibhedāḥ sadā nṛṇām  /<BR>
rāgo lobhastathā yuddhaṃ tattvānāmaviniścayaḥ  // KūrmP_1,27.49 //<BR>
eko vedaścatuṣpādastretāsviha vidhīyate  /<BR>
vedavyāsaiścaturdhā tu vyasyate dvāparādiṣu  // KūrmP_1,27.50 //<BR>
ṛṣiputraiḥ punarbhedād bhidyante dṛṣṭivibhramaiḥ  /<BR>
mantrabrāhmaṇavinyāsaiḥ svaravarṇaviparyayaiḥ  // KūrmP_1,27.51 //<BR>
saṃhitā ṛgyajuḥ sāmnāṃ saṃhanyante śrutarṣibhiḥ  /<BR>
sāmānyād vaikṛtāccaivadṛṣṭibhedaiḥ kvacit kvacit  // KūrmP_1,27.52 //<BR>
brāhmaṇaṃ kalpasūtrāṇi mantrapravacanāni ca  /<BR>
itihāsapurāṇāni dharmaśāstrāṇi suvrata  // KūrmP_1,27.53 //<BR>
avṛṣṭirmaraṇaṃ caiva tathaiva vāyādhyupadravāḥ  /<BR>
vāṅmanaḥ kāyajairduḥ sairnirvedo jāyate nṛṇām  // KūrmP_1,27.54 //<BR>
nirvedājjāyate teṣāṃ duḥ khamokṣavicāraṇā  /<BR>
vicāraṇācca vairāgyaṃ vairāgyād doṣadarśanam  // KūrmP_1,27.55 //<BR>
doṣāṇāṃ darśanāccaiva dvāpare jñānasaṃbhavaḥ  /<BR>
eṣā rajastamoyuktā vṛttirvai dvāpare smṛtā  // KūrmP_1,27.56 //<BR>
ādye kṛte tu dharmo 'sti sa tretāyāṃ pravartate  /<BR>
dvāpare vyākulībhūtvā praṇaśyati kalau yuge  // KūrmP_1,27.57 //<BR>
<BR>
itī śrīkūrmapurāṇe ṣaṭsāhastryāṃ saṃhitāyāṃ pūrvavibhāge saptaviṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
vyāsa uvāca<BR>
tiṣye māyāmasūyāṃ ca vadhaṃ caiva tapasvinām  /<BR>
sādhayanti narā nityaṃ tamasā vyākulīkṛtāḥ  // KūrmP_1,28.1 //<BR>
kalau pramārako rogaḥ satataṃ kṣud bhayaṃ tathā  /<BR>
anāvṛṣṭibhayaṃ ghoraṃ deśānāṃ ca viparyayaḥ  // KūrmP_1,28.2 //<BR>
adhārmikā anācārā mahākopālpacetasaḥ  /<BR>
anṛtaṃ vadanti te lubdhāstiṣye jātāḥ suduḥ prajāḥ  // KūrmP_1,28.3 //<BR>
duriṣṭairduradhītaiśca durācārairdurāgamaiḥ  /<BR>
viprāṇāṃ karmadoṣaiśca prajānāṃ jāyate bhayam  // KūrmP_1,28.4 //<BR>
nādhīyate kalau vedān na yajanti dvijātayaḥ  /<BR>
yajantyanyāyato vedān paṭhante cālpabuddhayaḥ  // KūrmP_1,28.5 //<BR>
śūdrāṇāṃ mantrayaunaiśca saṃbandho brāhmaṇaiḥ saha  /<BR>
bhaviṣyati kalau tasmiñ śayanāsanabhojanaiḥ  // KūrmP_1,28.6 //<BR>
rājānaḥ sūdrabhūyiṣṭhā brāhmaṇān bādhayanti ca  /<BR>
bhrūṇahatyā vīrahatyā prajāyete nareśvara  // KūrmP_1,28.7 //<BR>
snānaṃ homaṃ japaṃ dānaṃ devatānāṃ tathār'canam  /<BR>
anyāni caiva karmāṇi na kurvanti dvijātayaḥ  // KūrmP_1,28.8 //<BR>
vinindanti mahādevaṃ brāhmaṇān puruṣottamam  /<BR>
āmnāyadharmaśāstrāṇi purāṇāni kalau yuge  // KūrmP_1,28.9 //<BR>
kurvantyavedadṛṣṭāni karmāṇi vividhāni tu  /<BR>
svadharme 'bhirucirnaiva brāhmaṇānāṃ prijāyate  // KūrmP_1,28.10 //<BR>
kuśīlacaryāḥ pāṣaṇḍairvṛthārūpaiḥ samāvṛtāḥ  /<BR>
bahuyācanako loko bhaviṣyati parasparam  // KūrmP_1,28.11 //<BR>
aṭṭaśūlā janapadāḥ śivaśūlāścatuṣpathāḥ  /<BR>
pramadāḥ keśaśūlinyo bhaviṣyanti kalau yuge  // KūrmP_1,28.12 //<BR>
śukladantājinākhyāśca muṇḍāḥ kāṣāyavāsasaḥ  /<BR>
śūdrā dharmaṃ cariṣyanti yugānte samupasthite  // KūrmP_1,28.13 //<BR>
śasyacaurā bhaviṣyanti tathā cailābhimarṣiṇaḥ  /<BR>
caurāścaurasya hartāro harturhartā tathāparaḥ  // KūrmP_1,28.14 //<BR>
duḥ khapracuratālpāyurdehotsādaḥ sarogatā  /<BR>
adharmābhiniveśitvāt tamovṛttaṃ kalau smṛtam  // KūrmP_1,28.15 //<BR>
kāṣāyiṇo 'tha nirgranthāstathā kāpālikāśca ye  /<BR>
vedavikrayiṇaścānye tīrthavikrayiṇaḥ pare  // KūrmP_1,28.16 //<BR>
āsanasthān dvijān dṛṣṭvā na calantyalpabuddhayaḥ  /<BR>
tāḍayanti dvijendrāṃśca śūdrā rājopajīvinaḥ  // KūrmP_1,28.17 //<BR>
uccāsanasthāḥ śūdrāstu dvijamadhye parantapa  /<BR>
jñātvā na hiṃsate rājā kalau kālabalena tu  // KūrmP_1,28.18 //<BR>
puṣpaiśca hasitaiścaiva tathānyairmaṅgalairdvijāḥ  /<BR>
śūdrānabhyarcayantyalpaśrutabhagyabalānvitāḥ  // KūrmP_1,28.19 //<BR>
na prekṣante 'rcitāṃścāpi śūdrā dvijavarān nṛpa  /<BR>
sevāvasaramālokya dvāri tiṣṭhanti ca dvijāḥ  // KūrmP_1,28.20 //<BR>
vāhanasthān samāvṛtya śūdrāñ śūdropajīvinaḥ  /<BR>
sevante brāhmaṇāstatra stuvanti stutibhiḥ kalau  // KūrmP_1,28.21 //<BR>
adhyāpayanti vai vedāñ śūdrāñ śūdropajīvinaḥ  /<BR>
paṭhanti vaidikān mantrān nāstikyaṃ ghoramāśritāḥ  // KūrmP_1,28.22 //<BR>
tapoyajñaphalānāṃ ca vikretāro dvijottamāḥ  /<BR>
yatayaśca bhaviṣyanti śataśo 'tha sahastraśaḥ  // KūrmP_1,28.23 //<BR>
nāśayanti hyadhītāni nādhigacchanti cānagha  /<BR>
gāyanti laukikairgānairdaivatāni narādhipa  // KūrmP_1,28.24 //<BR>
vāmapāśupatācārāstathā vai pāñcarātrikāḥ  /<BR>
bhaviṣyanti kalau tasmin brāhmaṇāḥ kṣatriyāstathā  // KūrmP_1,28.25 //<BR>
jñānakarmaṇyuparate loke niṣkriyatāṃ gate  /<BR>
kīṭamūṣakasarpāśca dharṣayiṣyanti mānavān  // KūrmP_1,28.26 //<BR>
kurvānti cāvatārāṇi brāhmaṇānāṃ kuleṣu vai  /<BR>
dadhīcaśāpanirdagdhāḥ purā dakṣādhvare dvijāḥ  // KūrmP_1,28.27 //<BR>
nindanti ca mahādevaṃ tamasāviṣṭacetasaḥ  /<BR>
vṛthā dharmaṃ cariṣyanti kalau tasmin yugāntike  // KūrmP_1,28.28 //<BR>
ye cānye śāpanirdagdhā gautamasya mahātmanaḥ  /<BR>
sarve te ca bhaviṣyanti brāhmaṇādyāḥ svajātiṣu  // KūrmP_1,28.29 //<BR>
vinindanti hṛṣīkeśaṃ brāhmaṇān brahmavādinaḥ  /<BR>
vedabāhyavratācārā durācārā vṛthāśramāḥ  // KūrmP_1,28.30 //<BR>
mohayanti janān sarvān darśayitvā phalāni ca  /<BR>
tamasāviṣṭamanaso vaiḍālavṛttikādhamāḥ  // KūrmP_1,28.31 //<BR>
kalau rudro mahādevo lokānāmīśvaraḥ paraḥ  /<BR>
na devatā bhavennṛṇāṃ devatānāṃ ca daivatam  // KūrmP_1,28.32 //<BR>
kariṣyatyavatārāṇi śaṅkaro nīlalohitaḥ  /<BR>
śrautasmārtapratiṣṭhārthaṃ bhaktānāṃ hitakāmyayā  // KūrmP_1,28.33 //<BR>
upadekṣyati tajjñānaṃ śiṣyāṇāṃ brahmasaṃjñitam  /<BR>
sarvavedāntasāraṃ hi dharmān vedanidarśitān  // KūrmP_1,28.34 //<BR>
ye taṃ viprā niṣevante yena kenopacārataḥ  /<BR>
vijityakalijān doṣān yānti te paramaṃ padam  // KūrmP_1,28.35 //<BR>
anāyāsena sumahat puṇyamāpnoti mānavaḥ  /<BR>
anekadoṣaduṣṭasya kalereṣa mahān guṇaḥ  // KūrmP_1,28.36 //<BR>
tasmāt sarvaprayatnena prāpya māheśvaraṃ yugam  /<BR>
viśeṣād brāhmaṇo rudramīśānaṃ śaraṇaṃ vrajet  // KūrmP_1,28.37 //<BR>
ye namanti virūpākṣamīśānaṃ kṛttivāsasam  /<BR>
prasannacetaso rudraṃ te yānti paramaṃ padam  // KūrmP_1,28.38 //<BR>
yathā rudranamaskāraḥ sarvakarmaphalo dhruvam  /<BR>
anyadevanamaskārānna tatphalamavāpnuyāt  // KūrmP_1,28.39 //<BR>
evaṃvidhe kaliyuge doṣāṇāmekaśodhanam  /<BR>
mahādevanamaskāro dhyānaṃ dānamiti śrutiḥ  // KūrmP_1,28.40 //<BR>
tasmādanīśvarānanyān tyaktvā devaṃ maheśvaram  /<BR>
samāśrayed virūpākṣaṃ yadīcchet paramaṃ padam  // KūrmP_1,28.41 //<BR>
nārcayantīha ye rudraṃ śivaṃ tridaśavanditam  /<BR>
teṣāṃ dānaṃ tapo yajño vṛthā jīvitameva ca  // KūrmP_1,28.42 //<BR>
namo rudrāya mahate devadevāya śūline  /<BR>
tryambakāya trinetrāya yogināṃ gurave namaḥ  // KūrmP_1,28.43 //<BR>
namo 'stu vāmadevāya mahādevāya vedhase  /<BR>
śaṃbhave sthāṇave nityaṃ śivāya parameṣṭhine  /<BR>
namaḥ śomāya rudrāya mahāgrāsāya hetave  // KūrmP_1,28.44 //<BR>
prapadye 'haṃ virūpākṣaṃ śaraṇyaṃ brahmacāriṇam  /<BR>
mahādevaṃ mahāyogamīśānaṃ cāmbikāpatim  // KūrmP_1,28.45 //<BR>
yogināṃ yogadātāraṃ yogamāyāsamāvṛtam  /<BR>
yogināṃ kurumācāryaṃ yogigamyaṃ pinākinam  // KūrmP_1,28.46 //<BR>
saṃsāratāraṇaṃ rudraṃ brahmāṇaṃ brahmaṇo 'dhipam  /<BR>
śāśvataṃ sarvagaṃ brahmaṇyaṃ brāhmaṇapriyam  // KūrmP_1,28.47 //<BR>
kapardinaṃ kālamūrtimamūrti parameśvaram  /<BR>
ekamūrti mahāmūrti vedavedyaṃ divaspatim  // KūrmP_1,28.48 //<BR>
nīlakaṇṭhaṃ viśvamūrti vyāpinaṃ viśvaretasam  /<BR>
kālāgniṃ kāladahanaṃ kāmadaṃ kāmanāśanam  // KūrmP_1,28.49 //<BR>
namasye giriśaṃ devaṃ candrāvayavabhūṣaṇam  /<BR>
vilohitaṃ lelihānamāhityaṃ parameṣṭhinam  /<BR>
ugraṃ paśupatiṃ bhīmaṃ bhāskaraṃ tamasaḥ param  // KūrmP_1,28.50 //<BR>
ityetallakṣaṇaṃ proktaṃ yugānāṃ vai samāsataḥ  /<BR>
atītānāgatānāṃ vai yāvanmanvantarakṣayaḥ  // KūrmP_1,28.51 //<BR>
manvantareṇa caikena sarvāṇyevāntarāṇi vai  /<BR>
vyākhyātāni na saṃdehaḥ kalpaḥ kalpena caiva hi  // KūrmP_1,28.52 //<BR>
manvantareṣu sarveṣu atītānāgateṣu vai  /<BR>
tulyābhimāninaḥ sarve nāmarūpairbhavantyuta  // KūrmP_1,28.53 //<BR>
evamukto bhagavatā kirīṭī śvetavāhanaḥ  /<BR>
babhāra paramāṃ bhaktimīśāne 'vyabhicāriṇīm  // KūrmP_1,28.54 //<BR>
namaścakāra tamṛṣiṃ kṛṣṇadvaipāyanaṃ prabhum  /<BR>
sarvajñaṃ sarvakartāraṃ skṣād viṣṇuṃ vyavasthitam  // KūrmP_1,28.55 //<BR>
tamuvāca punarvyāsaḥ pāthaṃ parapurañjayam  /<BR>
karābhyāṃ suśubhābhyāṃ ca saṃspṛśya praṇataṃ muniḥ  // KūrmP_1,28.56 //<BR>
dhanyo 'syanugṛhīto 'si tvādṛśo 'nyo na vidyate  /<BR>
trailokye śaṅkare nūnaṃ bhaktaḥ parapurañjaya  // KūrmP_1,28.57 //<BR>
dṛṣṭavānasi taṃ devaṃ viśvākṣaṃ viśvatomukham  /<BR>
pratyakṣameva sarveśaṃ rudraṃ sarvajagadgurum  // KūrmP_1,28.58 //<BR>
jñānaṃ tadaiśvaraṃ divyaṃ yathāvad viditaṃ tvayā  /<BR>
svayameva hṛṣīkeśaḥ prītyovāca sanātanaḥ  // KūrmP_1,28.59 //<BR>
gaccha gaccha svakaṃ sthānaṃ na śokaṃ kartumarhasi  /<BR>
vrajasva parayā bhaktyā śaraṇyaṃ śaraṇaṃ śivam  // KūrmP_1,28.60 //<BR>
evamuktvā sa bhagavānanugṛhyārjunaṃ prabhuḥ  /<BR>
jagāma śaṅkarapurīṃ samārādhayituṃ bhavam  // KūrmP_1,28.61 //<BR>
pāṇḍaveyo 'pi tad vākyāt saṃprāpya śaraṇaṃ śivam  /<BR>
saṃtyajya sarvakarmāṇi tadbhaktiparamo 'bhavat  // KūrmP_1,28.62 //<BR>
nārjunena samaḥ śaṃbhorbhaktyā bhūto bhaviṣyati  /<BR>
muktvā satyavatīsūnuṃ kṛṣṇaṃ vā devakīsutam  // KūrmP_1,28.63 //<BR>
tasmai bhagavate nityaṃ namaḥ satyāya dhīmate  /<BR>
pārāśaryāya munaye vyāsāyāmitatejase  // KūrmP_1,28.64 //<BR>
kṛṣṇadvaipāyanaḥ sākṣād viṣṇureva sanātanaḥ  /<BR>
ko hyanyastattvato rudraṃ vetti taṃ parameśvaram  // KūrmP_1,28.65 //<BR>
namaḥ kurudhvaṃ tamṛṣiṃ kṛṣṇaṃ satyavatīsutam  /<BR>
pārāśaryaṃ mahātmānaṃ yoginaṃ viṣṇumavyayam  // KūrmP_1,28.66 //<BR>
evamuktāstu munayaḥ sarva eva samīhitāḥ  /<BR>
preṇemustaṃ mahātmānaṃ vyāsaṃ satyavatīsutam  // KūrmP_1,28.67 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge aṣṭāviṃśo 'dhyāyaḥ<BR>
<BR>
_____________________________________________________________<BR>
<BR>
<BR>
ṛṣaya ūcuḥ<BR>
prāpya vārāṇasīṃ divyāṃ kṛṣṇadvaipāyano muniḥ  /<BR>
kimakārṣonmahābuddhiḥ śrotuṃ kautūhalaṃ hi naḥ  // KūrmP_1,29.1 //<BR>
sūta uvāca<BR>
prāpya vārāṇasī divyāmupaspṛśya mahāmuniḥ  /<BR>
pūjayāmāsa jāhnavyāṃ devaṃ viśveśvaraṃ śivam  // KūrmP_1,29.2 //<BR>
tamāgataṃ puniṃ dṛṣṭvā tatra ye nivasanti vai  /<BR>
pūjayāñcakrire vyāsaṃ munayo munipuṅgavam  // KūrmP_1,29.3 //<BR>
papracchuḥ praṇatāḥ sarve kathāḥ pāpavināśanīḥ  /<BR>
mahādevāśrayāḥ puṇyā mokṣadharmān sanātanān  // KūrmP_1,29.4 //<BR>
sa cāpi kathayāmāsa sarvajño bhagavānṛṣiḥ  /<BR>
māhātmyaṃ devadevasya dharmān vedanidarśitān  // KūrmP_1,29.5 //<BR>
teṣāṃ madhye munīndrāṇāṃ vyāsaśiṣyo mahāmuniḥ  /<BR>
pṛṣṭavān jaiminirvyāsaṃ gūḍhamarthaṃ sanātanam  // KūrmP_1,29.6 //<BR>
jaiminiruvāca<BR>
bhagavan saṃśayaṃ tvekaṃ chettumarhasi tattvataḥ  /<BR>
na vidyate hyaviditaṃ bhavatā paramarṣiṇā  // KūrmP_1,29.7 //<BR>
kecid dhyānaṃ praśaṃsanti dharmamevāpare janāḥ  /<BR>
anye sāṃkhyaṃ tathā yogaṃ tapastvanye maharṣayaḥ  // KūrmP_1,29.8 //<BR>
brahmacaryamatho maunamanye prāharmaharṣayaḥ  /<BR>
ahiṃsāṃ satyamapyanye saṃnyāsamapare viduḥ  // KūrmP_1,29.9 //<BR>
kecid dayāṃ praśaṃsanti dānamadhyayanaṃ tathā  /<BR>
tīrthayātrāṃ tathā kecidanye cendriyanigraham  // KūrmP_1,29.10 //<BR>
kimeteṣāṃ bhavejjyāyaḥ prabrūhi munipuṅgava  /<BR>
yadi vā vidyate 'pyanyad guhyaṃ tadvaktumarhasi  // KūrmP_1,29.11 //<BR>
śrutvā sa jaiminervākyaṃ kṛṣṇadvaipāyano muniḥ  /<BR>
prāha gambhīrayā vācā praṇamya vṛṣaketanam  // KūrmP_1,29.12 //<BR>
sādhu sādhu mahābhāga yatpṛṣṭaṃ bhavatā mune  /<BR>
vakṣye guhyatamād guhyaṃ śruṇvantvanye maharṣayaḥ  // KūrmP_1,29.13 //<BR>
īśvareṇa purā proktaṃ jñānametat sanātanam  /<BR>
gūḍhamaprājñavidviṣṭaṃ sevitaṃ sūkṣmadarśibhiḥ  // KūrmP_1,29.14 //<BR>
nāśraddadhāne dātavyaṃ nābhakte parameṣṭhinaḥ  /<BR>
na vedavidviṣu śubhaṃ jñānanānāṃ jñānamuttamam  // KūrmP_1,29.15 //<BR>
meruśṛṅge purā devamīśānaṃ tripuradviṣam  /<BR>
devāsanagatā devī mahādevamapṛcchata  // KūrmP_1,29.16 //<BR>
devyuvāca<BR>
devadeva mahādeva bhaktānāmārtināśana  /<BR>
kathaṃ tvāṃ puruṣo devamacirādeva paśyati  // KūrmP_1,29.17 //<BR>
sāṃkhyayogastathā dhyānaṃ karmayogo 'tha vaidikaḥ  /<BR>
āyāsabahulā loke yāni cānyāni śaṅkara  // KūrmP_1,29.18 //<BR>
yena vibrāntacittānāṃ yogināṃ karmiṇāmapi  /<BR>
dṛśyo hi bhagavān sūkṣmaḥ sarveṣāmatha dehinām  // KūrmP_1,29.19 //<BR>
etad guhyatamaṃ jñānaṃ gūḍhaṃ brahmādisevitama  /<BR>
hitāya sarvabhaktānāṃ brūhi kāmāṅganāśana  // KūrmP_1,29.20 //<BR>
īśvara uvāca<BR>
avācyametad vijñānaṃ jñānamajñairbahiṣkṛtam  /<BR>
vakṣye tava yathā tattvaṃ yaduktaṃ paramarṣibhiḥ  // KūrmP_1,29.21 //<BR>
paraṃ guhyatamaṃ kṣetraṃ mama vārāṇasī purī  /<BR>
sarveṣāmeva bhūtānāṃ saṃsārārṇavatāriṇī  // KūrmP_1,29.22 //<BR>
tatra bhaktā mahādevi madīyaṃ vratamāsthitāḥ  /<BR>
nivasanti mahātmānaḥ paraṃ niyamamāsthitāḥ  // KūrmP_1,29.23 //<BR>
uttamaṃ sarvatīrthānāṃ sthānānāmuttamaṃ ca tat  /<BR>
jñānānāmuttamaṃ jñānamavimuktaṃ paraṃ mama  // KūrmP_1,29.24 //<BR>
sthānāntaraṃ pavitrāṇi tīrthānyāyatanāni ca  /<BR>
śmaśānasaṃsthitānyeva divyabhūmigatāni ca  // KūrmP_1,29.25 //<BR>
bhūrloke naiva saṃlagnamantarikṣe mamālayam  /<BR>
ayuktāstanna paśyanti yuktāḥ paśyanti cetasā  // KūrmP_1,29.26 //<BR>
śmasānametad vikhyātamavimuktamiti śrutam  /<BR>
kālo bhūtvā jagadidaṃ saṃharāmyatra sundari  // KūrmP_1,29.27 //<BR>
devīdaṃ sarvaguhyānāṃ sthānaṃ priyatamaṃ mama  /<BR>
madbhaktāstatra gacchanti māmeva praviśanti te  // KūrmP_1,29.28 //<BR>
dattaṃ japtaṃ hutaṃ ceṣṭaṃ tapastaptaṃ kṛtaṃ ca yat  /<BR>
dhyānamadhyayanaṃ jñānaṃ sarvaṃ tatrākṣayaṃ bhavet  // KūrmP_1,29.29 //<BR>
janmāntarasahastreṣu yatpāpaṃ pūrvasaṃcitam  /<BR>
avimuktaṃ praviṣṭasya tatsarvaṃ vrajati kṣayam  // KūrmP_1,29.30 //<BR>
brāhmaṇāḥ kṣatriyā vaiśyāḥ śūdrā ye varṇasaṃkarāḥ  /<BR>
striyo mlecchāśca ye cānye saṃkīrṇāḥ pāpayonayaḥ  // KūrmP_1,29.31 //<BR>
koṭāḥ pipīlikāścaiva ye cānye mṛgapakṣiṇaḥ  /<BR>
kālena nidhanaṃ prāptā avimukte varānane  // KūrmP_1,29.32 //<BR>
candrārdhamaulayastryakṣā mahāvṛṣabhavāhanāḥ  /<BR>
śive mama pure devi jāyante tatra mānavāḥ  // KūrmP_1,29.33 //<BR>
nāvimukte mṛtaḥ kaścinnarakaṃ yāti kilbiṣī  /<BR>
īśvarānugṛhītā hi sarve yānti parāṃ gatim  // KūrmP_1,29.34 //<BR>
mokṣaṃ sudurlabhaṃ matvā saṃsāraṃ cātibhīṣaṇam  /<BR>
aśmanā caraṇau hatvā vārāṇasyāṃ vasennaraḥ  // KūrmP_1,29.35 //<BR>
durlabhā tapasā cāpi pūtasya parameśvari  /<BR>
yatra tatra vipannasya gatiḥ saṃsāramokṣaṇī  // KūrmP_1,29.36 //<BR>
prasādājjāyate hyetanmama śailendranandini  /<BR>
aprabuddhā na paśyanti mama māyāvimohitāḥ  // KūrmP_1,29.37 //<BR>
avimuktaṃ na sevanti mūḍhā ye tamasāvṛtāḥ  /<BR>
viṇmūtraretasāṃ madhye te vasanti punaḥ punaḥ  // KūrmP_1,29.38 //<BR>
hanyamāno 'pi yo vidvān vased vighnaśatairapi  /<BR>
sa yāti paramaṃ sthānaṃ yatra gatvā na śocati  // KūrmP_1,29.39 //<BR>
janmamṛtyujarāmuktaṃ paraṃ yāti śivālayam  /<BR>
apunarmaraṇānāṃ hi sā gatirmokṣakāṅkṣiṇām  /<BR>
yāṃ prāpya kṛtakṛtyaḥ syāditi manyanti paṇḍatāḥ  // KūrmP_1,29.40 //<BR>
na dānairna tapobhiśca na yajñairnāpi vidyayā  /<BR>
prāpyate gatirutkṛṣṭā yāvimukte tu labhyate  // KūrmP_1,29.41 //<BR>
nānāvarṇā vivarṇāśca caṇḍālādyā jugupsitāḥ  /<BR>
kilbiṣaiḥ pūrṇadehā ye viśiṣṭaiḥ pātakaistathā  /<BR>
bheṣajaṃ paramaṃ teṣāmavimuktaṃ vidurbudhāḥ  // KūrmP_1,29.42 //<BR>
avimuktaṃ paraṃ jñānamavimuktaṃ paraṃ padam  /<BR>
avimuktaṃ paraṃ tattvamavimuktaṃ paraṃ śivam  // KūrmP_1,29.43 //<BR>
kṛtvā vai naiṣṭhikīṃ dīkṣāmavimukte vasanti ye  /<BR>
teṣāṃ tatparamaṃ jñānaṃ dadāmyante paraṃ padam  // KūrmP_1,29.44 //<BR>
prāyāgaṃ naimiṣaṃ puṇyaṃ śrīśailo 'tha mahālayaḥ  /<BR>
kedāraṃ bhadrakarṇaṃ ca gayā puṣkarameva ca  // KūrmP_1,29.45 //<BR>
kurukṣetraṃ rudrakoṭirnarmadāmrātakeśvaram  /<BR>
śāligrāmaṃ ca kubjāmraṃ kokāmukhamanuttamam  /<BR>
prabhāsaṃ vijayeśānaṃ gokarṇaṃ bhadrakarṇakam  // KūrmP_1,29.46 //<BR>
etāni puṇyasthānāni trailokye viśrutāni ha  /<BR>
na yāsyanti paraṃ mokṣaṃ vārāṇasyāṃ yathā mṛtāḥ  // KūrmP_1,29.47 //<BR>
vārāṇasyāṃ viśeṣeṇa gaṅgā tripathagāminī  /<BR>
praviṣṭā nāśayet pāpaṃ janmāntaraśataiḥ kṛtam  // KūrmP_1,29.48 //<BR>
anyatra sulabhā gaṅgā śrāddhaṃ dānaṃ tapo japaḥ  /<BR>
vratāni sarvamevaitad vārāṇasyāṃ sudurlabham  // KūrmP_1,29.49 //<BR>
yajeta juhuyānnityaṃ dadātyarcayate 'marān  /<BR>
vāyubhakṣaśca satataṃ vārāṇasyāṃ stito naraḥ  // KūrmP_1,29.50 //<BR>
yadi pāpo yadi śaṭho yadi vādhārmiko naraḥ  /<BR>
vārāṇasīṃ samāsādya punāti sakalaṃ naraḥ  // KūrmP_1,29.51 //<BR>
vārāṇasyāṃ mahādevaṃ yer'cayanti stuvanti vai  /<BR>
sarvapāpavinirmuktāste vijñeyā gaṇeśvarāḥ  // KūrmP_1,29.52 //<BR>
anyatra yogajñānābhyāṃ saṃnyāsādathavānyataḥ  /<BR>
prāpyate tat paraṃ sthānaṃ sahastreṇaiva janmanā  // KūrmP_1,29.53 //<BR>
ye bhaktā devadeveśe vārāṇasyāṃ vasanti vai  /<BR>
te vindanti paraṃ mokṣamekenaiva tu janmanā  // KūrmP_1,29.54 //<BR>
yatra yogastathā jñānaṃ muktirekena janmanā  /<BR>
avimuktaṃ samāsādya nānyad gacchet tapovanam  // KūrmP_1,29.55 //<BR>
yato mayā na muktaṃ tadavimuktaṃ tataḥ smṛtam  /<BR>
tadeva guhyaṃ guhyānāmetad vijñāya mucyate  // KūrmP_1,29.56 //<BR>
jñānājñānābhiniṣṭhānāṃ paramānandamicchatām  /<BR>
yā gatirvihitā subhru sāvimukte mṛtasya tu  // KūrmP_1,29.57 //<BR>
yāni caivāvimuktasya dehe tūktāni kṛtsnaśaḥ  /<BR>
purī vārāṇasī tebhyaḥ sthānebhyo hyadhikāśubhā  // KūrmP_1,29.58 //<BR>
yatra sākṣānmahādevo dehānte svayamīśvaraḥ  /<BR>
vyācaṣṭe tārakaṃ brahma tatraiva hyavimuktakam  // KūrmP_1,29.59 //<BR>
yat tat parataraṃ tattvamavimuktamiti śrutam  /<BR>
ekena janmanā devi vārāṇasyāṃ tadāpnuyāt  // KūrmP_1,29.60 //<BR>
bhrūmadhye nābhimadhye ca hṛdaye caiva mūrdhani  /<BR>
yathāvimuktāditye vārāṇasyāṃ vyavasthitam  // KūrmP_1,29.61 //<BR>
varaṇāyāstathā cāsyā madhye vārāṇasī purī  /<BR>
tatraiva saṃsthitaṃ tattvaṃ nityamevāvimuktakam  // KūrmP_1,29.62 //<BR>
vārāṇasyāḥ paraṃ sthānaṃ na bhūtaṃ na bhaviṣyati  /<BR>
yatra nārāyaṇo devo mahādevo diveśvaraḥ  // KūrmP_1,29.63 //<BR>
tatra devāḥ sagandharvāḥ sayakṣoragarākṣasāḥ  /<BR>
upāsate māṃ satataṃ devadevaṃ pitāmaham  // KūrmP_1,29.64 //<BR>
mahāpātakino ye ca ye tebhyaḥ pāpakṛttamāḥ  /<BR>
vārāṇasīṃ samāsādya te yānti paramāṃ gatim  // KūrmP_1,29.65 //<BR>
tasmānmumukṣurniyato vased vai maraṇāntikam  /<BR>
vārāṇasyāṃ mahādevājjñānaṃ labdhvā vimucyate  // KūrmP_1,29.66 //<BR>
kintu vighnā bhaviṣyanti pāpopahatacetasaḥ  /<BR>
tato naiva caret pāpaṃ kāyena manasā girā  // KūrmP_1,29.67 //<BR>
etad rahasyaṃ vedānāṃ purāṇānāṃ ca suvratāḥ  /<BR>
avimuktāśrayaṃ jñānaṃ na kaścid vetti tattvataḥ  // KūrmP_1,29.68 //<BR>
devatānāmṛṣīṇāṃ ca śṛṇvatāṃ parameṣṭhinām  /<BR>
devyai devena kathitaṃ sarvapāpavināśanam  // KūrmP_1,29.69 //<BR>
yathā nārāyaṇaḥ śreṣṭho devānāṃ puruṣottamaḥ  /<BR>
yatheśvarāṇāṃ giriśaḥ sthānānāṃ caitaduttamam  // KūrmP_1,29.70 //<BR>
yaiḥ samārādhito rudraḥ pūrvasminneva janmani  /<BR>
te vindanti paraṃ kṣetramavimuktaṃ śivālayam  // KūrmP_1,29.71 //<BR>
kalikalmaṣasaṃbhūtā yeṣāmupahatā matiḥ  /<BR>
na teṣāṃ vedituṃ śakyaṃ sthānaṃ tat parameṣṭhinaḥ  // KūrmP_1,29.72 //<BR>
ye smaranti sadā kālaṃ vindanti ca purīmimām  /<BR>
teṣāṃ vinaśyati kṣipramihāmutra ca pātakam  // KūrmP_1,29.73 //<BR>
yāni ceha prakurvanti pātakāni kṛtālayāḥ  /<BR>
nāśayet tāni sarvāṇi devaḥ kālatanuḥ śivaḥ  // KūrmP_1,29.74 //<BR>
āgacchatāmidaṃ sthānaṃ sevituṃ mokṣakāṅkṣiṇām  /<BR>
mṛtānāṃ ca punarjanam na bhūyo bhavasāgare  // KūrmP_1,29.75 //<BR>
tasmāt sarvaprayatnena vārāṇasyāṃ vasennaraḥ  /<BR>
yogī vāpyathavāyogī pāpī vā puṇyakṛttamaḥ  // KūrmP_1,29.76 //<BR>
na vedavacanāt pitrorna caiva guruvādataḥ  /<BR>
matirutkramaṇīyā syādavimuktagatiṃ prati  // KūrmP_1,29.77 //<BR>
sūta uvāca<BR>
ityevamuktvā bhagavān vyāso vedavidāṃ varaḥ  /<BR>
sahaiva śiṣyapravarairvārāṇasyāṃ cacāra ha  // KūrmP_1,29.78 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvaṃvibhāge ekonatriśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
sa śiṣyaiḥ saṃvṛto dhīmān gururdvaipāyano muniḥ  /<BR>
jagāma vipulaṃ liṅgamoṅkāraṃ muktidāyakam  // KūrmP_1,30.1 //<BR>
tatrābhyarcya mahādevaṃ śiṣyaiḥ saha mahāmuniḥ  /<BR>
provāca tasya māhātmyaṃ munīnāṃ bhāvitātmanām  // KūrmP_1,30.2 //<BR>
idaṃ tad vimalaṃ liṅgamoṅkāraṃ nāma śobhanam  /<BR>
asya smaraṇamātreṇa mucyate sarvapātakaiḥ  // KūrmP_1,30.3 //<BR>
etat parataraṃ jñānaṃ pañcayatanamuttamam  /<BR>
sevitaṃ sūribhirnityaṃ vārāṇasyāṃ vimokṣadam  // KūrmP_1,30.4 //<BR>
atra sākṣānmahādevaḥ pañcāyatanavigrahaḥ  /<BR>
ramate bhagavān rudro jantūnāmapavargadaḥ  // KūrmP_1,30.5 //<BR>
yat tat pāśupataṃ jñānaṃ pañcārthamiti śabdyate  /<BR>
tadetad vimalaṃ liṅgamoṅkāre samavasthitam  // KūrmP_1,30.6 //<BR>
śāntyatītā tathā śāntirvidyā caiva parā kalā  /<BR>
pratiṣṭhā ca nivṛttiśca pañcārthaṃ liṅgamaiśvaram  // KūrmP_1,30.7 //<BR>
pañcānāmapi devānāṃ brahmādīnāṃ sadāśrayam  /<BR>
oṅkārabodhakaṃ liṅgaṃ pañcāyatanamucyate  // KūrmP_1,30.8 //<BR>
saṃsmaredaiśvaraṃ liṅgaṃ pañcāyatanamavyayam  /<BR>
dehānte tatparaṃ jyotirānandaṃ viśate budhaḥ  // KūrmP_1,30.9 //<BR>
atra devarṣayaḥ pūrvaṃ siddhā brahmarṣayastathā  /<BR>
upāsya devamīśānaṃ prāptavantaḥ paraṃ padam  // KūrmP_1,30.10 //<BR>
matsyodaryāstaṭe puṇyaṃ sthānaṃ guhyatamaṃ śubham  /<BR>
gocarmamātraṃ viprendrā oṅkāreśvaramuttamam  // KūrmP_1,30.11 //<BR>
kṛttivāseśvaraṃ liṅgaḥ madhyameśvaramuttamam  /<BR>
viśveśvaraṃ tathoṅkāraṃ kapardeśvarameva ca  // KūrmP_1,30.12 //<BR>
etāni guhyaliṅgāni vārāṇasyāṃ dvijottamāḥ  /<BR>
na kaścidiha jānāti vinā śaṃbhoranugrahāt  // KūrmP_1,30.13 //<BR>
evamuktvā yayau kṛṣṇaḥ pārāśaryo mahāmuniḥ  /<BR>
kṛttivāseśvaraṃ liṅgaṃ draṣṭuṃ devasya śūlinaḥ  // KūrmP_1,30.14 //<BR>
samabhyarcya tathā śiṣyairmāhātmyaṃ kṛttivāsasaḥ  /<BR>
kathayāmāsa śiṣyebhyo bhagavān brahmavittamaḥ  // KūrmP_1,30.15 //<BR>
asmin sthāne purā daityo hastī bhūtvā bhavāntikam  /<BR>
brāhmaṇān hantumāyāto ye 'tra nityamupāsate  // KūrmP_1,30.16 //<BR>
teṣāṃ liṅgānmahādevaḥ prādurāsīt trilocanaḥ  /<BR>
rakṣaṇārthaṃ dvijaśreṣṭhā bhaktānāṃ bhaktavatsalaḥ  // KūrmP_1,30.17 //<BR>
hatvā gajākṛtiṃ daityaṃ śūlenāvajñayā haraḥ  /<BR>
vasastasyākarot kṛttiṃ kṛttivāseśvarastataḥ  // KūrmP_1,30.18 //<BR>
atra siddhiṃ parāṃ prāptā munayo munipuṅgavāḥ  /<BR>
tenaiva ca śarīreṇa prāptāstat paramaṃ padam  // KūrmP_1,30.19 //<BR>
vidyā vidyeśvarā rudrāḥ śivāye ca prakīrtitāḥ  /<BR>
kṛttivāseśvaraṃ liṅgaṃ nityamāvṛtya saṃsthitāḥ  // KūrmP_1,30.20 //<BR>
jñātvā kaliyugaṃ ghoramadharmabahulaṃ janāḥ  /<BR>
kṛttivāsaṃ na muñcanti kṛtārthāste na saṃśayaḥ  // KūrmP_1,30.21 //<BR>
janmāntarasahastreṇa mokṣo 'nyatrāpyate na vā  /<BR>
ekena janmanā mokṣaḥ kṛttivāse tu labhyate  // KūrmP_1,30.22 //<BR>
ālayaḥ sarvasiddhānāmetat sthānaṃ vadanti hi  /<BR>
gopitaṃ devadevena mahādevena śaṃbhunā  // KūrmP_1,30.23 //<BR>
yuge yuge hyatra dāntā brāhmaṇā vedapārāgāḥ  /<BR>
upāsate mahādevaṃ japanti śatarudriyam  // KūrmP_1,30.24 //<BR>
stuvanti satataṃ devaṃ tryambakaṃ kṛttivāsasam  /<BR>
dhyāyanti hṛdaye devaṃ sthāṇuṃ sarvāntaraṃ śivam  // KūrmP_1,30.25 //<BR>
gāyanti siddhāḥ kila gītakāni<BR>
ye vārāṇasyāṃ nivasanti viprāḥ  /<BR>
teṣāmathaikena bhavena muktir<BR>
ye kṛttivāsaṃ śaraṇaṃ prapannāḥ  // KūrmP_1,30.26 //<BR>
saṃprāpya loke jagatāmabhīṣṭaṃ<BR>
sudurlabhaṃ viprakuleṣu janma  /<BR>
dhyāne samādhāya japanti rudraṃ<BR>
dhyāyanti citte yatayo maheśam  // KūrmP_1,30.27 //<BR>
ārādhayanti prabhumīśitāraṃ<BR>
vārāṇasīmadhyagatā munindrāḥ  /<BR>
yajanti yajñairabhisaṃdhihīnāḥ<BR>
stuvanti rudraṃ praṇamanti śaṃbhum  // KūrmP_1,30.28 //<BR>
namo bhavāyāmalayogadhāmne<BR>
sthāṇuṃ prapadye giriśaṃ purāṇam  /<BR>
smarāmi rudraṃ hṛdaye niviṣṭaṃ<BR>
jāne mahādevamanekarūpam  // KūrmP_1,30.29 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāgetriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
samābhāṣya munīn dhīmān devadevasya śūlinaḥ  /<BR>
jagāma liṅgaṃ tad draṣṭuṃ kapardeśvaramavyayam  // KūrmP_1,31.1 //<BR>
snātvā tatra vidhānena tarpayitvā pitṝn dvijāḥ  /<BR>
piśācamocane tīrthe pūjayāmāsa śūlinam  // KūrmP_1,31.2 //<BR>
tatrāścaryamapaśyaṃste munayo guruṇā saha  /<BR>
menire kṣetramāhātmyaṃ praṇemurgiriśaṃ haram  // KūrmP_1,31.3 //<BR>
kaścidabhyājagāmedaṃ śārdūlo ghorarūpadhṛk  /<BR>
mṛgīmekāṃ bhakṣayituṃ kapardeśvaramuttamam  // KūrmP_1,31.4 //<BR>
tatra sā bhītahṛdayā kṛtvā kṛtvā pradakṣiṇam  /<BR>
dhāvamānā susaṃbhrāntā vyāghrasya vaśamāgatā  // KūrmP_1,31.5 //<BR>
tāṃ vidārya nakhaistīkṣṇaiḥ śārdūlaḥ sumahābalaḥ  /<BR>
jagāma cānyaṃ vijanaṃ deśaṃ dṛṣṭvā munīśvarān  // KūrmP_1,31.6 //<BR>
mṛtamātrā ca sā bālā kapardeśāgrato mṛgī  /<BR>
adṛśyata mahājvālā vyomni sūryasamaprabhā  // KūrmP_1,31.7 //<BR>
trinetrā nīlakaṇṭhā ca śaśāṅkāṅkitamūrdhajā  /<BR>
vṛṣādhirūḍhā puruṣaistādṛśaireva saṃvṛtā  // KūrmP_1,31.8 //<BR>
puṣpavṛṣṭiṃ vimuñcinti khecarāstasya mūrdhani  /<BR>
gaṇeśvaraḥ svayaṃ bhūtvā na dṛṣṭastatkṣaṇāt tataḥ  // KūrmP_1,31.9 //<BR>
dṛṣṭvaitadāścaryavaraṃ jaiminipramukhā dvijāḥ  /<BR>
kapardeśvaramāhātmyaṃ papracchurgurumacyutam  // KūrmP_1,31.10 //<BR>
teṣāṃ provāca bhagavān devāgre copaviśya saḥ  /<BR>
kapardeśasya māhātmyaṃ praṇamya vṛṣabhadhvajam  // KūrmP_1,31.11 //<BR>
idaṃ devasya talliṅgaṃ kapardośvaramuttamam  /<BR>
smṛtvaivāśeṣapāpaughaṃ kṣipramasya vimuñcati  // KūrmP_1,31.12 //<BR>
kāmakrodhādayo doṣā vārāṇasīnivāsinām  /<BR>
vighnāḥ sarve vinaśyanti kapardeśvarapūjanāt  // KūrmP_1,31.13 //<BR>
tasmāt sadaiva draṣṭavyaṃ kapardeśvaramuttamam  /<BR>
pūjitavyaṃ prayatnena stotavyaṃ vaidikaiḥ stavaiḥ  // KūrmP_1,31.14 //<BR>
dhyāyatāmatra niyataṃ yogināṃ śāntacetasām  /<BR>
jāyate yogasaṃsiddhiḥ sā ṣaṇmāse na saṃśayaḥ  // KūrmP_1,31.15 //<BR>
brahmahatyādayaḥ pāpā vinaśyantyasya pūjanāt  /<BR>
piśācamocane kuṇḍe snātasyātra samīpataḥ  // KūrmP_1,31.16 //<BR>
asmin kṣetre purā viprāstapasvī śaṃsitavrataḥ  /<BR>
śaṅkukarṇa iti khyātaḥ pūjayāmāsa śaṅkaram  /<BR>
jajāpa rudramaniśaṃ praṇavaṃ brahmarūpiṇam  // KūrmP_1,31.17 //<BR>
puṣpadhūpādibhiḥ stotrairnamaskāraiḥ pradakṣiṇaiḥ  /<BR>
uvāsa tatra yogātmā kṛtvā dīkṣāṃ tu naiṣṭhikīma  // KūrmP_1,31.18 //<BR>
kadācidāgataṃ pretaṃ paśyati sma kṣudhānvitam  /<BR>
asthicarmapinaddhāṅgaṃ niḥ śvasantaṃ muhurmuhuḥ  // KūrmP_1,31.19 //<BR>
taṃ dṛṣṭvā sa muniśreṣṭhaḥ kṛpayā parayā yutaḥ  /<BR>
provāca ko bhavān kasmād deśād deśamimaṃśritaḥ  // KūrmP_1,31.20 //<BR>
tasmai piśācaḥ kṣudhayā pīḍyamāno 'bravīd vacaḥ  /<BR>
pūrvajanmanyahaṃ vipro dhanadhānyasamanvitaḥ  /<BR>
putrapautrādibhiryuktaḥ kuṭumbabharaṇotsukaḥ  // KūrmP_1,31.21 //<BR>
na pūjitā mayā devā gāvo 'pyatithayastathā  /<BR>
na kadācit kṛtaṃ puṇyamalpaṃ vā svalpameva vā  // KūrmP_1,31.22 //<BR>
ekadā bhagavān devo govṛṣeśvaravāhanaḥ  /<BR>
viśveśvaro vārāṇasyāṃ dṛṣṭaḥ spṛṣṭe namaskṛtaḥ  // KūrmP_1,31.23 //<BR>
tadācireṇa kālena pañcatvamahamāgataḥ  /<BR>
na dṛṣṭaṃ nanmayā ghoraṃ yamasya vadanaṃ mune  // KūrmP_1,31.24 //<BR>
īdṛśīṃ yonimāpannaḥ paiśācīṃ kṣudhayānvitaḥ  /<BR>
pipāsayādhunākrānto na jānāmi hitāhitam  // KūrmP_1,31.25 //<BR>
yadi kañcit samuddhartumupāyaṃ paśyasi prabho  /<BR>
kuruṣva taṃ namastubhyaṃ tvāmahaṃ śaraṇaṃ gataḥ  // KūrmP_1,31.26 //<BR>
ityuktaḥ śaṅkukarṇo 'tha piśācamidamabravīt  /<BR>
tvādṛśo na hi loke 'smin vidyate puṇyakṛttamaḥ  // KūrmP_1,31.27 //<BR>
yat tvayā bhagavān pūrvaṃ dṛṣṭo viśveśvaraḥ śivaḥ  /<BR>
saṃspṛṣṭo vandito bhūyaḥ ko 'nyastvatsadṛśo bhuvi  // KūrmP_1,31.28 //<BR>
tena karmavipākena deśametaṃ samāgataḥ  /<BR>
snānaṃ kuruṣva śīghraṃ tvamasmin kuṇḍe samāhitaḥ  /<BR>
yenemāṃ kutsitāṃ yoniṃ kṣiprameva prahāsyasi  // KūrmP_1,31.29 //<BR>
sa evamukto muninā piśāco<BR>
dayālunā devavaraṃ trinetram  /<BR>
smṛtvā kapardeśvaramīśitāraṃ<BR>
cakre samādhāya mano 'vagāham  // KūrmP_1,31.30 //<BR>
tadāvagāḍho munisaṃnidhāne<BR>
mamāra divyābharaṇopapannaḥ  /<BR>
adṛśyatārkapratime vimāne<BR>
śaśāṅkacihnāṅkitacārumauliḥ  // KūrmP_1,31.31 //<BR>
vibhāti rudrairabhito divasthaiḥ<BR>
samāvṛto yogibhairaprameyaiḥ  /<BR>
sabālakhilyādibhireṣa devo<BR>
yathodaye bhānuraśeṣadevaḥ  // KūrmP_1,31.32 //<BR>
stuvanti siddhā divi devasaṅghā<BR>
nṛtyanti divyāpsaraso 'bhirāmāḥ  /<BR>
muñcanti vṛṣṭiṃ kusumāmbumiśrāṃ<BR>
gandharvavidyādharakiṃnarādyāḥ  // KūrmP_1,31.33 //<BR>
saṃstūyamāno 'tha munīndrasaṅghai-<BR>
ravāpya bodhaṃ bhagavātprasādāt  /<BR>
samāviśanmaṇḍalametadagryaṃ<BR>
trayīmayaṃ yatra vibhāti rudraḥ  // KūrmP_1,31.34 //<BR>
dṛṣṭvā vimuktaṃ sa piśācabhūtaṃ<BR>
muniḥ prahṛṣṭo manasā maheśam  /<BR>
vicintya rudraṃ kavimekamagniṃ<BR>
praṇamya tuṣṭāva kapardinaṃ tam  // KūrmP_1,31.35 //<BR>
śaṅkukarṇa uvāca<BR>
kapardinaṃ tvāṃ parataḥ parastād<BR>
goptāramekaṃ puruṣaṃ purāṇam  /<BR>
vrajāmi yogeśvaramīśitāra-<BR>
mādityamagniṃ kapilādhirūḍham  // KūrmP_1,31.36 //<BR>
tvāṃ brahmapāraṃ hṛdi sanniviṣṭaṃ<BR>
hiraṇmayaṃ yoginamādimantam  /<BR>
vrajāmi rudraṃ śaraṇaṃ divasthaṃ<BR>
mahāmuniṃ brahmamayaṃ pavitram  // KūrmP_1,31.37 //<BR>
sahastrapādākṣiśiro 'bhiyuktaṃ<BR>
sahastrabāhuṃ namasaḥ parastāt  /<BR>
tvāṃ brahāmapāraṃ praṇamāmi śaṃbhuṃ<BR>
hiraṇyagarbhādhipatiṃ trinetram  // KūrmP_1,31.38 //<BR>
yataḥ prasūtirjagato vināśo<BR>
yenāvṛtaṃ sarvamidaṃ śivena  /<BR>
taṃ brahmapāraṃ bhagavantamīśaṃ<BR>
praṇamya nityaṃ śaraṇaṃ prapadye  // KūrmP_1,31.39 //<BR>
aliṅgamālokavihīnarūpaṃ<BR>
svayaṃprabhaṃ citpatimekarudram  /<BR>
taṃ brahmapāraṃ parameśvaraṃ tvāṃ<BR>
namaskariṣye na yato 'nyadasti  // KūrmP_1,31.40 //<BR>
yaṃ yoginastyaktasabījayogā<BR>
labdhvā samādhiṃ paramārthabhūtāḥ  /<BR>
paśyanti devaṃ praṇato 'smi nityaṃ<BR>
taṃ brahmapāraṃ bhavataḥ svarūpam  // KūrmP_1,31.41 //<BR>
na yatra nāmādiviśeṣakḷpti-<BR>
r     na saṃdṛśe tiṣṭhati yatsvarūpam  /<BR>
taṃ brahmapāraṃ praṇato 'smi nityaṃ<BR>
svayaṃbhuvaṃ tvāṃ śaraṇaṃ prapadye  // KūrmP_1,31.42 //<BR>
yad vedavādābhiratā videhaṃ<BR>
sabrahmavijñānamabhedamekam  /<BR>
paśyantyanekaṃ bhavataḥ svarūpaṃ<BR>
sabrahmapāraṃ praṇato 'smi nityam  // KūrmP_1,31.43 //<BR>
yataḥ pradhānaṃ puruṣaḥ purāṇo<BR>
vivartate yaṃ praṇamanti devāḥ  /<BR>
namāmi taṃ jyotiṣi saṃniviṣṭaṃ<BR>
kālaṃ bṛhantaṃ bhavataḥ svarūpam  // KūrmP_1,31.44 //<BR>
vrajāmi nityaṃ śaraṇaṃ guheśaṃ<BR>
sthāṇuṃ prapadye giriśaṃ purārim  /<BR>
śivaṃ prapadye haramindumauliṃ<BR>
pinākinaṃ tvāṃ śaraṇaṃ vrajāmi  // KūrmP_1,31.45 //<BR>
stutvaivaṃ śaṅkukarṇo 'sau bhagavantaṃ kapardinam  /<BR>
papāta daṇḍavad bhūmau proccaran praṇavaṃ param  // KūrmP_1,31.46 //<BR>
tatkṣaṇāt paramaṃ liṅgaṃ prādurbhūtaṃ śivātmakam  /<BR>
jñānamānandamadvaitaṃ koṭikālāgnisannibham  // KūrmP_1,31.47 //<BR>
śaṅkukarṇo 'tha muktātmā tadātmā sarvago 'malaḥ  /<BR>
nililye vimale liṅge tadbhutamivābhavat  // KūrmP_1,31.48 //<BR>
etad rahasyamākhyātaṃ māhātmyaṃ vaḥ kapardinaḥ  /<BR>
na kaścid vetti tamasā vidvānapyatra muhyati  // KūrmP_1,31.49 //<BR>
ya imāṃ śṛṇuyānnityaṃ kathāṃ pāpapraṇāśinīm  /<BR>
bhaktaḥ pāpaviśuddhātmā rudrasāmīpyamāpnuyāt  // KūrmP_1,31.50 //<BR>
paṭhecca satataṃ śuddho brahmapāraṃ mahāstavam  /<BR>
prātarmadhyāhnasamaye sa yogaṃ prāpnuyāt param  // KūrmP_1,31.51 //<BR>
ihaiva nityaṃ vatsyāmo devadevaṃ kapardinam  /<BR>
drakṣyāmaḥ satataṃ devaṃ pūjayāmo 'tha śūlinam  // KūrmP_1,31.52 //<BR>
ityuktvā bhagavān vyāsaḥ śiṣyaiḥ saha mahāmuniḥ  /<BR>
uvāsa tatra yuktātmā pūjayan vai kapardinam  // KūrmP_1,31.53 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge ekatriśodhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
uṣitvā tatra bhagavān kapardeśāntike punaḥ  /<BR>
draṣṭuṃ yayau madhyameśaṃ bahuvarṣagaṇān prabhuḥ  // KūrmP_1,32.1 //<BR>
tatra mandākinīṃ puṇyāmṛṣisaṅganiṣevitām  /<BR>
nadīṃ vimalapānīyāṃ dṛṣṭvā hṛṣṭo 'bhavanmuniḥ  // KūrmP_1,32.2 //<BR>
sa tāmanvīkṣya munibhiḥ saha dvaipāyanaḥ prabhuḥ  /<BR>
cakāra bhāvapūtātmā snānaṃ snānavidhānavit  // KūrmP_1,32.3 //<BR>
saṃtarpya vidhivad devānṛṣīn pitṛgaṇāṃstathā  /<BR>
pūjayāmāsa lokādiṃ puṣpairnānāvidhairbhavam  // KūrmP_1,32.4 //<BR>
praviśya śiṣyapravaraiḥ sārdhaṃ satyavatīsutaḥ  /<BR>
madhyameśvaramīśānamarcayāmāsa śūlinam  // KūrmP_1,32.5 //<BR>
tataḥ pāśupatāḥ śāntā bhasmoddhūlitavigrahāḥ  /<BR>
draṣṭuṃ samāgatā rudraṃ madhyameśvaramīśvaram  // KūrmP_1,32.6 //<BR>
oṅkārāsaktamanaso vedādhyayanatatparāḥ  /<BR>
jaṭilā muṇḍitāścāpi śuklayajñopavītinaḥ  // KūrmP_1,32.7 //<BR>
kaupīnavasanāḥ kecidapare cāpyavāsasaḥ  /<BR>
brahmacaryaratāḥ śāntā vedāntajñānatatparāḥ  // KūrmP_1,32.8 //<BR>
dṛṣṭvā dvaipāyanaṃ viprāḥ śiṣyaiḥ parivṛtaṃ munim  /<BR>
pūjayitvā yathānyāyamidaṃ vacanamabruvan  // KūrmP_1,32.9 //<BR>
ko bhavān kuta āyātaḥ saha śiṣyairmahāmune  /<BR>
procuḥ pailādayaḥ śiṣyāstānṛṣīn brahmabhāvitān  // KūrmP_1,32.10 //<BR>
ayaṃ satyavatīsūnuḥ kṛṣṇadvaipāyano muniḥ  /<BR>
vyāsaḥ svayaṃ hṛṣīkeśo yena vedāḥ pṛthak kṛtāḥ  // KūrmP_1,32.11 //<BR>
yasya devo mahādevaḥ sākṣādeva pinākadhṛk  /<BR>
aṃśāṃśenābhavat putro nāmnā śuka iti prabhuḥ  // KūrmP_1,32.12 //<BR>
yaḥ sa sākṣānmahādevaṃ sarvabhāvena śaṅkaram  /<BR>
prapannaḥ parayā bhaktyā yasya tajjñānamaiśvaram  // KūrmP_1,32.13 //<BR>
tataḥ pāśupatāḥ sarve hṛṣṭasarvatanūruhāḥ  /<BR>
nemuravyagramanasaḥ procuḥ satyavatīsutam  // KūrmP_1,32.14 //<BR>
bhagavan bhavatā jñātaṃ vijñānaṃ parameṣṭhinaḥ  /<BR>
prisādād devadevasya yat tanmāheśvaraṃ param  // KūrmP_1,32.15 //<BR>
tadvadāsmākamavyaktaṃ rahasyaṃ guhyamuttamam  /<BR>
kṣipraṃ paśyema taṃ devaṃ śrutvā bhagavato mukhāt  // KūrmP_1,32.16 //<BR>
visarjayitvā tāñchiṣyān sumantupramukhāṃstataḥ  /<BR>
provāca tatparaṃ jñānaṃ yogibhyo yogavittamaḥ  // KūrmP_1,32.17 //<BR>
tatkṣaṇādeva vimalaṃ saṃbhūtaṃ jyotiruttamam  /<BR>
līnāstatraiva te viprāḥ kṣaṇādantaradhīyata  // KūrmP_1,32.18 //<BR>
tataḥ śiṣyān samāhūya bhagavān brahmavittamaḥ  /<BR>
provāca madhyameśasya māhātmyaṃ pailapūrvakān  // KūrmP_1,32.19 //<BR>
asmin sthāne svayaṃ devo devyā saha maheśvaraḥ  /<BR>
ramate bhagavān nityaṃ rudraiśca parivāritaḥ  // KūrmP_1,32.20 //<BR>
atra pūrvaṃ hṛṣīkeśo viśvātmā devakīsutaḥ  /<BR>
uvāsa vatsaraṃ kṛṣṇaḥ sadā pāśupatairvṛtaḥ  // KūrmP_1,32.21 //<BR>
bhasmoddhūlitasarvāṅgo rudrādhyayanatatparaḥ  /<BR>
ārādhayan hariḥ śaṃbhuṃ kṛtvā pāśupataṃ vratam  // KūrmP_1,32.22 //<BR>
tasya te bahavaḥ śiṣyā brahmacaryaparāyaṇāḥ  /<BR>
labdhvā tadvacanājjñānaṃ dṛṣṭavanto maheśvaram  // KūrmP_1,32.23 //<BR>
tasya devo mahādevaḥ pratyakṣaṃ nīlalohitaḥ  /<BR>
dadau kṛṣṇāsya bhagavāna varado varamuttamam  // KūrmP_1,32.24 //<BR>
yer'cayiṣyanti govindaṃ madbhaktā vidhipūrvakam  /<BR>
teṣāṃ tadaiśvaraṃ jñānamutpatsyati jaganmaya  // KūrmP_1,32.25 //<BR>
namasyor'cayitavyaśca dhyātavyo matparairjanaiḥ  /<BR>
bhaviṣyasi na saṃdeho matprasādād dvijātibhiḥ  // KūrmP_1,32.26 //<BR>
ye 'tra drakṣyanti deveśaṃ snātvā rudraṃ pinākinam  /<BR>
brahmahatyādikaṃ pāpaṃ teṣāmāśu vinaśyati  // KūrmP_1,32.27 //<BR>
prāṇāṃstyajanti ye martyāḥ pāpakarmaratā api  /<BR>
te yānti tat paraṃ sthānaṃ nātra kāryā vicāraṇā  // KūrmP_1,32.28 //<BR>
dhanyāstu khalu te viprā mandākinyāṃ kṛtodakāḥ  /<BR>
arcayanti mahādevaṃ madhyameśvaramīśvaram  // KūrmP_1,32.29 //<BR>
snānaṃ dānaṃ tapaḥ śrāddhaṃ piṇḍanirvapaṇaṃ tviha  /<BR>
ekaikaśaḥ kṛtaṃ viprāḥ punātyāsaptamaṃ kulam  // KūrmP_1,32.30 //<BR>
saṃnihatyāmupaspṛśya rāhugraste divākare  /<BR>
yat phalaṃ labhate martyastasmād daśaguṇaṃ tviha  // KūrmP_1,32.31 //<BR>
evamuktvā mahāyogī madhyameśānti ke prabhuḥ  /<BR>
uvāsa suciraṃ kālaṃ pūjayan vai maheśvaram  // KūrmP_1,32.32 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge dvātriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
tataḥ sarvāṇi guhyāni tīrthānyāyatanāni ca  /<BR>
jagāma bhagavān vyāso jaiminipramukhairvṛtaḥ  // KūrmP_1,33.1 //<BR>
prayāgaṃ paramaṃ tīrthaṃ prayāgādadhikaṃ śubham  /<BR>
viśvarūpaṃ tathā tīrthaṃ tālatīrthamanuttamam  // KūrmP_1,33.2 //<BR>
ākāśākhyaṃ mahātīrthaṃ tīrthaṃ caivārṣabhaṃ param  /<BR>
svarnolaṃ ca mahātīrthaṃ gaurītīrthamanuttamam  // KūrmP_1,33.3 //<BR>
prājāpatyaṃ tathā tīrthaṃ svargadvāraṃ tathaiva ca  /<BR>
jambukeśvaramityuktaṃ dharmākhyaṃ tīrthamuttamam  // KūrmP_1,33.4 //<BR>
gayātīrthaṃ mahātīrthaṃ tīrthaṃ caiva mahānadī  /<BR>
nārāyaṇaṃ paraṃ tīrthaṃ vāyutīrthamanuttamam  // KūrmP_1,33.5 //<BR>
jñānatīrthaṃ paraṃ guhyaṃ vārāhaṃ tīrthamuttamam  /<BR>
yamatīrthaṃ mahāpuṇyaṃ tīrthaṃ saṃvartakaṃ śubham  // KūrmP_1,33.6 //<BR>
agnitīrthaṃ dvijaśreṣṭhāḥ kalaśeśvaramuttamam  /<BR>
nāgatīrthaṃ somatīrthaṃ sūryatīrthaṃ tathaiva ca  // KūrmP_1,33.7 //<BR>
parvatākhyaṃ mahāguhyaṃ maṇikarṇamanuttamam  /<BR>
ghaṭotkacaṃ tīrthavaraṃ śrītīrthaṃ ca pitāmaham  // KūrmP_1,33.8 //<BR>
gaṅgātīrthaṃ tu deveśaṃ yayātestīrthamuttamam  /<BR>
kāpilaṃ caiva someśaṃ brahmatīrthamanuttamam  // KūrmP_1,33.9 //<BR>
atra liṅgaṃ purānīya brahmā snātuṃ yadā gataḥ  /<BR>
tadānīṃ sthāpayāmāsa viṣṇustalliṅgamaiśvaram  // KūrmP_1,33.10 //<BR>
tataḥ snātvā samāgatya brahmā provāca taṃ harim  /<BR>
mayānītamidaṃ liṅgaṃ kasmāt sthāpitavānasi  // KūrmP_1,33.11 //<BR>
tamāha viṣṇustvatto 'pi rudre bhaktirdṛḍhā mama  /<BR>
tasmāt pratiṣṭhitaṃ liṅgaṃnāmnā tava bhaviṣyati  // KūrmP_1,33.12 //<BR>
bhūteśvaraṃ tathā tīrthaṃ tīrthaṃ dharmasamudbhavam  /<BR>
gandharvatīrthaṃ paramaṃ vāhneyaṃ tīrthamuttamam  // KūrmP_1,33.13 //<BR>
daurvāsikaṃ vyomatīrthaṃ candratīrthaṃ dvijottamāḥ  /<BR>
citrāṅgadeśvaraṃ puṇyaṃ puṇyaṃ vidyādhareśvaram  // KūrmP_1,33.14 //<BR>
kedāratīrthamugrākhyaṃ kālañjaramanuttamam  /<BR>
sārasvataṃ prabhāsaṃ ca bhadrakarṇaṃ hradaṃ śubham  // KūrmP_1,33.15 //<BR>
laukikākhyaṃ mahātīrthaṃ tīrthaṃ caiva vṛṣadhvajam  /<BR>
hiraṇyagarbhaṃ goprekṣyaṃ tīrthaṃ caiva vṛṣadhvajam  // KūrmP_1,33.16 //<BR>
upaśāntaṃ śivaṃ caiva vyāghreśvaramanuttamam  /<BR>
trilocanaṃ mahātīrthaṃ lolārkaṃ cottarāhvayam  // KūrmP_1,33.17 //<BR>
kapālamocanaṃ tīrthaṃ brahmahatyāvināśanam  /<BR>
śukreśvaraṃ mahāpuṇyamānandapuramuttamam  // KūrmP_1,33.18 //<BR>
evamādīni tīrthāni prādhānyāt kathitāni tu  /<BR>
na śakyaṃ vistarād vaktuṃ tīrthasaṃkhyā dvijāttamāḥ  // KūrmP_1,33.19 //<BR>
teṣu sarveṣu tīrtheṣu snātvābhyarcya pinākinam  /<BR>
upoṣya tatra tatrāsau pārāśaryo mahāmuniḥ  // KūrmP_1,33.20 //<BR>
tarpayitvā pitṝn devān kṛtvā piṇḍapridānakam  /<BR>
jagāma punarevāpi yatra viśveśvaraḥ śivaḥ  // KūrmP_1,33.21 //<BR>
snātvābhyarcya paraṃ liṅgaṃ śiṣyaiḥ saha mahāmuniḥ  /<BR>
uvāca śiṣyān dharmātmā svān deśān gantumarhathā  // KūrmP_1,33.22 //<BR>
te praṇamya mahātmānaṃ jagmuḥ pailādayo dvijāḥ  /<BR>
vāsaṃ ca tatra niyato vārāṇasyāṃ cakāra saḥ  // KūrmP_1,33.23 //<BR>
śānto dāntastriṣavaṇaṃsnātvābhyarcya pinākinam  /<BR>
bhaikṣāhāro viśuddhātmā brahmacaryaparāyaṇaḥ  // KūrmP_1,33.24 //<BR>
kadācid vasatā tatra vyāsenāmitatejasā  /<BR>
bhramamāṇena bhikṣā tu naiva labdhā dvijottamāḥ  // KūrmP_1,33.25 //<BR>
tataḥ krodhāvṛtatanurnarāṇāmiha vāsinām  /<BR>
vighnaṃ sṛjāmi sarveṣāṃ yena siddhirvihīyate  // KūrmP_1,33.26 //<BR>
tatkṣaṇe sā mahādevī śaṅkarārdhaśarīriṇī  /<BR>
prādurāsīt svayaṃ prītyā veṣaṃ kṛtvā tu mānuṣam  // KūrmP_1,33.27 //<BR>
bho bho vyāsa mahābuddhe śaptavyā bhavatā na hi  /<BR>
gṛhāṇa bhikṣāṃ mattastvamuktvaivaṃ pradadau śivā  // KūrmP_1,33.28 //<BR>
uvāca ca mahādevī krodhanastvaṃ bhavān yataḥ  /<BR>
iha kṣetre na vastavyaṃ kṛtaghno 'si tvayā sadā  // KūrmP_1,33.29 //<BR>
evamuktaḥ sa bhagavān dhyānājjñātvā parāṃ śivām  /<BR>
uvāca praṇato bhūtvā stutvā ca pravaraiḥ stavaiḥ  // KūrmP_1,33.30 //<BR>
caturdaśyāmathāṣṭamyāṃ praveśaṃ dehi śāṅkari  /<BR>
evamastvityanujñāya devī cāntaradhīyata  // KūrmP_1,33.31 //<BR>
evaṃ sa bhagavān vyāso mahāyogī purātanaḥ  /<BR>
jñātvā kṣetraguṇān sarvān sthitastasyātha pārśvataḥ  // KūrmP_1,33.32 //<BR>
evaṃ vyāsaṃ sthitaṃ jñātvā kṣetraṃ sevanti paṇḍitāḥ  /<BR>
tasmāt sarvaprayatnena vārāṇasyāṃ vasennaraḥ  // KūrmP_1,33.33 //<BR>
sūta uvāca<BR>
yaḥ paṭhedavimuktasya māhātmyaṃ śṛṇuyādapi  /<BR>
śrāvayed vā dvijān śāntān so 'piyātiparāṅgatim  // KūrmP_1,33.34 //<BR>
śrāddhe vā daivike kārye rātrāvahani vā dvijāḥ  /<BR>
nadīnāṃ caiva tīreṣu devatāyataneṣu ca  // KūrmP_1,33.35 //<BR>
snātvā samāhitamanā dambhamātsaryavarjitaḥ  /<BR>
japedīśaṃ namaskṛtya sa yāti paramāṃ gatim  // KūrmP_1,33.36 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge trayastriśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
ṛṣaya ūcuḥ<BR>
māhātmyamavimuktasya yathāvat tadudīritam  /<BR>
idānīṃ tu prayāgasya māhātmyaṃ brūhi suvrata  // KūrmP_1,34.1 //<BR>
yāni tīrthāni tatraiva viśrutāni mahānti vai  /<BR>
idānīṃ kathayāsmākaṃ sūta sarvārthavid bhavān  // KūrmP_1,34.2 //<BR>
sūta uvāca<BR>
śṛṇudhvamṛṣayaḥ sarve vistareṇa bravīmi vaḥ  /<BR>
prayāgasya ca māhātmyaṃ yatra devaḥ pitāmahaḥ  // KūrmP_1,34.3 //<BR>
mārkaṇḍeyena kathitaṃ kaunteyāya mahātmane  /<BR>
yathā yudhiṣṭhirāyaitat tadvakṣye bhavatāmaham  // KūrmP_1,34.4 //<BR>
nihatya kauravāna sarvān bhrātṛbhiḥ saha pārthivaḥ  /<BR>
śokena mahātāviṣṭā mumoha sa yudhiṣṭhiraḥ  // KūrmP_1,34.5 //<BR>
acireṇātha kālena mārkaṇḍeyo mahātapāḥ  /<BR>
saṃprāpto hāstinapuraṃ rājadvāre sa tiṣṭhati  // KūrmP_1,34.6 //<BR>
dvārapālo 'pi taṃ dṛṣṭvā rājñaḥ kathitavān drutam  /<BR>
mārkaṇḍeyo draṣṭumicchaṃstvāmāste dvāryasau muniḥ  // KūrmP_1,34.7 //<BR>
tvarito dharmaputrastu dvārametyāha tatparam  /<BR>
svāgataṃ te mahāprājña svāgataṃ te mahāmune  // KūrmP_1,34.8 //<BR>
adya me saphalaṃ janma adya me tāritaṃ kulam  /<BR>
adya me pitarastuṣṭāstvayi tuṣṭe mahāmune  // KūrmP_1,34.9 //<BR>
siṃhāsanamupasthāpya pādaśaucārcanādibhiḥ  /<BR>
yudhiṣṭhiro mahātmeti pūjayāmāsa taṃ munim  // KūrmP_1,34.10 //<BR>
mārkaṇḍeyastatastuṣṭaḥ provāca sa yudhiṣṭhiram  /<BR>
kimarthaṃ muhyase vidvan sarvaṃ jñātvāhamāgataḥ  // KūrmP_1,34.11 //<BR>
tato yudhiṣṭhiro rājā praṇamyāha mahāmunim  /<BR>
kathaya tvaṃ samāsena yena mucyeta kilbiṣaiḥ  // KūrmP_1,34.12 //<BR>
nihatā vahavo yuddhe puṃso niraparādhinaḥ  /<BR>
asmābhiḥ kauravaiḥ sārdhaṃ prasaṅgānmunipuṅgava  // KūrmP_1,34.13 //<BR>
yena hiṃsāsamudbhūtājjanmāntarakṛtādapi  /<BR>
mucyate pātakādasmāt tad bhavān vaktumarhati  // KūrmP_1,34.14 //<BR>
mārkaṇḍeya uvāca<BR>
śṛṇu rājan mahābhāga yanmāṃ pṛcchasi bhārat  /<BR>
prayāgagamanaṃ śreṣṭhaṃ narāṇāṃ pāpanāśanam  // KūrmP_1,34.15 //<BR>
tatra devo mahādevo rudro viśvāmareśvaraḥ  /<BR>
samāste bhagavān brahmā svayaṃbhūrapi daivadaiḥ  // KūrmP_1,34.16 //<BR>
yudhiṣṭhira uvāca<BR>
bhagavañcchrotumicchāmi prayāgagamane phalam  /<BR>
mṛtānāṃ kā gatistatra snātānāmapi kiṃ phalam  // KūrmP_1,34.17 //<BR>
ye vasanti prayāge tu brūhi teṣāṃ tu kiṃ phalam  /<BR>
bhavatā viditaṃ hyetat tanme brūhi namo 'stu te  // KūrmP_1,34.18 //<BR>
mārkaṇḍeya uvāca<BR>
kathayiṣyāmi te vatsa yā ceṣṭā yacca tatphalam  /<BR>
purā maharṣibhiḥ samyak kathyamānaṃ mayā śrutam  // KūrmP_1,34.19 //<BR>
etat prajāpatikṣetraṃ triṣu lokeṣu viśrutam  /<BR>
atra snātvā divaṃ yānti ye mṛtāste 'punarbhavāḥ  // KūrmP_1,34.20 //<BR>
tatra brahmādayo devā rakṣāṃ kurvanti saṃgatāḥ  /<BR>
bahūnyanyāni tīrthāni sarvapāpāpahāni tu  // KūrmP_1,34.21 //<BR>
kathituṃ neha śaknomi bahuvarṣaśatairapi  /<BR>
saṃkṣepeṇa pravakṣyāmi prayāgasyeha kīrtanam  // KūrmP_1,34.22 //<BR>
ṣaṣṭirdhanuḥ sahastrāṇi yāni rakṣanti jāhnavīm  /<BR>
yamunāṃ rakṣati sadā savitā saptavāhanaḥ  // KūrmP_1,34.23 //<BR>
prayāge tu viśeṣeṇa svayaṃ vasati vāsavaḥ  /<BR>
maṇḍalaṃ rakṣati hariḥ sarvadevaiśca sammitam  // KūrmP_1,34.24 //<BR>
nyagrodhaṃ rakṣate nityaṃ śūlapāṇirmaheśvaraḥ  /<BR>
sthānaṃ rakṣanti vai devāḥ sarvapāpaharaṃ śubham  // KūrmP_1,34.25 //<BR>
svakarmaṇāvṛto loko naiva gacchati tatpadam  /<BR>
svalpaṃ svalpataraṃ pāpaṃ yadā tasya narādhipa  /<BR>
prayāgaṃ smaramāṇasya sarvamāyāti saṃkṣayam  // KūrmP_1,34.26 //<BR>
darśanāt tasya tīrthasya nāma saṃkīrtanādapi  /<BR>
muttikālambhanād vāpi naraḥ pāpāt pramucyate  // KūrmP_1,34.27 //<BR>
pañca kuṇḍāni rājendra yeṣāṃ madhye tu jāhnavī  /<BR>
prayāgaṃ viśataḥ puṃsaḥ pāpaṃ naśyati tatkṣaṇāt  // KūrmP_1,34.28 //<BR>
yojanānāṃ sahastreṣu gaṅgāṃ yaḥ smarate naraḥ  /<BR>
api duṣkṛtakarmāsau labhate paramāṃ gatim  // KūrmP_1,34.29 //<BR>
kīrtanānmucyate pāpād dṛṣṭvā bhadrāṇi paśyati  /<BR>
tathopaspṛśya rājendra svargaloke mahīyate  // KūrmP_1,34.30 //<BR>
vyādhito yadi vā dīnaḥ krūddho vāpi bhavennaraḥ  /<BR>
gaṅgāyamunamāsādya tyajet prāṇān prayatnataḥ  // KūrmP_1,34.31 //<BR>
dīptakāñcanavarṇābhairvimānairbhānuvarṇibhiḥ  /<BR>
īpsitāṃllabhate kāmān vadanti munipuṅgavāḥ  // KūrmP_1,34.32 //<BR>
sarvaratnamayairdivyairnānādhvajasamākulaiḥ  /<BR>
varāṅganāsamākīrṇairmodate śubhalakṣaṇaḥ  // KūrmP_1,34.33 //<BR>
gītavāditranirghoṣaiḥ prasuptaḥ pratibudhyate  /<BR>
yāvanna smarate janma tāpat svarge mahīyate  // KūrmP_1,34.34 //<BR>
tasmāt svargāt paribhraṣṭaḥ kṣīṇakarmā narottama  /<BR>
hiraṇyaratnasaṃpūrṇe samṛddhe jāyate kule  // KūrmP_1,34.35 //<BR>
tadeva smarate tīrthaṃ smaraṇāt tatra gacchati  /<BR>
deśastho yadi vāraṇye videśe yadi vā gṛhe  // KūrmP_1,34.36 //<BR>
prayāgaṃ smaramāṇastu yastu prāṇān parityajet  /<BR>
brahmalokamavāpnoti vadanti munipuṅgavāḥ  // KūrmP_1,34.37 //<BR>
sarvakāmaphalā vṛkṣā mahī yatra hiraṇmayī  /<BR>
ṛṣayo munayaḥ siddhāstatra loke sa gacchati  // KūrmP_1,34.38 //<BR>
strīsahastrākule ramye mandākinyāstaṭe śubhe  /<BR>
modate munibhiḥ sārdhaṃ svakṛteneha karmaṇā  // KūrmP_1,34.39 //<BR>
siddhacāraṇagandharvaiḥ pūjyate divi daivataiḥ  /<BR>
tataḥ svargāt paribhraṣṭo jambudvīpapatirbhavet  // KūrmP_1,34.40 //<BR>
tataḥ śubhāni karmāṇi cintayānaḥ punaḥ punaḥ  /<BR>
guṇavān vittasaṃpanno bhavatīha na saṃśayaḥ  /<BR>
karmaṇā manasā vācā satyadharmapratiṣṭhitaḥ  // KūrmP_1,34.41 //<BR>
gaṅgāyamunayormadhye yastu grāmaṃ pratīcchati  /<BR>
suvarṇamatha muktāṃ vā tathaivānyān pratigrahān  // KūrmP_1,34.42 //<BR>
svakārye pitṛkārye vā devatābhyarcane 'pi vā  /<BR>
niṣphalaṃ tasya tat tīrthaṃ yāvat tatphalamaśnute  // KūrmP_1,34.43 //<BR>
atastīrthe na gṛhṇīyāt puṇyeṣvāyataneṣu ca  /<BR>
nimitteṣu ca sarveṣu apramatto dvijo bhavet  // KūrmP_1,34.44 //<BR>
kapilāṃ pāṭalāvarṇāṃ yastu dhenuṃ prayacchati  /<BR>
svarṇaśṛṅgīṃ raupyakhurāṃ cailakaṇṭhāṃ payasvinīm  // KūrmP_1,34.45 //<BR>
yāvad romāṇi tasyā vai santi gātreṣu sattama  /<BR>
tāvad varṣasahastrāṇi rudraloke mahīyate  // KūrmP_1,34.46 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge catustriśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
mārkaṇḍeya uvāca<BR>
kathayiṣyāmi te vatsa tīrthayātrāvidhikramam  /<BR>
ārṣeṇa tu vidhānena yathā dṛṣṭaṃ yathā śrutam  // KūrmP_1,35.1 //<BR>
prayāgatīrthayātrārtho yaḥ prayāti naraḥ kvacit  /<BR>
balīvardaṃ samārūḍhaḥ śṛṇu tasyāpi yatphalam  // KūrmP_1,35.2 //<BR>
narake vasate ghore samāḥ kalpaśatāyutam  /<BR>
tato nivartate ghoro gavāṃ krodho hi dāruṇaḥ  /<BR>
salilaṃ ca na gṛhṇanti pitarastasya dehinaḥ  // KūrmP_1,35.3 //<BR>
yastu putrāṃstathā bālān snāpayet pāyayet tathā  /<BR>
yathātmanā tathā sarvān dānaṃ vipreṣu dāpayet  // KūrmP_1,35.4 //<BR>
aiśvaryāllobhamohād vā gacched yānena yo naraḥ  /<BR>
niṣphalaṃ tasya tat tīrthaṃ tasamādyānaṃ vivarjayet  // KūrmP_1,35.5 //<BR>
gaṅgāyamunayormadhye yastu kanyāṃ prayacchati  /<BR>
ārṣeṇa tu vivāhena yathā vibhavavistaram  // KūrmP_1,35.6 //<BR>
na sa paśyati taṃ ghoraṃ narakaṃ tena karmaṇā  /<BR>
uttarān sa kurūn gatvā modate kālamakṣayam  // KūrmP_1,35.7 //<BR>
vaṭamūlaṃ samāśritya yastu prāṇān parityajet  /<BR>
sarvalokānatikramya rudralokaṃ sa gacchati  // KūrmP_1,35.8 //<BR>
tatra brahmādayo devā diśaśca sadigīśvarāḥ  /<BR>
lokapālāśca siddhāśca pitaro lokasaṃmatāḥ  // KūrmP_1,35.9 //<BR>
sanatkumārapramukhāstathā brahmarṣayo 'pare  /<BR>
nāgāḥ supārṇāḥ siddhāśca tathā nityaṃ samāsate  /<BR>
hariśca bhagavānāste prajāpatipuraskṛtaḥ  // KūrmP_1,35.10 //<BR>
gaṅgāyamunayormadhye pṛthivyā jaghanaṃ smṛtam  /<BR>
prayāgaṃ rājaśārdūla triṣu lokeṣu viśrutam  // KūrmP_1,35.11 //<BR>
tatrābhiṣekaṃ yaḥ kuryāt saṃgame saṃśitavrataḥ  /<BR>
tulyaṃ phalavāpnoti rājasūyāśvamedhayoḥ  // KūrmP_1,35.12 //<BR>
na mātṛvacanāt tāta na lokavacanādapi  /<BR>
matirutkramaṇīyā te prayāgagāmanaṃ prati  // KūrmP_1,35.13 //<BR>
daśa tīrtha sahastrāṇi ṣaṣṭikoṭyastathāpare  /<BR>
teṣāṃ sānnidhyamatraiva tīrthānāṃ kurunandana  // KūrmP_1,35.14 //<BR>
yā gatiryogayuktasya sattvasthasya manīṣiṇaḥ  /<BR>
sā gatistyajataḥ prāṇān gaṅgāyamunasaṃgame  // KūrmP_1,35.15 //<BR>
na te jīvanti loke 'smin yatra tatra yudhiṣṭhira  /<BR>
ye prayāgaṃ na saṃprāptāstriṣu lokeṣu viśrutam  // KūrmP_1,35.16 //<BR>
evaṃ dṛṣṭvā tu tat tīrthaṃ prayāgaṃ paramaṃ padam  /<BR>
mucyate sarvapāpebhyaḥ śaśāṅka iva rāhuṇā  // KūrmP_1,35.17 //<BR>
kambalāśvatarau nāgau yamunādakṣiṇe taṭe  /<BR>
tatra snātvā ca pītvā ca mucyate sarvapātakaiḥ  // KūrmP_1,35.18 //<BR>
tatra gatvā naraḥ sthānaṃ mahādevasya dhīmataḥ  /<BR>
ātmānaṃ tārayet pūrvaṃ daśātītān daśāparān  // KūrmP_1,35.19 //<BR>
kṛtvābhiṣekaṃ tu naraḥ so 'śvamedhaphalaṃ labhet  /<BR>
svargalokamavāpnoti yāvadāhūtasaṃplavam  // KūrmP_1,35.20 //<BR>
pūrvapārśve tu gaṅgāyāstrailokyakhyātimān nṛpa  /<BR>
avacaḥ sarvasāmudraḥ pratiṣṭhānaṃ ca viśrutam  // KūrmP_1,35.21 //<BR>
brahmacārī jitakrodhastrirātraṃ yadi tiṣṭhati  /<BR>
sarvapāpaviśuddhātmā so 'śvamedhaphalaṃ labhet  // KūrmP_1,35.22 //<BR>
uttareṇa pratiṣṭhānaṃ bhāgīrathyāstu savyataḥ  /<BR>
haṃsaprapatanaṃ nāma tīrthaṃ trailokyaviśrutam  // KūrmP_1,35.23 //<BR>
aśvamedhaphalaṃ tatra smṛtamātrāt tu jāyate  /<BR>
yāvaccandraśca sūryaśca tāvat svarge mahīyate  // KūrmP_1,35.24 //<BR>
urvaśīpuline ramye vipule haṃsapāṇḍure  /<BR>
parityajatiyaḥ prāṇān śṛṇu tasyāpi yat phalam  // KūrmP_1,35.25 //<BR>
ṣaṣṭivarṣasahastrāṇi ṣaṣṭivarṣaśatāni ca  /<BR>
āste sa pitṛbhiḥ sārdhaṃ svargaloke narādhipa  // KūrmP_1,35.26 //<BR>
athaṃ saṃdhyāvaṭe ramye brahmacārī jitendriyaḥ  /<BR>
naraḥ śucirupāsīta brahmalokamavāpnuyāt  // KūrmP_1,35.27 //<BR>
koṭitīrthaṃ samāśritya yastu prāṇān parityajet  /<BR>
koṭivarṣasahastrāṇi svargaloke mahīyate  // KūrmP_1,35.28 //<BR>
yatra gaṅgā mahābhāgā bahutīrthatapovanā  /<BR>
siddhakṣetraṃ hi tajjñeyaṃ nātra kāryā vicāraṇā  // KūrmP_1,35.29 //<BR>
kṣitau tārayate martyān nāgāṃstārayate 'pyadhaḥ  /<BR>
divi tārayate devāṃstena tripathagā smṛtā  // KūrmP_1,35.30 //<BR>
yāvadasthīni gaṅgāyāṃ tiṣṭhanti puruṣasya tu  /<BR>
tāvad varṣasahastrāṇi svargaloke mahīyate  // KūrmP_1,35.31 //<BR>
tīrthānāṃ paramaṃ tīrthaṃ nadīnāṃ paramā nadī  /<BR>
mokṣadā sarvabhūtānāṃ mahāpātakināmapi  // KūrmP_1,35.32 //<BR>
sarvatra sulabhā gaṅgā triṣu sthāneṣu durlabhā  /<BR>
gaṅgādvāre prayāge ca gaṅgāsāgarasaṃgame  // KūrmP_1,35.33 //<BR>
sarveṣāme bhūtānāṃ pāpopahatacetasām  /<BR>
gatimanveṣamāṇānāṃ nāsti gaṅgāsamā gatiḥ  // KūrmP_1,35.34 //<BR>
pavitrāṇāṃ pavitraṃ ca maṅgalānāṃ ca maṅgalam  /<BR>
māheśvarāt paribhraṣṭā sarvapāpaharā śubhā  // KūrmP_1,35.35 //<BR>
kṛte yuge tu tīrthāni tretāyāṃ puṣkaraṃ param  /<BR>
dvāpare tu kurukṣetraṃ kalau gaṅgāṃ viśiṣyate  // KūrmP_1,35.36 //<BR>
gaṅgāmeva niṣeveta prayāge tu viśeṣataḥ  /<BR>
nānyat kaliyugodbhūtaṃ malaṃ hantuṃ suduṣkṛtam  // KūrmP_1,35.37 //<BR>
akāmo vā sakāmo vā gaṅgāyāṃ yo vipadyate  /<BR>
sa mṛto jāyate svarge narakaṃ ca na paśyati  // KūrmP_1,35.38 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge pañcatriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
mārkaṇḍeya uvāca<BR>
ṣaṣṭistīrthasahastrāṇi ṣaṣṭistīrthaśatāni ca  /<BR>
māghamāse gamiṣyanti gaṅgāyamunasaṃgamam  // KūrmP_1,36.1 //<BR>
gavāṃ śatasahastrasya samyag dattasya yat phalam  /<BR>
prayāge māghamāse tu tryahaṃ snātasya tat phalam  // KūrmP_1,36.2 //<BR>
gaṅgāyamunayormadhye kārṣāgniṃ yastu sādhayet  /<BR>
ahīnāṅgo 'pyarogaśca pañcendriyasamanvitaḥ  // KūrmP_1,36.3 //<BR>
yāvanti romakūpāṇi tasya gātreṣu mānada  /<BR>
tāvad varṣasahastrāṇi svargaloke mahīyate  // KūrmP_1,36.4 //<BR>
tataḥ svargāt paribhraṣṭo jambūdvīpapatirbhavet  /<BR>
sa bhuktvā vipulān bhogāṃstat tīrthaṃ bhajate punaḥ  // KūrmP_1,36.5 //<BR>
jalapraveśaṃ yaḥ kuryāt saṃgame lokaviśrute  /<BR>
rāhugrasto yathā somo vimuktaḥ sarvapātakaiḥ  // KūrmP_1,36.4 //<BR>
somalokamavāpnoti somena saha modate  /<BR>
ṣaṣṭiṃ varṣasahastrāṇi ṣaṣṭiṃ varṣaśatāni ca  // KūrmP_1,36.7 //<BR>
svargataḥ śakraloke 'sau munigandharvasevitaḥ  /<BR>
tato bhraṣṭastu rājendra samṛddhe jāyate kule  // KūrmP_1,36.8 //<BR>
adhaḥ śirāstvayodhārāmurdhvapādaḥ pibennaraḥ  /<BR>
śataṃ varṣasahastrāṇi svargaloke mahīyate  // KūrmP_1,36.9 //<BR>
tasmād bhraṣṭastu rājendra agnihotrī bhavennaraḥ  /<BR>
bhuktvā tu vipulān bhogāṃstat tīrthaṃ bhajate punaḥ  // KūrmP_1,36.10 //<BR>
yaḥ svadehaṃ vikarted vā śakunibhyaḥ prayacchati  /<BR>
vihagairupabhuktasya śṛṇu tasyāpi yatphalam  // KūrmP_1,36.11 //<BR>
śataṃ varṣasahastrāṇi somaloke mahīyate  /<BR>
tatastasmāt paribhraṣṭo rājā bhavati dhārmikaḥ  // KūrmP_1,36.12 //<BR>
guṇavān rūpasaṃpanno vidvān supriyavākyavān  /<BR>
bhuktvā tu vipulān bhogāṃstatatīrthaṃ bhajate punaḥ  // KūrmP_1,36.13 //<BR>
uttare yamunātīre prayāgasya tu dakṣiṇe  /<BR>
ṛṇapramocanaṃ nāma tīrthaṃ tu paramaṃ smṛtam  // KūrmP_1,36.14 //<BR>
ekarātroṣitaḥ snātvā ṛṇaistatra pramucyate  /<BR>
sūryalokamavāpnoti anṛṇaśca sadā bhavet  // KūrmP_1,36.15 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge ṣaṭtriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
mārkaṇḍaya uvāca<BR>
tapanasya sutā devī triṣu lokeṣu viśrutā  /<BR>
samāgatā mahābhāgā yamunā yatra nimnagā  // KūrmP_1,37.1 //<BR>
yenaiva niḥ sṛtā gaṅgā tenaiva yamunā gatā  /<BR>
yojanānāṃ sahastreṣu kīrtanāt pāpanāśanī  // KūrmP_1,37.2 //<BR>
tatra snātvā ca pītvā ca yamunāyāṃ yudhiṣṭhira  /<BR>
sarvapāpavinirmuktaḥ punātyāsaptamaṃ kulam  /<BR>
prāṇāṃstyajati yastatra sa yāti paramāṃ gatim  // KūrmP_1,37.3 //<BR>
agnitīrthamiti khyātaṃ yamunādakṣiṇa taṭe  /<BR>
paścime dharmarājasya tīrthaṃ tvanarakaṃ smṛtam  /<BR>
tatra snātvā divaṃ yānti ye mṛtāste 'punarbhavāḥ  // KūrmP_1,37.4 //<BR>
kṛṣṇapakṣe caturdaśyāṃ snātvā saṃtarpayecchuciḥ  /<BR>
dharmarājaṃ mahāpāpairmucyate nātra saṃśayaḥ  // KūrmP_1,37.5 //<BR>
daśa tīrthasahastrāṇi triṃśatkoṭyastathāparāḥ  /<BR>
prayāge saṃsthitāni syurevamāhurmanīṣiṇaḥ  // KūrmP_1,37.6 //<BR>
tistraḥ koṭyor'dhakoṭī ca tīrthānāṃ vāyurabravīt  /<BR>
divi bhūmyantarikṣe ca tatsarvaṃ jāhnavī smṛtā  // KūrmP_1,37.7 //<BR>
yatra gaṅgā mahābhāgā sa deśastat tapovanam  /<BR>
siddhikṣetraṃ tu tajjñeyaṃ gaṅgātīrasamāśritam  // KūrmP_1,37.8 //<BR>
yatra devo mahādevo devyā saha maheśvaraḥ  /<BR>
āste vaṭeśvaro nityaṃ tat tīrthaṃ tat tapovanam  // KūrmP_1,37.9 //<BR>
idaṃ satyaṃ dvijātīnāṃ sādhūnāmātmajasya ca  /<BR>
suhṛdāṃ ca japet karṇe śiṣyasyānugatasya tu  // KūrmP_1,37.10 //<BR>
idaṃ dhanyamidaṃ svargyamidaṃ medhyamidaṃ sukham  /<BR>
idaṃ puṇyamidaṃ ramyaṃ pāvanaṃ dharmyamuttamam  // KūrmP_1,37.11 //<BR>
maharṣoṇāmidaṃ guhyaṃ sarvapāpapramocanam  /<BR>
atrādhītya dvijo 'dhyāyaṃ nirmalatvamavāpnuyāt  // KūrmP_1,37.12 //<BR>
yaścedaṃ śṛṇuyānnityaṃ tīrthaṃ puṇyaṃ sadā śuciḥ  /<BR>
jātismaritvaṃ labhate nākapṛṣṭhe ca modate  // KūrmP_1,37.13 //<BR>
prāpyante tānitīrthāni sadbhiḥ śiṣṭānudarśibhiḥ  /<BR>
snāhi tīrtheṣu kauravya na ca vakramatirbhava  // KūrmP_1,37.14 //<BR>
evamuktvā sa bhagavān mārkaṇḍeyo mahāmuniḥ  /<BR>
tīrtāni kathayāmāsa pṛthivyāṃ yāni kānicit  // KūrmP_1,37.15 //<BR>
bhūsamudrādisaṃsthānaṃ pramāṇaṃ jyotiṣāṃ sthitam  /<BR>
pṛṣṭaḥ provāca sakalamuktvātha prayayo muniḥ  // KūrmP_1,37.16 //<BR>
ya idaṃ kalyamutthāya paṭhate 'tha śṛṇoti vā  /<BR>
mucyate sarvapāpebhyo rudralokaṃ sa gacchati  // KūrmP_1,37.17 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ purvavibhāge saptatriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
śrīkūrma uvāca<BR>
evamuktāstu munayo naimiṣīyā mahāmatim  /<BR>
papracchuruttaraṃ sūtaṃ pṛthivyādivinirṇayam  // KūrmP_1,38.1 //<BR>
ṛṣaya ūcuḥ<BR>
kathito bhavatā sūta sargaḥ svayaṃbhuvaḥ śubhaḥ  /<BR>
idānīṃ śrotumicchāmastrilokasyāsya maṇḍalam  // KūrmP_1,38.2 //<BR>
yāvantaḥ sāgarā dvīpāstathā varṣāṇi parvatāḥ  /<BR>
vanāni saritaḥ sūryagrahāṇāṃ sthitireva ca  // KūrmP_1,38.3 //<BR>
yadādhāramidaṃ kṛtsnaṃ yeṣāṃ pṛthvī purā tviyam  /<BR>
nṛpāṇāṃ tatsamāsena sūta vaktumihārhasi  // KūrmP_1,38.4 //<BR>
sūta uvāca<BR>
vakṣye devādidevāya viṣṇave prabhaviṣṇave  /<BR>
namaskṛtvāprameyāya yaduktaṃ tena dhīmatā  // KūrmP_1,38.5 //<BR>
svāyaṃbhuvasya tu manoḥ prāgukto yaḥ priyavrataḥ  /<BR>
putrastasyābhavan putrāḥ prajāpatisamā daśa  // KūrmP_1,38.6 //<BR>
agnīdhraścāgnibāhuśca vapuṣmān dyutimāṃstathā  /<BR>
medhā medhātithirhavyaḥ savanaḥ putra eva ca  // KūrmP_1,38.7 //<BR>
jyotiṣmān daśamasteṣāṃ mahābalaparākramaḥ  /<BR>
dhārmiko dānanirataḥ sarvabhūtānukampakaḥ  // KūrmP_1,38.8 //<BR>
medhāgnibāhuputrāstu trayo yogaparāyaṇāḥ  /<BR>
jātismarā mahābhāgā na rājye dadhire matim  // KūrmP_1,38.9 //<BR>
priyavrato 'bhyaṣiñcad vai saptadvīpeṣu sapta tān  /<BR>
jambudvīpeśvaraṃ putramagnīdhramakaronnṛpaḥ  // KūrmP_1,38.10 //<BR>
plakṣdvīpeśvaraścaiva tena medhātithiḥ kṛtaḥ  /<BR>
śālmaleśaṃ vapuṣmantaṃ narendramabhiṣiktavān  // KūrmP_1,38.11 //<BR>
jyotiṣmantaṃ kuśadvīpe rājānaṃ kṛtavān prabhuḥ  /<BR>
dyutimantaṃ ca rājānaṃ krauñcadvīpe samādiśat  // KūrmP_1,38.12 //<BR>
śākadvīpeśvaraṃ cāpi havyaṃ cakre priyavrataḥ  /<BR>
puṣkarādhipatiṃ cakre savanaṃ ca prajāpatiḥ  // KūrmP_1,38.13 //<BR>
puṣkare savanasyāpi mahāvītaḥ suto 'bhavat  /<BR>
dhātikiścaiva dvāvetau putrau putravatāṃ varau  // KūrmP_1,38.14 //<BR>
mahāvītaṃ smṛtaṃ varṣaṃ tasya nāmnā mahātmanaḥ  /<BR>
nāmnā tu dhātakeścāpi dhātakīkhaṇḍamucyate  // KūrmP_1,38.15 //<BR>
śākadvīpeśvarasyātha havyasyāpyabhavan sutāḥ  /<BR>
jaladaśca kumāraśca sukumāro maṇīcakaḥ  /<BR>
kusumottaro 'tha modākiḥ saptamaḥ syānmahādrumaḥ  // KūrmP_1,38.16 //<BR>
jaladaṃ jaladasyātha varṣaṃ prathamamucyate  /<BR>
kumārasya tu kaumāraṃ tṛtīyaṃ sukumārakam  // KūrmP_1,38.17 //<BR>
maṇīcakaṃ caturthaṃ tu pañcamaṃ kusumottaram  /<BR>
modākaṃ ṣaṣṭhamityuktaṃ saptamaṃ tu mahādrumam  // KūrmP_1,38.18 //<BR>
krauñcadvīpeśvarasyāpi sutā dyutimato 'bhavan  /<BR>
kuśalaḥ prathamasteṣāṃ dvitīyastu manoharaḥ  // KūrmP_1,38.19 //<BR>
uṣṇastṛtīyaḥ saṃproktaścaturthaḥ pravaraḥ smṛtaḥ  /<BR>
andhakāro muniścaiva dundubhiścaiva saptamaḥ  /<BR>
teṣāṃ svanāmabhirdeśāḥ krauñcadvīpāśrayāḥ śubhāḥ  // KūrmP_1,38.20 //<BR>
jyotiṣmataḥ kuśadvīpe saptaivāsan mahaujasaḥ  /<BR>
udbhedo veṇumāṃścaivāśvaratho lambano dhṛtiḥ  /<BR>
ṣaṣṭhaḥ prabhākāraścāpi saptamaḥ kapilaḥ smṛtaḥ  // KūrmP_1,38.21 //<BR>
svanāmacihnitān yatra tathā varṣāṇi suvratāḥ  /<BR>
jñeyāni sapta tānyeṣu dvīpeṣvevaṃ na yo mataḥ  // KūrmP_1,38.22 //<BR>
śālmaladvīpanāthasya sutāścāsan vapuṣmataḥ  /<BR>
śvetaśca haritaścaiva jīmūto rohitastathā  /<BR>
vaidyutau mānasaścaiva saptamaḥ suprabho mataḥ  // KūrmP_1,38.23 //<BR>
plakṣadvīpeśvarasyāpi sapta medhātitheḥ sutāḥ  /<BR>
jyeṣṭhaḥ śāntabhayasteṣāṃ śiśiraśca sukhodayaḥ  /<BR>
ānandaśca śivaścaiva kṣemakaśca dhruvastathā  // KūrmP_1,38.24 //<BR>
plakṣadvīpādiṣu jñeyaḥ śākadvīpāntikeṣu vai  /<BR>
varṇāśramavibhāgena svadharmo muktaye dvijāḥ  // KūrmP_1,38.25 //<BR>
jambudvīpeśvarasyāpi putrāstvāsan mahābalāḥ  /<BR>
agnīdhrasya dvijaśreṣṭhāstannāmāni nibodhata  // KūrmP_1,38.26 //<BR>
nābhiḥ kiṃpuruṣaścaiva tathā haririlāvṛtaḥ  /<BR>
ramyo hiraṇvāṃśca kururbhadrāśvaḥ ketumāhalakaḥ  // KūrmP_1,38.27 //<BR>
jambudvīpeśvaro rājā sa cāgnīdhro mahāmatiḥ  /<BR>
vibhajya navadhā tebhyo yathānyāyaṃ dadau punaḥ  // KūrmP_1,38.28 //<BR>
nābhestu dakṣiṇaṃ varṣaṃ himāhvaṃ pradadau punaḥ  /<BR>
hemakūṭaṃ tato varṣaṃ dadau kiṃpuruṣāya tu  // KūrmP_1,38.29 //<BR>
tṛtīyaṃ naiṣadhaṃ varṣaṃ haraye dattavān pitā  /<BR>
ilāvṛtāya pradadau merumadhyamilāvṛtam  // KūrmP_1,38.30 //<BR>
nīlācalāśritaṃ varṣaṃ ramyāya pradadau pitā  /<BR>
śvetaṃ yaduttaraṃ varṣaṃ pitrā dattaṃ hiraṇvate  // KūrmP_1,38.31 //<BR>
yaduttaraṃ śṛṅgavato varṣaṃ tat kuruve dadau  /<BR>
meroḥ pūrveṇa yad varṣaṃ bhadrāśvāya nyavedayat  /<BR>
gandhamādanavarṣaṃ tu ketumālāya dattavān  // KūrmP_1,38.32 //<BR>
varṣeṣveteṣu tān putrānabhiṣicya narādhipaḥ  /<BR>
saṃsārakaṣṭatāṃ jñātvā tapastepe vanaṃ gataḥ  // KūrmP_1,38.33 //<BR>
himāhvayaṃ tu yasyaitannābherāsīnmahātmanaḥ  /<BR>
tasyarṣabho 'bhavat putro marudevyāṃ mahādyutiḥ  // KūrmP_1,38.34 //<BR>
ṛṣabhād bharato jajñe vīraḥ putraśatāgrajaḥ  /<BR>
so 'bhiṣicyarṣabhaḥ putraṃ bharataṃ pṛthivīpatiḥ  /<BR>
vānaprasthāśramaṃ gatvā tapastepe yathāvidhi  // KūrmP_1,38.35 //<BR>
tapasā karṣito 'tyarthaṃ kṛśo dhamanisaṃtataḥ  /<BR>
jñānayogarato bhūtvā mahāpāśupato 'bhavat  // KūrmP_1,38.36 //<BR>
sumatirbharatasyābhūt putraḥ paramadhārmikaḥ  /<BR>
sumatestaijasastasmādindridyumno vyajāyata  // KūrmP_1,38.37 //<BR>
parameṣṭhī sutastasmāt pratīhārastadanvayaḥ  /<BR>
pratiharteti vikhyāta utpannastasya cātmajaḥ  // KūrmP_1,38.38 //<BR>
bhavastasmādathodgīthaḥ prastāvastatsuto 'bhavat  /<BR>
pṛthustatastato rakto raktasyāpi gayaḥ sutaḥ  // KūrmP_1,38.39 //<BR>
naro gayasya tanayastasya putro virāḍabhūt  /<BR>
tasya putro mahāvīryo dhīmāṃstasmādajāyata  // KūrmP_1,38.40 //<BR>
mahānto 'pi tataścābhūd bhauvanastatsuto 'bhavat  /<BR>
tvaṣṭā tvaṣṭuśca virajo rajastasyāpyabhūt sutaḥ  // KūrmP_1,38.41 //<BR>
śatajid rajasastasya jajñe putraśataṃ dvijāḥ  /<BR>
teṣāṃ pradhāno balavān viśvajyotiriti smṛtaḥ  // KūrmP_1,38.42 //<BR>
ārādhya devaṃ brahmāṇaṃ kṣemakaṃ nāma pārthivam  /<BR>
asūta putraṃ dharmajñaṃ mahābāhumarindamam  // KūrmP_1,38.43 //<BR>
ete purastād rājāno mahāsattvā mahaujasaḥ  /<BR>
eṣāṃ vaṃśaprasūtaiśca bhukteyaṃ pṛthivī purā  // KūrmP_1,38.44 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge aṣṭātriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
ataḥ paraṃ pravakṣyāmi saṃkṣepeṇa dvijottamāḥ  /<BR>
trailokyasyāsya mānaṃ vo na śakyaṃ vistareṇa tu  // KūrmP_1,39.1 //<BR>
bhūrloko 'tha bhuvarlokaḥ svarloko 'tha mahastataḥ  /<BR>
janastapaśca satyaṃ ca lokāstvaṇḍodbhavā matāḥ  // KūrmP_1,39.2 //<BR>
sūryācandramasoryāvat kiraṇairavabhāsate  /<BR>
tāvad bhūrloka ākhyātaḥ purāṇe dvijapuṅgavāḥ  // KūrmP_1,39.3 //<BR>
yāvatpramāṇo bhūrloko vistarāt parimaṇḍalāt  /<BR>
bhuvarloko 'pi tāvānsyānmaṇḍalād bhāskarasya tu  // KūrmP_1,39.4 //<BR>
ūrdhvaṃyanmaṇḍalād vyomadhruvoyāvadvyavasthitaḥ  /<BR>
svarlokaḥ sa samākhyātastatra vāyostu nemayaḥ  // KūrmP_1,39.5 //<BR>
āvahaḥ pravahaścaiva tathaivānuvahaḥ paraḥ  /<BR>
saṃvaho vivahaścātha tadūrdhvaṃ syāt parāvahaḥ  // KūrmP_1,39.6 //<BR>
tathā parivahaścordhvaṃ vāyorvai sapta nemayaḥ  /<BR>
bhūmeryojanalakṣe tu bhānorvai maṇḍalaṃ sthitam  // KūrmP_1,39.7 //<BR>
lakṣe divākarasyāpi maṇḍalaṃ śaśinaḥ smṛtam  /<BR>
nakṣatramaṇḍalaṃ kṛtsnaṃ tallakṣeṇa prakāśate  // KūrmP_1,39.8 //<BR>
dvelakṣe hyuttare viprā budho nakṣatramaṇḍalāt  /<BR>
tāvatpramāṇabhāge tu budhasyāpyuśanāḥ sthitaḥ  // KūrmP_1,39.9 //<BR>
aṅgārako 'pi śukrasya tatpramāṇo vyavasthitaḥ  /<BR>
lakṣadvayena bhaumasya sthito devapurohitaḥ  // KūrmP_1,39.10 //<BR>
saurirdvilakṣeṇa guror grahāṇāmatha maṇḍalam  /<BR>
saptarṣimaṇḍalaṃ tasmāllakṣamātre prikāśate  // KūrmP_1,39.11 //<BR>
ṛṣīṇāṃ maṇḍalādūrdhvaṃ lakṣamātre sthito dhruvaḥ  /<BR>
meḍhībhūtaḥ samastasya jyotiścakrasya vai dhruvaḥ  /<BR>
tatra dharmaḥ sa bhagavān viṣṇurnārāyaṇaḥ sthitaḥ  // KūrmP_1,39.12 //<BR>
navayojanasāhastro viṣkambhaḥ savituḥ smṛtaḥ  /<BR>
triguṇastasya vistāro maṇḍalasya pramāṇataḥ  // KūrmP_1,39.13 //<BR>
dviguṇastasya vistārād vistāraḥ śaśinaḥ smṛtaḥ  /<BR>
tulyastayostu svarbhānurbhūtvādhastāt prasarpati  // KūrmP_1,39.14 //<BR>
addhṛtya pṛthivīcchāyāṃ nirmito maṇḍalākṛtiḥ  /<BR>
svarbhānostu vṛhat sthānaṃ tṛtīyaṃ yat tamomayam  // KūrmP_1,39.15 //<BR>
candrasya ṣoḍaśo bhāgo bhārgavasya vidhīyate  /<BR>
bhārgavāt pādahīnastu vijñeyo vai bṛhaspatiḥ  // KūrmP_1,39.16 //<BR>
bṛhaspateḥ pādahīnau vakrasaurāvubhau smṛtau  /<BR>
vistārānmaṇḍalāccaiva pādahīnastayorbudhaḥ  // KūrmP_1,39.17 //<BR>
tārānakṣatrarūpāṇi vapuṣmantīha yāni vai  /<BR>
budhena tāni tulyāni vistārānmaṇḍalāt tathā  // KūrmP_1,39.18 //<BR>
tārānakṣatrarūpāṇi hīnāni tu parasparāt  /<BR>
śatāni pañca catvāri trīṇi dve caiva yojane  // KūrmP_1,39.19 //<BR>
sarvāvaranikṛṣṭāni tārakāmaṇḍalāni tu  /<BR>
yojanānyardhamātrāṇi tebhyo hrasvaṃ na vidyate  // KūrmP_1,39.20 //<BR>
upariṣṭāt trayasteṣāṃ grahā ye dūrasarpiṇaḥ  /<BR>
sauro 'ṅgirāśca vakraśca jñeyā mandavicāriṇaḥ  // KūrmP_1,39.21 //<BR>
tebhyo 'dhastācca catvāraḥ punaranye mahāgrahāḥ  /<BR>
sūryaḥ saumo budhaścaiva bhārgavaścaiva śīghragāḥ  // KūrmP_1,39.22 //<BR>
dakṣiṇāyanamārgastho yadā carati raśmimān  /<BR>
tadā sarvagrahāṇāṃ sa sūryo 'dhastāt prasarpati  // KūrmP_1,39.23 //<BR>
vistīrṇaṃ maṇḍalaṃ kṛtvā tasyordhvaṃ carate śaśī  /<BR>
nakṣatramaṇḍalaṃ kṛtsnaṃ somādūrdhvaṃ prasarpati  // KūrmP_1,39.24 //<BR>
nakṣatrebhyo budhaścordhvaṃ budhādūrdhvaṃ tu bhārgavaḥ  /<BR>
vakrastu bhārgavādūrdhvaṃ vakrādūrdhvaṃ bṛhaspatiḥ  // KūrmP_1,39.25 //<BR>
tasmācchanaiścaro 'puyūrdhvaṃ tasmāt saptarṣimaṇḍalam  /<BR>
ṛṣīṇāṃ caiva saptānāndhru vaścordhvaṃ vyavasthitaḥ  // KūrmP_1,39.26 //<BR>
yojanānāṃ sahastrāṇi bhāskarasya ratho nava  /<BR>
īṣādaṇḍastathaiva syād dviguṇo dvijasattamāḥ  // KūrmP_1,39.27 //<BR>
sārdhakoṭistathā sapta niyutānyadhikāni tu  /<BR>
yojanānāṃ tu tasyākṣastatra cakraṃ pratiṣṭhitam  // KūrmP_1,39.28 //<BR>
trinābhimati pañcāre ṣaṣṇeminyakṣayātmake  /<BR>
saṃvatsarameya kṛtsnaṃ kālacakraṃ pratiṣṭhitam  // KūrmP_1,39.29 //<BR>
catkāriṃśat sahastrāṇi dvitīyo 'kṣo vivasvataḥ  /<BR>
pañcānyāni tu sārdhāni syandanasya dvijottamāḥ  // KūrmP_1,39.30 //<BR>
akṣapramāṇamubhayoḥ pramāṇaṃ tadyugārdhayoḥ  /<BR>
hrasvo 'kṣastadyugārdhena dhruvādhāre rathasya tu  // KūrmP_1,39.31 //<BR>
dvitīye 'kṣe tu taccakraṃ saṃsthitaṃ mānasācale  /<BR>
hayāśca sapta chandāṃsi tannāmāni nibodhata  // KūrmP_1,39.32 //<BR>
gāyatrī ca bṛhatyuṣṇik jagatī paṅktireva ca  /<BR>
anaṣṭup triṣṭubityuktāśchandāṃsi harayo hareḥ  // KūrmP_1,39.33 //<BR>
mānasopari māhendrī prācyāṃ diśi mahāpurī  /<BR>
dakṣiṇe na yamasyātha varuṇasya tu paścime  // KūrmP_1,39.34 //<BR>
uttareṇa tu somasya tannāmāni nibodhata  /<BR>
amarāvatī saṃyamanī sukhā caiva vibhā kramāt  // KūrmP_1,39.35 //<BR>
kāṣṭhāṃ gato dakṣiṇataḥ kṣipteṣuriva sarpati  /<BR>
jyotiṣāṃ cakramādāya devadevaḥ prajāpatiḥ  // KūrmP_1,39.36 //<BR>
divasasya ravirmadhye sarvakālaṃ vyavasthitaḥ  /<BR>
saptadvīpeṣu viprendrā niśāmadhyasya saṃmukham  // KūrmP_1,39.37 //<BR>
udayāstamane caiva sarvakālaṃ tu saṃmukhe  /<BR>
aśeṣāsu diśāsveva tathaiva vidiśāsu ca  // KūrmP_1,39.38 //<BR>
kulālacakraparyanto bhramanneṣa yatheśvaraḥ  /<BR>
karotyahastathā rātriṃ vimuñcan medinīṃ dvijāḥ  // KūrmP_1,39.39 //<BR>
divākarakarairetat pūritaṃ bhuvanatrayam  /<BR>
trailokyaṃ kathitaṃ sadbhirlokānāṃ munipuṅgavāḥ  // KūrmP_1,39.40 //<BR>
ādityamūlamakhilaṃ trilokaṃ nātra saṃśayaḥ  /<BR>
bhavatyasmāt jagat kṛtsnaṃ sadevāsuramānuṣam  // KūrmP_1,39.41 //<BR>
rudrendropendracandrāṇāṃ viprendrāṇāṃ divaukasām  /<BR>
dyutirdyutimatāṃ kṛtsnaṃ yattejaḥ sārvalaukikam  // KūrmP_1,39.42 //<BR>
sarvātmā sarvalokeśo mahādevaḥ prajāpatiḥ  /<BR>
sūrya eva trilokasya mūlaṃ paramadaivatam  // KūrmP_1,39.43 //<BR>
dvādaśānye tathādityā devāste ye 'dhikāriṇaḥ  /<BR>
nirvahanti padaṃ tasya tadaṃśā viṣṇumūrtayaḥ  // KūrmP_1,39.44 //<BR>
sarve namasyanti sahastrabhānuṃ<BR>
gandharvadevoragakinvannarādyāḥ  /<BR>
yajanti yajñairvividhairdvijendrā-<BR>
śchandomayaṃ brahmamayaṃ purāṇam  // KūrmP_1,39.45 //<BR>
iti śrīkūrmapurāṇe ṣaṭsāhastryāṃ saṃhitāryā pūrvavibhāge ekonacatvāriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
sa ratho 'dhiṣṭhito devairādityairvasubhistathā  /<BR>
gandharvairapsarobhiśca grāmaṇīsarparākṣasaiḥ  // KūrmP_1,40.1 //<BR>
dhātār'yamātha mitraśca varuṇaḥ śakra eva ca  /<BR>
vivasvānatha pūṣā ca parjanyaścāṃśureva ca  // KūrmP_1,40.2 //<BR>
bhagastvaṣṭā ca viṣṇuśca dvādaśaite divākarāḥ  /<BR>
āpyāyanti vai bhānuṃ vasantādiṣu vai kramāt  // KūrmP_1,40.3 //<BR>
pulastyaḥ pulahaścātrirvasiṣṭhaścāṅgirā bhṛguḥ  /<BR>
bharadvājo gautamaśca kaśyapaḥ kratureva ca  // KūrmP_1,40.4 //<BR>
jamadagniḥ kauśikaśca munayo brahmavādinaḥ  /<BR>
stuvanti devaṃ vividhaiśchandobhiste yathākramam  // KūrmP_1,40.5 //<BR>
rathakṛcca rathaujśca rathacitraḥ subāhukaḥ  /<BR>
rathasvano 'tha varuṇaḥ suṣeṇaḥ senajit tathā  // KūrmP_1,40.6 //<BR>
tārkṣyaścāriṣṭanemiśca rathajit satyajit tathā  /<BR>
grāmaṇyo devadevasya kurvate 'bhīśusaṃgraham  // KūrmP_1,40.7 //<BR>
atha hetiḥ prahetiśca pauruṣeyo vadhastathā  /<BR>
sarpo vyāghrastathāpaśca vāto vidyud divākaraḥ  // KūrmP_1,40.8 //<BR>
brahmopetaśca viprendrā yajñopetastathaiva ca  /<BR>
rākṣasapravarā hyete prayānti purataḥ kramāt  // KūrmP_1,40.9 //<BR>
vāsukiḥ kaṅkanīraśca takṣakaḥ sarpapuṅgavaḥ  /<BR>
elāpatraḥ śaṅkhapālastathairāvatasaṃjñitaḥ  // KūrmP_1,40.10 //<BR>
dhanañjayo mahāpadmastathā karkoṭako dvijāḥ  /<BR>
kambalāśvataraścaiva vahantyenaṃ yathākramam  // KūrmP_1,40.11 //<BR>
tumbururnārado hāhā hūhūrviśvāvasustathā  /<BR>
ugraseno vasurucirarvāvasurathāparaḥ  // KūrmP_1,40.12 //<BR>
citrasenastathorṇāyurdhṛtarāṣṭro dvijottamāḥ  /<BR>
sūryavarcā dvādaśaite gandharvā gāyatāṃ varāḥ  /<BR>
gāyanti vividhairgānairbhānuṃ ṣaḍjādibhiḥ kramāt  // KūrmP_1,40.13 //<BR>
kratusthalāpsarovaryā tathānyā puñjikasthalā  /<BR>
menakā sahajanyā ca pramlocā ca dvijottamāḥ  // KūrmP_1,40.14 //<BR>
anumlocā ghṛtīcī ca viśvācī corvaśī tathā  /<BR>
anyā ca pūrvacittiḥ syādanyā caiva tilottamā  // KūrmP_1,40.15 //<BR>
tāṇḍavairvividhairenaṃ vasantādiṣu vai kramāt  /<BR>
toṣayanti mahādevaṃ bhānumātmānamavyayam  // KūrmP_1,40.16 //<BR>
evaṃ devā vasantyarke dvau dvau māsau krameṇa tu  /<BR>
sūryamāpyāyayantyete tejasā tejasāṃ nidhim  // KūrmP_1,40.17 //<BR>
grathitaiḥ svairvacobhistu stuvanti munayo ravim  /<BR>
gandharvāpsarasaścainaṃ nṛtyageyairupāsate  // KūrmP_1,40.18 //<BR>
grāmaṇīyakṣabhūtāni kurvate 'bhīṣusaṃgraham  /<BR>
sarpā vahanti deveśaṃ yātudhānāḥ prayānti ca  // KūrmP_1,40.19 //<BR>
bālakhilyā nayantyastaṃ parivāryodayād ravim  /<BR>
ete tapanti varṣanti bhānti vānti sṛjanti ca  /<BR>
bhūtānāmaśubhaṃ karma vyapohantīha kīrtitāḥ  // KūrmP_1,40.20 //<BR>
ete sahaiva sūryeṇa bhramanti divi sānugāḥ  /<BR>
vimāne ca sthito nityaṃ kāmage vātaraṃhasi  // KūrmP_1,40.21 //<BR>
varṣantaśca tapantaśca hlādayantaśca vai prajāḥ  /<BR>
gopayantīha bhūtāni sarvāṇīhāyugakṣayāt  // KūrmP_1,40.22 //<BR>
eteṣāmeva devānāṃ yathāvīryaṃ yathātapaḥ  /<BR>
yathāyogaṃ yathāsattvaṃ sa eṣa tapati prabhuḥ  // KūrmP_1,40.23 //<BR>
ahorātravyavasthānakāraṇaṃ sa prajāpatiḥ  /<BR>
pitṛdevamanuṣyādīn sa sadāpyāyed raviḥ  // KūrmP_1,40.24 //<BR>
tatra devo mahādevo bhāsvān sākṣānmaheśvaraḥ  /<BR>
bhāsate vedaviduṣāṃ nīlagrīvaḥ sanātanaḥ  // KūrmP_1,40.25 //<BR>
sa eṣa devo bhagavān parameṣṭhī prajāpatiḥ  /<BR>
sthānaṃ tad vidurādityaṃ vedajñā vedavigraham  // KūrmP_1,40.26 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge catvāriśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
evameṣa mahādevo devadevaḥ pitāmahaḥ  /<BR>
karoti niyataṃ kālaṃ kālātmā hyaiśvarī tanuḥ  // KūrmP_1,41.1 //<BR>
tasya ye raśmayo viprāḥ sarvalokapradīpakāḥ  /<BR>
teṣāṃ śreṣṭhāḥ punaḥ sapta raśmayo grahayonayaḥ  // KūrmP_1,41.2 //<BR>
suṣumno harikeśaśca viśvakarmā tathaiva ca  /<BR>
viśvavyacāḥ punaścānyaḥ saṃyadvasurataḥ paraḥ  // KūrmP_1,41.3 //<BR>
arvāvasuriti khyātaḥ svarāḍanyaḥ prakīrtitaḥ  /<BR>
supumnaḥ sūryaraśmistu puṣṇāti śiśiradyutim  // KūrmP_1,41.4 //<BR>
tiryagūrdhvapracāro 'sau suṣumnaḥ paripaṭhyate  /<BR>
harikeśastu yaḥ prokto raśmirnakṣatrapoṣakaḥ  // KūrmP_1,41.5 //<BR>
viśvakarmā tathā raśmirbudhaṃ puṣṇāti sarvadā  /<BR>
viśvavyacāstu yo raśmiḥ śukraṃ puṣṇāti nityadā  // KūrmP_1,41.6 //<BR>
saṃyadvasuriti khyātaḥ sa puṣṇāti ca lohitam  /<BR>
vṛhaspatiṃ prapuṣṇāti raśmirarvāvasuḥ prabhoḥ  /<BR>
śanaiścaraṃ prapuṣṇāti saptamastu surāṭ tathā  // KūrmP_1,41.7 //<BR>
evaṃ sūryaprabhāvena sarvā nakṣatratārakāḥ  /<BR>
vardhante vardhitā nityaṃ nityamāpyāyayanti ca  // KūrmP_1,41.8 //<BR>
divyānāṃ pārthivānāṃ ca naiśānāṃ caiva sarvaśaḥ  /<BR>
ādānānnityamādityastejasāṃ tamasāṃ prabhuḥ  // KūrmP_1,41.9 //<BR>
ādatte sa tu nāḍīnāṃ sahastreṇa samantataḥ  /<BR>
nādeyāṃścaiva sāmudrān kūpyāṃścaiva sahastradṛk  /<BR>
sthāvarāñjaṅgamāṃścaiva yacca kulyādikaṃ payaḥ  // KūrmP_1,41.10 //<BR>
tasya raśmisahastraṃ tacchītavarṣoṣṇanistravam  /<BR>
tāsāṃ catuḥ śataṃ nāḍyo varṣante citramūrtayaḥ  // KūrmP_1,41.11 //<BR>
vandanāścaiva yājyāśca ketanā bhūtanāstathā  /<BR>
amṛtā nāma tāḥ sarvā raśmayo vṛṣṭisarjanāḥ  // KūrmP_1,41.12 //<BR>
himodvāhāśca tā nāḍyo raśmayastriśataṃ punaḥ  /<BR>
raśmyo meṣyaśca pauṣyaśca hlādinyo himasarjanāḥ  /<BR>
candrāstā nāmataḥ sarvāḥ pītābhāḥ syurgabhastayaḥ  // KūrmP_1,41.13 //<BR>
śukrāśca kakubhaścaiva gāvo viśvabhṛtastathā  /<BR>
śukrāstā nāmataḥ sarvāstrividhā gharmasarjanāḥ  // KūrmP_1,41.14 //<BR>
samaṃ bibharti tābhiḥ sa manuṣyapitṛdevatāḥ  /<BR>
manuṣyānauṣadheneha svadhayā ca pitṝnapi  /<BR>
amṛtena surān sarvāṃstribhistrariṃstarpayatyasau  // KūrmP_1,41.15 //<BR>
vasante graiṣmike caiva śataiḥ sa tapati tribhiḥ  /<BR>
śaradyapi ca varṣāsu caturbhaiḥ saṃpravarṣati  /<BR>
hemante śiśire caiva himamutsṛjati tribhiḥ  // KūrmP_1,41.16 //<BR>
varuṇo māghamāse tu sūryaḥ pūṣā tu phalgune  /<BR>
caitre māsi bhavedaṃśo dhātā vaiśākhatāpanaḥ  // KūrmP_1,41.17 //<BR>
jyeṣṭhāmūle bhavedindraḥ āṣāḍhe savitā raviḥ  /<BR>
vivasvān śrāvaṇe māsi prauṣṭhapadyāṃ bhagaḥ smṛtaḥ  // KūrmP_1,41.18 //<BR>
parjanyo 'śvayuji tvaṣṭākārtike māsi bhāskaraḥ  /<BR>
mārgaśīrṣa bhavenmitraḥ pauṣe viṣṇuḥ sanātanaḥ  // KūrmP_1,41.19 //<BR>
pañcaraśmisahastrāṇi varuṇasyārkakarmaṇi  /<BR>
ṣaḍbhiḥ sahastraiḥ pūṣā tu devoṃśaḥ saptabhistathā  // KūrmP_1,41.20 //<BR>
dhātāṣṭabhiḥ sahastraistu navabhistu śatakratuḥ  /<BR>
vivasvān daśabhiḥ pāti pātyekādaśabhirbhagaḥ  // KūrmP_1,41.21 //<BR>
saptabhistapate mitrastvaṣṭā caivāṣṭabhistapet  /<BR>
aryamā daśabhaiḥ pāti parjanyo navabhistapet  /<BR>
ṣaḍbhī raśmisahastraistu viṣṇustapati viśvasṛk  // KūrmP_1,41.22 //<BR>
vasante kapilaḥ sūryo grīṣme kāñcanasaprabhaḥ  /<BR>
śveto varṣāsu varṇena pāṇḍuraḥ śaradi prabhuḥ  /<BR>
hemante tāmravarṇaḥ syācchiśire lohito raviḥ  // KūrmP_1,41.23 //<BR>
oṣadhīṣu balaṃ dhatte svadhāmapi pitṛṣvatha  /<BR>
sūryo 'maratvamamṛte trayaṃ triṣu niyacchati  // KūrmP_1,41.24 //<BR>
anye cāṣṭau grahā jñeyāḥ sūryeṇādhiṣṭhitā dvijāḥ  /<BR>
candramāḥ somaputraśca śukraścaiva bṛhaspatiḥ  /<BR>
bhaumo mandastathā rāhuḥ ketumānapi cāṣṭamaḥ  // KūrmP_1,41.25 //<BR>
sarve dhruve nibaddhā vai grahāste vātaraśmibhiḥ  /<BR>
bhrāmyamāṇā yathāyogaṃ bhramantyanudivākaram  // KūrmP_1,41.26 //<BR>
alātacakravad yānti vātacakreritā dvijāḥ  /<BR>
yasmād vahati tān vāyuḥ pravahastena sa smṛtaḥ  // KūrmP_1,41.27 //<BR>
rathastricakraḥ somasya kundābhāstasya vājinaḥ  /<BR>
vāmadakṣiṇato yuktā daśa tena niśākaraḥ  // KūrmP_1,41.28 //<BR>
vīthyāśrayāṇi carati nakṣatrāṇi raviryathā  /<BR>
hrāsavṛddhī ca viprendrā dhruvādhārāṇi sarvadā  // KūrmP_1,41.29 //<BR>
sa somaḥ śuklapakṣe tu bhāskare parataḥ sthite  /<BR>
āpūryate parasyāntaḥ satataṃ divasakramāt  // KūrmP_1,41.30 //<BR>
kṣīṇāyitaṃ suraiḥ somamāpyāyati nityadā  /<BR>
ekena raśminā viprāḥ suṣumnākhyena bhāskaraḥ  // KūrmP_1,41.31 //<BR>
eṣā sūryasya vīryeṇa somasyāpyāyitā tanuḥ  /<BR>
paurṇamāsyāṃ sa dṛśyeta saṃpūrṇe divasakramāt  // KūrmP_1,41.32 //<BR>
saṃpūrṇamardhamāsena taṃ somamamṛtātmakam  /<BR>
pibanti devatā viprā yataste 'mṛtabhojanāḥ  // KūrmP_1,41.33 //<BR>
tataḥ pañcadaśe bhāge kiñcicchiṣṭe kalātmake  /<BR>
aparāhṇe pitṛgaṇā jaghanyaṃ paryupāsate  // KūrmP_1,41.34 //<BR>
pibanti dvikalaṃ kālaṃ śiṣṭā tasya kalā tuyā  /<BR>
sudhāmṛtamayīṃ puṇyāṃ tāmandoramṛtātmikām  // KūrmP_1,41.35 //<BR>
niḥ sṛtaṃ tadamāvāsyāṃ gabhastibhyaḥ svadhāmṛtam  /<BR>
māsatṛptimapāpyagryāṃ pitaraḥ santi nirvṛtāḥ  // KūrmP_1,41.36 //<BR>
na somasya vināśaḥ syāt sudhā devaistu pīyate  /<BR>
evaṃ sūryanimittasya kṣayo vṛddhiśca sattamāḥ  // KūrmP_1,41.37 //<BR>
somaputrasya cāṣṭābhirvājibhirvāyuvegibhiḥ  /<BR>
vārijaiḥ syandano yuktastenāsau yāti sarvataḥ  // KūrmP_1,41.38 //<BR>
śukrasya bhūmijairaśvaiḥ syandano daśabhirvṛtaḥ  /<BR>
aṣṭabiścātha bhaumasya ratho haimaḥ suśobhanaḥ  // KūrmP_1,41.39 //<BR>
bṛhaspaterathāṣṭāśvaḥ syandano hemanirmitaḥ  /<BR>
rathastamomayo 'ṣṭāśvo mandasyāyasanirmitaḥ  /<BR>
svarbhānorbhāskarāreśca tathā ṣaḍbhirhayairvṛtaḥ  // KūrmP_1,41.40 //<BR>
ete mahāgrahāṇāṃ vai samākhyātā rathā nava  /<BR>
sarve dhruve mahābhāgā nibaddhā vātaraśmibhiḥ  // KūrmP_1,41.41 //<BR>
graharkṣatārādhiṣṇyāni dhruve baddhānyeśeṣataḥ  /<BR>
bhramanti bhrāmayantyenaṃ sarvāṇyanilaraśmibhiḥ  // KūrmP_1,41.42 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge ekacatvāriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
dhruvādūrdhvaṃ maharlokaḥ koṭiyojanavistṛtaḥ  /<BR>
kalpādhikāriṇastatra saṃsthitā dvijapuṅgavāḥ  // KūrmP_1,42.1 //<BR>
janaloko maharlokāt tathā koṭidvayātamakaḥ  /<BR>
sanandanādayastatra saṃsthitā brahmaṇaḥ sutāḥ  // KūrmP_1,42.2 //<BR>
jalokāt tapolokaḥ koṭitrayasamanvitaḥ  /<BR>
vairājāstatra vai devāḥ sthitā dāhavivarjitāḥ  // KūrmP_1,42.3 //<BR>
prājāpatyāt satyalokaḥ koṭiṣaṭkena saṃyutaḥ  /<BR>
apunarmārakāstatra brahmalokastu sa smṛtaḥ  // KūrmP_1,42.4 //<BR>
atra lokagururbrahmā viśvātmā viśvatomukhaḥ  /<BR>
āste sa yogibhirnityaṃ pītvā yogāmṛtaṃ param  // KūrmP_1,42.5 //<BR>
viśanti yatayaḥ śāntā naiṣṭhikā brahmacāriṇaḥ  /<BR>
yoginastāpasāḥ siddhā jāpakāḥ parameṣṭhinam  // KūrmP_1,42.6 //<BR>
dvāraṃ tadyogināmekaṃ gacchatāṃ paramaṃ padam  /<BR>
tatra gatvā na śocanti sa viṣṇuḥ sa ca śaṅkaraḥ  // KūrmP_1,42.7 //<BR>
sūryakoṭipratīkāśaṃ puraṃ tasya durāsadam  /<BR>
na me varṇayituṃ śakyaṃ jvālāmālāsamākulam  // KūrmP_1,42.8 //<BR>
tatra nārāyaṇasyāpi bhavanaṃ brahmaṇaḥ pure  /<BR>
śete tatra hariḥ śrīmān māyī māyāmayaḥ paraḥ  // KūrmP_1,42.9 //<BR>
sa viṣṇulokaḥ kathitaḥ punarāvṛttivarjitaḥ  /<BR>
yānti tatra mahātmāno ye prapannā janārdanam  // KūrmP_1,42.10 //<BR>
ūrdhvaṃ tad brahmasadanāt puraṃ jyotirmayaṃ śubham  /<BR>
vahninā ca parikṣiptaṃ tatrāste bhagavān bhavaḥ  // KūrmP_1,42.11 //<BR>
devyā saha mahādevaścintyamāno manīṣibhiḥ  /<BR>
yogibhiḥ śatasāhastrairbhūtai rudraiśca saṃvṛtaḥ  // KūrmP_1,42.12 //<BR>
tatra te yānti niyatā dvijā vai brahmacāriṇaḥ  /<BR>
madādevaparāḥ śāntāstāpasā brahmavādinaḥ  // KūrmP_1,42.13 //<BR>
nirmamā nirahaṅkārāḥ kāmakrodhavivarjitāḥ  /<BR>
drakṣyanti brahmaṇā yuktā rudralokaḥ sa vai smṛtaḥ  // KūrmP_1,42.14 //<BR>
ete sapta mahālokāḥ pṛthivyāḥ parikīrtitāḥ  /<BR>
mahātalādayaścādhaḥ pātālāḥ santi vai dvijāḥ  // KūrmP_1,42.15 //<BR>
mahātalaṃ ca pātālaṃ sarvaratnopaśobhitam  /<BR>
prāsādairvividhaiḥ śubhrairdevatāyatanairyutam  // KūrmP_1,42.16 //<BR>
anantena ca saṃyuktaṃ mucukundena dhīmatā  /<BR>
nṛpeṇa balinā caiva pātālasvargavāsinā  // KūrmP_1,42.17 //<BR>
śailaṃ rasātalaṃ viprāḥ śārkaraṃ hi talātalam  /<BR>
pītaṃ sutalamityuktaṃ nitalaṃ vidrumaprabham  /<BR>
sitaṃ hi vitalaṃ proktaṃ talaṃ caiva sitetaram  // KūrmP_1,42.18 //<BR>
suparṇena muniśreṣṭhāstathā vāsukinā śubham  /<BR>
rasātalamiti khyātaṃ tathānyaiśca niṣevitam  // KūrmP_1,42.19 //<BR>
virocanahiraṇyākṣatakṣakādyaiśca sevitam  /<BR>
talātalamiti khyātaṃ sarvaśobhāsamanvitam  // KūrmP_1,42.20 //<BR>
vainateyādibhiścaiva kālanemipurogamaiḥ  /<BR>
pūrvadevaiḥ samākīrṇaṃ sutalaṃ ca tathāparaiḥ  // KūrmP_1,42.21 //<BR>
nitalaṃ yavanādyaiśca tārakāgnimukhaistathā  /<BR>
mahāntakādyairnāgaiśca prahmādenāsureṇa ca  // KūrmP_1,42.22 //<BR>
vitalaṃ caiva vikhyātaṃ kambalāhīndrasevitam  /<BR>
mahājambhena vīreṇa hayagrīveṇa vai tathā  // KūrmP_1,42.23 //<BR>
śaṅkukarṇena saṃbhinnaṃ tathā namucipūrvakaiḥ  /<BR>
tathānyairvivadhairnāgaistalaṃ caiva suśobhanam  // KūrmP_1,42.24 //<BR>
teṣāmadhastānnarakā māyādyāḥ parikīrtitāḥ  /<BR>
pāpinasteṣu pacyante na te varṇayituṃ kṣamāḥ  // KūrmP_1,42.25 //<BR>
pātālānāmadhaścāste śeṣākhyā vaiṣṇavī tanuḥ  /<BR>
kālāgnirudro yogātmā nārasiṃho 'pi mādhavaḥ  // KūrmP_1,42.26 //<BR>
yo 'nantaḥ paṭhyete devo nāgarūpī janārdanaḥ  /<BR>
tadādhāramidaṃ sarvaṃ sa kālāgnimapāśritaḥ  // KūrmP_1,42.27 //<BR>
tamāviśya mahāyogī kālastadvadanotthitaḥ  /<BR>
viṣajvālāmayo 'nte 'sau jagat saṃharati svayam  // KūrmP_1,42.28 //<BR>
sahastramāyo 'pratimaḥ saṃhartā śaṅkarodbhavaḥ  /<BR>
tāmasī śāṃbhavī mūrtiḥ kālo lokaprakālanaḥ  // KūrmP_1,42.29 //<BR>
<BR>
itī śrīkūrmapurāṇe ṣaṭsāhastryāṃ saṃhitāyāṃ pūrvavibhāge dvicatvāriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
etad brahmāṇḍamākhyātaṃ caturdaśavidhaṃ mahat  /<BR>
ataḥ paraṃ pravakṣyāmi bhūrlokasyāsya nirṇayam  // KūrmP_1,43.1 //<BR>
jambudvīpaḥ pradhāno 'yaṃ plakṣaḥ śālmala eva ca  /<BR>
kuśaḥ krauñcaśca śākaśca puṣkaraścaiva saptamaḥ  // KūrmP_1,43.2 //<BR>
ete sapta mahādvīpāḥ samudraiḥ saptabhirvṛtāḥ  /<BR>
dvīpād dvīpo mahānuktaḥ sāgarādapi sāgaraḥ  // KūrmP_1,43.3 //<BR>
kṣārodekṣurasodaśca surodaśca ghṛtodakaḥ  /<BR>
dadhyodaḥ kṣīrasalilaḥ svādūdaśceti sāgarāḥ  // KūrmP_1,43.4 //<BR>
pañcāśatkoṭivistīrṇā sasamudrā dharā smṛtā  /<BR>
dvīpaiśca saptabhiryuktā yojanānāṃ samāsataḥ  // KūrmP_1,43.5 //<BR>
jambūdvīpaḥ samastānāṃ dvīpānāṃ madhyataḥ śubhaḥ  /<BR>
tasya madhye mahāmerurviśrutaḥ kanakaprabhaḥ  // KūrmP_1,43.6 //<BR>
caturaśītisāhastro yojanaistasya cocchrayaḥ  /<BR>
praviṣṭaḥ ṣoḍaśādhastāddvātriṃśanmūrdhni vistṛtaḥ  // KūrmP_1,43.7 //<BR>
mūle ṣoḍaśasāhastro vistārastasya sarvataḥ  /<BR>
bhūpadmāsyāsya śailo 'sau karṇikātvena saṃsthitaḥ  // KūrmP_1,43.8 //<BR>
himavān hemakūṭaśca niṣadhaścāsya dakṣiṇe  /<BR>
nīlaḥ śvetaśca śṛṅgī ca uttare varṣaparvatāḥ  // KūrmP_1,43.9 //<BR>
lakṣapramāṇau dvau madhye daśahīnāstathā pare  /<BR>
sahastradvitayocchrāyāstāvadvistāriṇaśca te  // KūrmP_1,43.10 //<BR>
bhārataṃ dakṣiṇaṃ varṣaṃ tataḥ kiṃpuruṣaṃ smṛtam  /<BR>
harivarṣaṃ tathaivānyanmerordakṣiṇato dvijāḥ  // KūrmP_1,43.11 //<BR>
ramyakaṃ cottaraṃ varṣaṃ tasyaivānuhiraṇmayam  /<BR>
uttarāḥ kuravaścaiva yathaite bharatāstathā  // KūrmP_1,43.12 //<BR>
navasāhastramekaikameteṣāṃ dvijasattamāḥ  /<BR>
ilāvṛtaṃ ca tanmadhye tanmadhye merurucchritaḥ  // KūrmP_1,43.13 //<BR>
meroścaturdiśaṃ tatra navasāhastravistṛtam  /<BR>
ilāvṛtaṃ mahābhāgāścātvārastatra parvatāḥ  /<BR>
viṣkambhā racitā meroryojanāyutamucchritāḥ  // KūrmP_1,43.14 //<BR>
pūrveṇa mandaro nāma dakṣiṇe gandhamādanaḥ  /<BR>
vipulaḥ paścime pārśve supārśvaścottare smṛtaḥ  // KūrmP_1,43.15 //<BR>
kadambasteṣu jambuśca pippalo vaṭa eva ca  /<BR>
jambūdvīpasya sā jambūrnāmaheturmaharṣayaḥ  // KūrmP_1,43.16 //<BR>
mahāgajapramāṇāni jambvāstasyāḥ phalāni ca  /<BR>
patanti bhūbhṛtaḥ pṛṣṭhe śīryamāṇāni sarvataḥ  // KūrmP_1,43.17 //<BR>
rasena tasyāḥ prakhyātā tatra jambūnadīti vai  /<BR>
sarit pravartate cāpi pīyate tatra vāsibhiḥ  // KūrmP_1,43.18 //<BR>
na svedo na ca daurgandhyaṃ na jarā nendriyakṣayaḥ  /<BR>
tatpānāt susthamanasāṃ narāṇāṃ tatra jāyate  // KūrmP_1,43.19 //<BR>
tīramṛttatra saṃprāpya vāyunā suviśoṣitā  /<BR>
jāmbūnadākhyaṃ bhavati suvarṇaṃ siddhabhūṣaṇam  // KūrmP_1,43.20 //<BR>
bhadrāśvaḥ pūrvato meroḥ ketumālaśca paścime  /<BR>
varṣe dve tu muniśreṣṭhāstayormadhye ilāvṛtam  // KūrmP_1,43.21 //<BR>
vanaṃ caitrarathaṃ pūrve dakṣiṇe gandhamādanam  /<BR>
vaibhrājaṃ paścime vidyāduttare saviturvanam  // KūrmP_1,43.22 //<BR>
aruṇodaṃ mahābhadramasitodaṃ ca mānasam  /<BR>
sarāṃsyetāni catvāri devayogyāni sarvadā  // KūrmP_1,43.23 //<BR>
sitāntaśca kumudvāṃśca kururī mālyavāṃstathā  /<BR>
vaikaṅko maṇiśailaśca ṛkṣavāṃścācalottamāḥ  // KūrmP_1,43.24 //<BR>
mahānīlo 'tha rucakaḥ sabindurmandarastathā  /<BR>
veṇumāṃścaiva meghaśca niṣadho devaparvataḥ  /<BR>
ityete devaracitāḥ siddhāvāsāḥ prakīrtitāḥ  // KūrmP_1,43.25 //<BR>
aruṇodasya sarasaḥ pūrvataḥ kesarācalaḥ  /<BR>
trikūṭaśikharaścaiva pataṅgo rucakastathā  // KūrmP_1,43.26 //<BR>
niṣadho vasudhāraśca kaliṅgastriśikhaḥ śubhaḥ  /<BR>
samūlo vasudhāraśca kuravaścaiva sānumān  // KūrmP_1,43.27 //<BR>
tāmrātaśca viśālaśca kumudo veṇurvataḥ  /<BR>
ekaśṛṅgo mahāśailo gajaśailaḥ piśācakaḥ  // KūrmP_1,43.28 //<BR>
pañcaśailo 'tha kailāso himavāṃśacācalottamaḥ  /<BR>
ityete devacaritā utkaṭāḥ parvatottamāḥ  // KūrmP_1,43.29 //<BR>
mahābhadrasya saraso dakṣiṇe kesarācalaḥ  /<BR>
śikhivāsaśca vaidūryaḥ kapilo gandhamādanaḥ  // KūrmP_1,43.30 //<BR>
jārudhiśca sugandhiśca śrīśṛṅgaścācalottamaḥ  /<BR>
supārśvaśca supakṣaśca kaṅkaḥ kapila eva ca  // KūrmP_1,43.31 //<BR>
piñjaro bhadraśailaśca surasaśca mahābalaḥ  /<BR>
añjano madhumāṃstadvat kumudo mukuṭastathā  // KūrmP_1,43.32 //<BR>
sahastraśikharaścaiva pāṇḍuraḥ kṛṣṇa eva ca  /<BR>
pārijāto mahāśailastathaiva kapilodakaḥ  // KūrmP_1,43.33 //<BR>
suṣeṇaḥ puṇḍarīkaśca mahāmeghastathaiva ca  /<BR>
ete parvatarājānaḥ siddhagandharvasevitāḥ  // KūrmP_1,43.34 //<BR>
asitodasya sarasaḥ paścime kesarācalaḥ  /<BR>
śaṅkhakūṭo 'tha vṛṣabho haṃso nāgastathā paraḥ  // KūrmP_1,43.35 //<BR>
kālāñjanaḥ śukraśailo nīlaḥ kamala eva ca  /<BR>
puṣpakaśca sumeghaśca vārāho virajāstathā  /<BR>
mayūraḥ kapilaścaiva mahākapila eva ca  // KūrmP_1,43.36 //<BR>
ityete devagandharvasiddhasaṅghaniṣevitāḥ  /<BR>
saraso mānasasyeha uttare kesarācalāḥ  // KūrmP_1,43.37 //<BR>
eteṣāṃ śailamukhyānāmantareṣu yathākramam  /<BR>
santi caivāntaradroṇyaḥ sarāṃsi ca vanāni ca  // KūrmP_1,43.38 //<BR>
vasanti tatra munayaḥ siddhāśca brahmabhāvitāḥ  /<BR>
prasannāḥ śāntarajasaḥ sarvaduḥ khavivarjitāḥ  // KūrmP_1,43.39 //<BR>
<BR>
iti śrīkūrmapurāṇe ṣaṭsāhastryāṃ sahitāyāṃ pūrvavibhāge tricatvāriśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
caturdaśasahastraṇi yojanānāṃ mahāpurī  /<BR>
merorupari vikhyātā devadevasya vedhasaḥ  // KūrmP_1,44.1 //<BR>
tatrāste bhagavān brahmā viśvātmā viśvabhāvanaḥ  /<BR>
upāsyamāno yogīndrairmunīndropendraśaṅkaraiḥ  // KūrmP_1,44.2 //<BR>
tatra deveśvareśānaṃ viśvātmānaṃ prajāpatim  /<BR>
sanatkumāro bhagavānupāste nityameva hi  // KūrmP_1,44.3 //<BR>
sa siddhairṛṣigandharvaiḥ pūjyamānaḥ surairapi  /<BR>
samāste yogayuktatmā pītvā tatparamāmṛtam  // KūrmP_1,44.4 //<BR>
tatra devādidevasya śaṃbhoramitatejasaḥ  /<BR>
dīptamāyatanaṃ śubhraṃ purastād brahmaṇaḥ sthitam  // KūrmP_1,44.5 //<BR>
divyakāntisamāyuktaṃ caturdhāraṃ suśobhanam  /<BR>
maharṣigaṇasaṃkīrṇaṃ brahmavidbhirniṣevitam  // KūrmP_1,44.6 //<BR>
devyā saha mahādevaḥ śaśāṅkārkāgnilocanaḥ  /<BR>
ramate tatra viśveśaḥ pramathaiḥ pramatheśvaraḥ  // KūrmP_1,44.7 //<BR>
tatra vedavidaḥ śāntā munayo brahmacāriṇaḥ  /<BR>
pūjayanti mahādevaṃ tāpasāḥ satyavādinaḥ  // KūrmP_1,44.8 //<BR>
teṣāṃ sākṣānmahādevo munīnāṃ brahmavādinām  /<BR>
gṛhṇāti pūjāṃ śirasā pārvatyā parameśvaraḥ  // KūrmP_1,44.9 //<BR>
tatraiva parvatavare śakrasya paramā purī  /<BR>
nāmnāmarāvatī pūrve sarvaśobhāsamanvitā  // KūrmP_1,44.10 //<BR>
tamindramapsaraḥ saṅghā gandharvā gītatatparāḥ  /<BR>
upāsate sahastrākṣaṃ devāstatra sahastraśaḥ  // KūrmP_1,44.11 //<BR>
ye dhārmikā vedavido yāgahomaparāyaṇāḥ  /<BR>
teṣāṃ tat paramaṃ sthānaṃ devānāmapi durlabham  // KūrmP_1,44.12 //<BR>
tasya dakṣiṇadigbhāge vahneramitatejasaḥ  /<BR>
tejovatī nāma purī divyāścaryasamanvitā  // KūrmP_1,44.13 //<BR>
tatrāste bhagavān vahnirbhrājamānaḥ svatejasā  /<BR>
japināṃ homināṃ sthānaṃ dānavānāṃ durāsadam  // KūrmP_1,44.14 //<BR>
dakṣiṇe parvatavare yamasyāpi mahāpurī  /<BR>
nāmnā saṃyamanī divyā siddhagandharvasevitā  // KūrmP_1,44.15 //<BR>
tatra vaivasvataṃ devaṃ devādyāḥ paryupāsate  /<BR>
sthānaṃ tat satyasaṃdhānāṃ loke puṇyakṛtāṃ nṛṇām  // KūrmP_1,44.16 //<BR>
tasyāstu paścime bhāge nirṛtestu mahātmanaḥ  /<BR>
rakṣovatī nāma purī rākṣasaiḥ sarvato vṛtā  // KūrmP_1,44.17 //<BR>
tatra taṃ nirṛtiṃ devaṃ rākṣasāḥ paryupāsate  /<BR>
gacchanti tāṃ dharmaratā ye vai tāmasavṛttayaḥ  // KūrmP_1,44.18 //<BR>
paścime parvatavare varuṇasya mahāpurī  /<BR>
nāmnā suddhavatī puṇyā sarvakāmardhisaṃyutā  // KūrmP_1,44.19 //<BR>
tatrāpsarogaṇaiḥ siddhaiḥ sevyamāno 'marādhipaḥ  /<BR>
āste sa varuṇo rājā tatra gacchanti ye 'mbudāḥ  /<BR>
tīrthayātrāparī nityaṃ ye ca loke 'dhamarṣiṇaḥ  // KūrmP_1,44.20 //<BR>
tasyā uttaradigbhāge vāyorapi mahāpurī  /<BR>
nāmnā gandhavatī puṇyā tatrāste 'sau prabhañjanaḥ  // KūrmP_1,44.21 //<BR>
apsarogaṇagandharvaiḥ sevyamāno 'maraprabhuḥ  /<BR>
prāṇāyāmaparāmartyāsthānantadyānti śāśvatam  // KūrmP_1,44.22 //<BR>
tasyāḥ pūrveṇa digbhāge somasya paramā purī  /<BR>
nāmnā kāntimatī śubhrā tatra somo virājate  // KūrmP_1,44.23 //<BR>
tatra ye bhoganiratā svadharmaṃ puryapāsate  /<BR>
teṣāṃ tad racitaṃ sthānaṃ nānābhogasamanvitam  // KūrmP_1,44.24 //<BR>
tasyāśca pūrvadigbhāge śaṅkarasya mahāpurī  /<BR>
nāmnā yaśovatī puṇyā sarveṣāṃ sudurāsadā  // KūrmP_1,44.25 //<BR>
tatreśānasya bhavanaṃ rudraviṣṇutanoḥ śubham  /<BR>
ghameśvarasya vipulaṃ tatrāste sa gaṇairvṛtaḥ  // KūrmP_1,44.26 //<BR>
tatra bhogābhilipsūnāṃ bhaktānāṃ parameṣṭhinaḥ  /<BR>
nivāsaḥ kalpitaḥ pūrvaṃ devadevena śūlinā  // KūrmP_1,44.27 //<BR>
viṣṇupādād viniṣkrāntā plāvayitvendumaṇḍalam  /<BR>
samantād brahmaṇaḥ puryāṃ gaṅgā patati vai divaḥ  // KūrmP_1,44.28 //<BR>
sā tatra patitā dikṣu caturdhā hyabhavad dvijāḥ  /<BR>
sītā cālakanandā ca sucakṣurbhadranāmikā  // KūrmP_1,44.29 //<BR>
pūrveṇa sītā śailāt tu śailaṃ yātyantarikṣataḥ  /<BR>
tataśca pūrvavarṣeṇa bhadrāśvenaiti cārṇavam  // KūrmP_1,44.30 //<BR>
tathaivālakanandā ca dakṣiṇādetya bhāratam  /<BR>
prayāti sāgaraṃ bhittvā saptabhedā dvijottamāḥ  // KūrmP_1,44.31 //<BR>
sucakṣuḥ paścimagirīnatītya sakalāṃstathā  /<BR>
paścimaṃ ketumālākhyaṃ varṣaṃ gatvaiti cārṇavam  // KūrmP_1,44.32 //<BR>
bhadrā tathottaragirīnuttarāṃśca tathā kurūn  /<BR>
atītya cottarāmbhodhiṃ samabhyeti maharṣayaḥ  // KūrmP_1,44.33 //<BR>
ānīlaniṣadhāyāmau mālyavān gandhamādanaḥ  /<BR>
tayormadhyagato meruḥ karṇikākārasaṃsthitaḥ  // KūrmP_1,44.34 //<BR>
bhāratāḥ ketumālāśca bhadrāśvāḥ kuravastathā  /<BR>
patrāṇi lokapadmasya maryādāśailabāhyataḥ  // KūrmP_1,44.35 //<BR>
jaṭharo devakūṭaśca maryādāparvatāvubhau  /<BR>
dakṣiṇottaramāyāmāvānīlaniṣadhāyatau  // KūrmP_1,44.36 //<BR>
gandhamādanakailāsau pūrvapaścāyatāvubhau  /<BR>
aśītiyojanāyāmāvarṇavāntarvyavasthitau  // KūrmP_1,44.37 //<BR>
niṣadhaḥ pāriyātraśca maryādāparvatāvimau  /<BR>
meroḥ paścimadigbhāge yathāpūrvau tathā sthitau  // KūrmP_1,44.38 //<BR>
triśṛṅgo jārudhaistadvaduttare varṣaparvatau  /<BR>
pūrvapaścāyatāvetau arṇavāntarvyavasthitau  // KūrmP_1,44.39 //<BR>
maryādāparvatāḥ proktā aṣṭāviha mayā dvijāḥ  /<BR>
jaṭharādyāḥ sthitā meroścaturdikṣu maharṣayaḥ  // KūrmP_1,44.40 //<BR>
<BR>
itī śrīkūrmapurāṇe ṣaṭsāhastryāṃ saṃhitāyāṃ pūrvavibhāge catuścatvāriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
ketumāle narāḥ kālāḥ sarve panasabhojanāḥ  /<BR>
striyaścotpalapatrābhā jīvanti ca varṣāyutam  // KūrmP_1,45.1 //<BR>
bhadrāśve puruṣāḥ śuklāḥ striyaścandrāṃśusannibhāḥ  /<BR>
daśa varṣasahastrāṇi jīvante āmrabhojanāḥ  // KūrmP_1,45.2 //<BR>
ramyake puruṣā nāryo ramante rajataprabhāḥ  /<BR>
daśavarṣasahastrāṇi śatāni daśa pañca ca  /<BR>
jīvanti caiva sattvasthā nyagrodhaphalabhojanāḥ  // KūrmP_1,45.3 //<BR>
hiraṇmaye hiraṇyābhāḥ sarve ca lakucāśanāḥ  /<BR>
ekādaśasahastrāṇi śatāni daśa pañca ca  /<BR>
jīvanti puruṣā nāryo devalokasthitā iva  // KūrmP_1,45.4 //<BR>
trayodaśasahastrāṇi śatāni daśa pañca ca  /<BR>
jīvanti kuruvarṣe tu śyāmāṅgāḥ kṣīrabhojanāḥ  // KūrmP_1,45.5 //<BR>
sarve mithunajātāśca nityaṃ sukhaniṣevinaḥ  /<BR>
candradvīpe mahādevaṃ yajanti satataṃ śivam  // KūrmP_1,45.6 //<BR>
tathā kiṃpuruṣe viprā mānavā hemasannibhāḥ  /<BR>
daśavarṣahastrāṇi jīvanti plakṣabhojanāḥ  // KūrmP_1,45.7 //<BR>
yajanti satataṃ devaṃ caturmūrti caturmukham  /<BR>
dhyāne manaḥ samādhāya sādaraṃ bhaktisaṃyutāḥ  // KūrmP_1,45.8 //<BR>
tathā ca harivarṣe tu mahārajatasannibhāḥ  /<BR>
daśavarṣasahastrāṇi jīvantīkṣurasāśinaḥ  // KūrmP_1,45.9 //<BR>
tatra nārāyaṇaṃ devaṃ viśvayoniṃ sanātanam  /<BR>
upāsate sadā viṣṇuṃ mānavā viṣṇubhāvitāḥ  // KūrmP_1,45.10 //<BR>
tatra candraprabhaṃ śubhraṃ śuddhasphaṭikanirmitam  /<BR>
vimānaṃ vāsudevasya pārijātavanāśritam  // KūrmP_1,45.11 //<BR>
caturdhāramanopamyaṃ catustoraṇasaṃyutam  /<BR>
prākārairdaśabhiryuktaṃ durādharṣaṃ sudurgamam  // KūrmP_1,45.12 //<BR>
sphāṭikairmaṇḍapairyuktaṃ devarājagṛhopamam  /<BR>
svarṇastambhasahastraiśca sarvataḥ samalaṅkṛtam  // KūrmP_1,45.13 //<BR>
hemasopānasaṃyuktaṃ nānāratnopaśobhitam  /<BR>
divyasiṃhāsanopetaṃ sarvaśobhāsamanvitam  // KūrmP_1,45.14 //<BR>
sarobhiḥ svādupānīyairnadībhiścopaśobhitam  /<BR>
nārāyaṇaparaiḥ śuddhairvedādhyayanatatparaiḥ  // KūrmP_1,45.15 //<BR>
yogibhiśca samākīrṇaṃ dhyāyadbhiḥ puruṣaṃ harim  /<BR>
stuvadbhiḥ satataṃ mantrairnamasyadbhiśca mādhavam  // KūrmP_1,45.16 //<BR>
tatra devādidevasya viṣṇoramitatejasaḥ  /<BR>
rājānaḥ sarvakālaṃ tu mahimānaṃ prakurvate  // KūrmP_1,45.17 //<BR>
gāyanti caiva nṛtyanti vilāsinyo manoramāḥ  /<BR>
striyo yauvanaśālinyaḥ sadā maṇḍanatatparāḥ  // KūrmP_1,45.18 //<BR>
ilāvṛte padmavarṇā jambūphalarasāśinaḥ  /<BR>
trayodaśa sahastrāṇi varṣāṇāṃ vai sthirāyuṣaḥ  // KūrmP_1,45.19 //<BR>
bhārate tu striyaḥ puṃso nānāvarṇāḥ prakīrtitāḥ  /<BR>
nānādevārcane yuktā nānākarmāṇi kurvate  /<BR>
paramāyuḥ smṛtaṃ teṣāṃ śataṃ varṣāṇi suvratāḥ  // KūrmP_1,45.20 //<BR>
nānāhārāśca jīvanti puṇyapāpanimittataḥ  /<BR>
navayojanasāhastraṃ varṣametat prakīrtitam  /<BR>
karmabhūmiriyaṃ viprā narāṇāmadhikāriṇām  // KūrmP_1,45.21 //<BR>
mahendro malayaḥ sahyaḥ śuktimānṛkṣaparvataḥ  /<BR>
vindhyaśca pāriyātraśca saptātra kulaparvatāḥ  // KūrmP_1,45.22 //<BR>
indradyumnaḥ kaśerumāṃstāmravarṇo gabhastimān  /<BR>
nāgadvīpastathā saumyo gandharvastvatha vāruṇaḥ  // KūrmP_1,45.23 //<BR>
ayaṃ tu navamasteṣāṃ dvīpaḥ sāgarasaṃvṛtaḥ  /<BR>
yojanānāṃ sahastraṃ tu dvīpo 'yaṃ dakṣiṇottaraḥ  // KūrmP_1,45.24 //<BR>
pūrve kirātāstasyānte paśicame yavanāstathā  /<BR>
brāhmaṇāḥ kṣatriyā vaiśya madhye śūdrāstathaiva ca  // KūrmP_1,45.25 //<BR>
ijyāyuddhavaṇijyābhirvartayantyatra mānavāḥ  /<BR>
stravante pāvanā nadyaḥ parvatebhyo viniḥ sṛtāḥ  // KūrmP_1,45.26 //<BR>
śatadruścandrabhāgā ca sarayūryamunā tathā  /<BR>
irāvatī vitastā ca vipāśā devikā kuhūḥ  // KūrmP_1,45.27 //<BR>
gomatī dhūtapāpā ca bāhudā ca dṛṣadvatī  /<BR>
kauśikī lohitā caiva himavatpādaniḥ sṛtāḥ  // KūrmP_1,45.28 //<BR>
vedasmṛtirvedavatī vrataghnī tridivā tathā  /<BR>
parṇāśā vandanā caiva sadānīrā manoramā  // KūrmP_1,45.29 //<BR>
carmaṇvatī tathā dūryā vidiśā vetravatyapi  /<BR>
śigruḥ svaśilpāpi tathā pāriyātrāśrayāḥ smṛtāḥ  // KūrmP_1,45.30 //<BR>
narmadā surasā śoṇa daśārṇā ca mahānadī  /<BR>
mandākinī citrakūṭā tāmasī ca piśācikā  // KūrmP_1,45.31 //<BR>
citrotpalā vipāśā ca mañjulā vāluvāhinī  /<BR>
ṛkṣavatpādajā nadyaḥ sarvapāpaharā nṛṇām  // KūrmP_1,45.32 //<BR>
tāpī payoṣṇī nirvindhyā śīghrodā ca mahānadī  /<BR>
veṇyā vaitaraṇī caiva balākā ca kumudvatī  // KūrmP_1,45.33 //<BR>
toyā caiva mahāgairī durgā cāntaḥ śilā tathā  /<BR>
vindhyapādaprasūtāstā nadyaḥ puṇyajalāḥ śubhāḥ  // KūrmP_1,45.34 //<BR>
sodāvarī bhīmarathī kṛṣṇā varṇā ca matsarī  /<BR>
tuṅgabhdrā suprayogā kāverī ca dvijottamāḥ  /<BR>
dakṣiṇāpathagā nadyaḥ sahyapādaviniḥ sṛtāḥ  // KūrmP_1,45.35 //<BR>
ṛtumālā tāmraparṇo puṣpavatyutpalāvatī  /<BR>
malayānniḥ sṛtā nadyaḥ sarvāḥ śītajalāḥ smṛtāḥ  // KūrmP_1,45.36 //<BR>
ṛṣikulyā trisāmā ca mandagā mandagāminī  /<BR>
rūpā pālāsinī caiva ṛṣikā vaṃśakāriṇī  /<BR>
śuktimatpādasaṃjātāḥ sarvapāpaharā nṛṇām  // KūrmP_1,45.37 //<BR>
āsāṃ nadyupanadyaśca śataśo dvijapuṅgavāḥ  /<BR>
sarvapāpaharāḥ puṇyāḥ snānadānādikarmasu  // KūrmP_1,45.38 //<BR>
tāsvime kurupāñcālā madhyadeśādayo janāḥ  /<BR>
pūrvadeśādikāścaiva kāmarūpanivāsinaḥ  // KūrmP_1,45.39 //<BR>
puṇḍrāḥ kaliṅgāmagadhā dākṣiṇātyāścakṛtsnaśaḥ  /<BR>
tathāparāntāḥ saurāṣṭrāḥ śūdrābhīrāstathār'budāḥ  // KūrmP_1,45.40 //<BR>
mālakā mālavāścaiva pāriyātranivāsinaḥ  /<BR>
sauvīrāḥ saindhavā hūṇā śālvāḥ kalpanivāsinaḥ  // KūrmP_1,45.41 //<BR>
madrā rāmāstathāmbaṣṭhāḥ pārasīkāstathaiva ca  /<BR>
āsāṃ pibanti salilaṃ vasanti saritāṃ sadā  // KūrmP_1,45.42 //<BR>
catvāri bhārate varṣe yugāni kavayo 'bruvan  /<BR>
kṛtaṃ tretā dvāparaṃ ca kaliścānyatra na kvacit  // KūrmP_1,45.43 //<BR>
yāni kiṃpuruṣādyāni varṣāṇyaṣṭau maharṣayaḥ  /<BR>
na teṣu śoko nāyāso nodvegaḥ kṣudbhayaṃ na ca  // KūrmP_1,45.44 //<BR>
svasthāḥ prajā nirātaṅkāḥ sarvaduḥ khavivarjitāḥ  /<BR>
ramanti vividhairbhāvaiḥ sarvāśca sthirayauvanāḥ  // KūrmP_1,45.45 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge pañcacatvāriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
hemakūṭagireḥ śṛṅge mahākūṭaiḥ suśobhanam  /<BR>
sphāṭikaṃ devadevasya vimānaṃ parameṣṭhinaḥ  // KūrmP_1,46.1 //<BR>
atha devādidevasya bhūteśasya triśūlinaḥ  /<BR>
devāḥ siddhagaṇā yakṣāḥ pūjāṃ nityaṃ prakurvate  // KūrmP_1,46.2 //<BR>
sa devo giriśaḥ sārdhaṃ mahādevyā maheśvaraḥ  /<BR>
bhūtaiḥ parivṛto nityaṃ bhāti tatra pinākadhṛk  // KūrmP_1,46.3 //<BR>
vibhaktacāruśikharaḥ kailāso yatra parvataḥ  /<BR>
nivāsaḥ koṭiyakṣāṇāṃ kuberasya ca dhīmataḥ  /<BR>
tatrāpi devadevasya bhavasyāyatanaṃ mahat  // KūrmP_1,46.4 //<BR>
mandākinī tatra divyā ramyā suvimalodakā  /<BR>
nadī nānāvidhaiḥ padmairanekaiḥ samalaṅkṛtā  // KūrmP_1,46.5 //<BR>
devadānavagandharvayakṣarākṣasakiṃnaraiḥ  /<BR>
upaspṛṣṭajalā nityaṃ supuṇyā sumanoramā  // KūrmP_1,46.6 //<BR>
anyāśca nadyaḥ śataśaḥ svarṇapadmairalaṅkṛtāḥ  /<BR>
tāsāṃ kūleṣu devasya sthānāni parameṣṭhinaḥ  /<BR>
devarṣigaṇajuṣṭāni tathā nārāyaṇasya ca  // KūrmP_1,46.7 //<BR>
sitāntaśikhare cāpi pārijātavanaṃ śubham  /<BR>
tatra śakrasya vipulaṃ bhavanaṃ ratnamaṇḍitam  /<BR>
sphāṭikastambhasaṃyuktaṃ hemagopurasaṃyutam  // KūrmP_1,46.8 //<BR>
tatrātha devadevasya viṣṇorviśvāmareśituḥ  /<BR>
supuṇyaṃ bhavanaṃ ramyaṃ sarvaratnopaśobhitam  // KūrmP_1,46.9 //<BR>
tatra nārāyaṇaḥ śrīmān lakṣmyā saha jagatpatiḥ  /<BR>
āste sarvāmaraśreṣṭhaḥ pūjyamānaḥ sanātanaḥ  // KūrmP_1,46.10 //<BR>
tathā ca vasudhāre tu vasūnāṃ ratnamaṇḍitam  /<BR>
sthānānāmaṣṭakaṃ puṇyaṃ durādharṣaṃ suradviṣām  // KūrmP_1,46.11 //<BR>
ratnadhāre girivare saptarṣoṇāṃ mahātmanām  /<BR>
saptāśramāṇi puṇyāni siddhāvāsayutāni tu  // KūrmP_1,46.12 //<BR>
tatra haimaṃ caturdvāraṃ vajranīlādimaṇḍitam  /<BR>
supuṇyaṃ sumahat sthānaṃ brahmaṇo 'vyaktajanmanaḥ  // KūrmP_1,46.13 //<BR>
tatra devarṣayo viprāḥ siddhā brahmarṣayo 'pare  /<BR>
upāsate sadā devaṃ pitāmahamajaṃ param  // KūrmP_1,46.14 //<BR>
sa taiḥ saṃpūjito nityaṃ devyā saha caturmukhaḥ  /<BR>
āste hitāya lokānāṃ śāntānāṃ paramā gatiḥ  // KūrmP_1,46.15 //<BR>
athaikaśṛṅgaśikhare mahāpadmairalaṅkṛtam  /<BR>
svacchāmṛtajalaṃ puṇyaṃ sugandhaṃ sumahat saraḥ  // KūrmP_1,46.16 //<BR>
jaigīṣavyāśramaṃ tatra yogīndrairupaśobhitam  /<BR>
tatrāsau bhagavān nityamāste śiṣyaiḥ samāvṛtaḥ  /<BR>
praśāntadoṣairakṣudrairbrahmavidbhirmahātmabhiḥ  // KūrmP_1,46.17 //<BR>
śaṅkho manoharaścaiva kauśikaḥ kṛṣṇa eva ca  /<BR>
sumanā vedanādaśca śiṣyāstasya pradhānataḥ  // KūrmP_1,46.18 //<BR>
sarve yogaratāḥ śāntā bhasmoddhūlitavigrahāḥ  /<BR>
upāsate mahāvīryā brahmavidyāparāyaṇāḥ  // KūrmP_1,46.19 //<BR>
teṣāmanugrihārthāya yatīnāṃ śāntacetasām  /<BR>
sānnidhyaṃ kurute bhūyo devyā saha maheśvaraḥ  // KūrmP_1,46.20 //<BR>
anyānicāśramāṇi syustasmin girivarottame  /<BR>
munīnāṃ yuktamanasāṃ sarāṃsi saritastathā  // KūrmP_1,46.21 //<BR>
teṣu yogaratā viprā jāpakāḥ saṃyatendriyāḥ  /<BR>
brahmaṇyāsaktamanaso ramante jñānatatparāḥ  // KūrmP_1,46.22 //<BR>
ātmanyātmānamādhāya śikhāntāntaramāsthitam  /<BR>
dhāyāyanti devamīśānaṃ yena sarvamidaṃ tatam  // KūrmP_1,46.23 //<BR>
sumeghe vāsavasthānaṃ sahastrādityasaṃnibham  /<BR>
tatrāste bhagavānindraḥ śacyā saha sureśvaraḥ  // KūrmP_1,46.24 //<BR>
gajaśaile tu durgāyā bhavanaṃ maṇitāraṇam  /<BR>
āste bhagavatī durgā tatra sākṣānmaheśvarī  // KūrmP_1,46.25 //<BR>
upāsyamānā vividhaiḥ śaktibhedairitastataḥ  /<BR>
pītvā yogāmṛtaṃ labdhvā sākṣādānandamaiśvaram  // KūrmP_1,46.26 //<BR>
sunīlasya gireḥ śṛṅge nānādhātusamujjvale  /<BR>
rākṣasānāṃ purāṇi syuḥ sarāṃsi śataśo dvijāḥ  // KūrmP_1,46.27 //<BR>
tathā puraśataṃ viprāḥ śataśṛṅge mahācale  /<BR>
sphāṭikastambhasaṃyuktaṃ yakṣāṇāmamitaujasām  // KūrmP_1,46.28 //<BR>
śvetodaragireḥ śṛṅge suparṇasya mahātmanaḥ  /<BR>
prākāragopuropetaṃ maṇitoraṇamaṇḍitam  // KūrmP_1,46.29 //<BR>
sa tatra garuḍaḥ śrīmān sākṣād viṣṇurivāparaḥ  /<BR>
dhyātvāste tat paraṃ jyotirātmānaṃ viṣṇumavyayam  // KūrmP_1,46.30 //<BR>
anyacca bhavanaṃ puṇyaṃ śrīśṛṅge munipuṅgavāḥ  /<BR>
śrīdevyāḥ sarvaratnāḍhyaṃ haimaṃ sumaṇitoraṇam  // KūrmP_1,46.31 //<BR>
tatra sā paramā śaktirviṣṇoratimanoramā  /<BR>
anantavibhavā lakṣmīrjagatsaṃmohanotsukā  // KūrmP_1,46.32 //<BR>
adhyāste devagandharvasiddhacāraṇavanditā  /<BR>
vicintya jagatoyoniṃ svaśaktikiraṇojjvalā  // KūrmP_1,46.33 //<BR>
tatraiva devadevasya viṣṇorāyatanaṃ mahat  /<BR>
sarāṃsi tatra catvāri vicitrakamalāśrayā  // KūrmP_1,46.34 //<BR>
tathā sahastraśikhare vidyādharapurāṣṭakam  /<BR>
ratnasopānasaṃyuktaṃ sarobhiścopaśobhitam  // KūrmP_1,46.35 //<BR>
nadyo vimalapānīyāścitranīlotpalākarāḥ  /<BR>
karṇikāravanaṃ dvivyaṃ tatrāste śaṅkaromayā  // KūrmP_1,46.36 //<BR>
pāriyātre mahāśaile mahālakṣmyāḥ puraṃ śubham  /<BR>
ramyaprāsādasaṃyuktaṃ ghaṇṭācāmarabhūṣitam  // KūrmP_1,46.37 //<BR>
nṛtyadbhirapsaraḥ saṅghairitaścetaśca śobhitam  /<BR>
mṛdaṅgamurajodghuṣṭaṃ vīṇāveṇunināditam  // KūrmP_1,46.38 //<BR>
gandharvakiṃnarākīrṇaṃ saṃvṛtaṃ siddhapuṅgavaiḥ  /<BR>
bhāsvadbhittisamākīrṇaṃ mahāprāsādasaṃkulam  // KūrmP_1,46.39 //<BR>
gaṇeśvarāṅganājuṣṭaṃ dhārmikāṇāṃ sudarśanam  /<BR>
tatra sā vasate devī nityaṃ yogaparāyaṇā  // KūrmP_1,46.40 //<BR>
mahālakṣmīrmahādevī triśūlavaradhāriṇī  /<BR>
trinetrā sarvaśasaktībhiḥ saṃvṛtā sadasanmayā  /<BR>
paśyanti tatra munayaḥ siddhā ye brahmavādinaḥ  // KūrmP_1,46.41 //<BR>
supārśvasyottare bhāge sarasvatyāḥ purottamam  /<BR>
sarāṃsi siddhajuṣṭāni devabhogyāni sattamāḥ  // KūrmP_1,46.42 //<BR>
pāṇḍurasya gireḥ śṛṅge vicitradrumasaṃkule  /<BR>
sandharvāṇāṃ puraśataṃ divyastrībhiḥ samāvṛtam  // KūrmP_1,46.43 //<BR>
teṣu nityaṃ madotsiktā varanāryastathaiva ca  /<BR>
krīḍanti muditā nityaṃ vilāsairbhogatatparāḥ  // KūrmP_1,46.44 //<BR>
añjanasya gireḥ śṛṅge nārīṇāṃ puramuttamam  /<BR>
vasanti tatrāpsaraso rambhādyā ratilālasāḥ  // KūrmP_1,46.45 //<BR>
citrasenādayo yatra samāyāntyarthinaḥ sadā  /<BR>
sā purī sarvaratnāḍhyā naikaprastravaṇairyutā  // KūrmP_1,46.46 //<BR>
anekāni purāṇi syuḥ kaumude cāpi suvratāḥ  /<BR>
rudrāṇāṃ śāntarajasāmīśvarārpitacetasām  // KūrmP_1,46.47 //<BR>
teṣu rudrā mahāyogā maheśāntaracāriṇaḥ  /<BR>
samāsate paraṃ jyotirārūḍhāḥ sthānamuttamam  // KūrmP_1,46.48 //<BR>
piñjarasya gireḥ śṛṅge gaṇeśānāṃ puratrayam  /<BR>
nandīśvarasya kapile tatrāste suyaśā yatiḥ  // KūrmP_1,46.49 //<BR>
tathā ca jārudhaiḥ śṛṅge devadevasya dhīmataḥ  /<BR>
dīptamāyatanaṃ puṇyaṃ bhāskarasyāmitaujasaḥ  // KūrmP_1,46.50 //<BR>
tasyaivottaradigbhāge candrasthānamanuttamam  /<BR>
ramate tatra ramyo 'sau bhagavān śītadīdhitiḥ  // KūrmP_1,46.51 //<BR>
anyacca bhavanaṃ divyaṃ haṃsaśaile maharṣayaḥ  /<BR>
sahastrayojanāyāmaṃ suvarṇamaṇitoraṇam  // KūrmP_1,46.52 //<BR>
tatrāste bhagavān brahmā siddhasaṅghairabhiṣṭutaḥ  /<BR>
sāvitryā saha viśvātmā vāsudevādibhiryutaḥ  // KūrmP_1,46.53 //<BR>
tasya dakṣiṇadigbhāge siddhānāṃ puramuttamam  /<BR>
sanandanādayo yatra vasanti munipuṅgavāḥ  // KūrmP_1,46.54 //<BR>
pañcaśailasya śikhare dānavānāṃ puratrayam  /<BR>
nātidūreṇa tasyātha daityacāryasya dhīmataḥ  // KūrmP_1,46.55 //<BR>
sugandhaśailaśikhare saridbhirupaśobhitam  /<BR>
kardamasyāśramaṃ puṇyaṃ tatrāste bhagavānṛṣiḥ  // KūrmP_1,46.56 //<BR>
tasyaiva pūrvadigbhāge kiñcid vai dakṣiṇāśrite  /<BR>
sanatkumāro bhagavāṃstatrāste brahmavittamaḥ  // KūrmP_1,46.57 //<BR>
sarveṣveteṣu śaileṣu tatānyeṣu munīśvarāḥ  /<BR>
sarāṃsi vimalā nadyo devānāmālayāni ca  // KūrmP_1,46.58 //<BR>
siddhaliṅgāni puṇyāni munibhiḥ sthāpitāni tu  /<BR>
vanyānyāśramavaryāṇi saṃkhyātuṃ naiva śaknuyām  // KūrmP_1,46.59 //<BR>
eṣa saṃkṣepataḥ prokto jambūdvīpasya vistaraḥ  /<BR>
na śakyaṃ vistarād vaktuṃ mayā varṣaśatairapi  // KūrmP_1,46.60 //<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge ṣaṭcatvāriśo 'dhyāyaḥ<BR>
<BR>
_____________________________________________________________<BR>
<BR>
<BR>
sūta uvāca<BR>
jambūdvīpasya vistārād dviguṇena samantataḥ  /<BR>
saṃveṣṭayitvā kṣārodaṃ plakṣadvīpo vyavasthitaḥ  // KūrmP_1,47.1 //<BR>
plakṣadvīpe ca viprendrāḥ saptāsan kulaparvatāḥ  /<BR>
ṛjvāyatāḥ suparvāṇaḥ siddhasaṅghaniṣevitāḥ  // KūrmP_1,47.2 //<BR>
gomedaḥ prathamasteṣāṃ dvitīyaścandra ucyate  /<BR>
nārādo dundubhiścaiva somaśca ṛṣabhastathā  /<BR>
vaibhrājaḥ saptamaḥ prokto brahmaṇo 'tyantavallabhaḥ  // KūrmP_1,47.3 //<BR>
tatra devarṣigandharvaiḥ siddhaiśca bhagavānajaḥ  /<BR>
upāsyate sa viśvātmā sākṣī sarvasya viśvasṛk  // KūrmP_1,47.4 //<BR>
teṣu puṇyā janapadā nādhayo vyādhayo na ca  /<BR>
na tatra pāpakartāraḥ puruṣā vā kathañcana  // KūrmP_1,47.5 //<BR>
teṣāṃ nadyaśca saptaiva varṣāṇāṃ tu samudragāḥ  /<BR>
tāsu brahmarṣayo nityaṃ pitāmahapupāsate  // KūrmP_1,47.6 //<BR>
anutaptā śikhī caiva vipāpā tridivā kṛtā  /<BR>
amṛtā sukṛtā caiva nāmataḥ parikīrtitāḥ  // KūrmP_1,47.7 //<BR>
kṣudranadyastvasaṃkhyātāḥ sarāṃsi subahūnyapi  /<BR>
na caiteṣu yugāvasthā puruṣā vai cirāyuṣaḥ  // KūrmP_1,47.8 //<BR>
āryakāḥ kuravāścaiva vidaśā bhāvinastathā  /<BR>
brahmakṣatriyaviṭśūdrāstasmin dvīpe prakīrtitāḥ  // KūrmP_1,47.9 //<BR>
ijyate bhagavān somo varṇaistatra nivāsibhiḥ  /<BR>
teṣāṃ ca somasāyujyaṃ sārūpyaṃ munipuṅgavāḥ  // KūrmP_1,47.10 //<BR>
sarve dharmaparā nityaṃ nityaṃ muditamānasāḥ  /<BR>
pañcavarṣasahastrāṇi jīvanti ca nirāmayāḥ  // KūrmP_1,47.11 //<BR>
plakṣadvīpapramāṇaṃ tu dviguṇena samantataḥ  /<BR>
saṃveṣṭyekṣurasāmbhodhiṃ śālmaliḥ saṃvyavasthitaḥ  // KūrmP_1,47.12 //<BR>
sapta varṣāṇi tatrāpi saptaiva kulaparvatāḥ  /<BR>
ṛjvāyatāḥ suparvāṇaḥ sapta nadyaśca suvratāḥ  // KūrmP_1,47.13 //<BR>
kumudaśconnataścaiva tṛtīyaśca balāhakaḥ  /<BR>
droṇaḥ kaṅkastu mahiṣaḥ kakudvān sapta parvatāḥ  // KūrmP_1,47.14 //<BR>
yonī toyā vitṛṣṇā ca candrā śuklā vimocanī  /<BR>
nivṛttiścaiti tā nadyaḥ smṛtā pāpaharā nṛṇām  // KūrmP_1,47.15 //<BR>
na teṣu vidyate lobhaḥ krodho vā dvijasattamāḥ  /<BR>
na caivāsti yugāvasthā janā jīvantyanāmayāḥ  // KūrmP_1,47.16 //<BR>
yajanti satataṃ tatra varṇā vāyuṃ sanātanam  /<BR>
teṣāṃ tasyātha sāyujyaṃ sārūpyaṃ ca salokatā  // KūrmP_1,47.17 //<BR>
kapilā brāhmaṇāḥ proktā rājānaścāruṇāstathā  /<BR>
pītā vaiśyāḥ smṛtāḥ kṛṣṇā dvīpe 'smin vṛṣalā dvijāḥ  // KūrmP_1,47.18 //<BR>
śālmalasya tu vistārād dviguṇena samantataḥ  /<BR>
saṃveṣṭya tu surodābdhiṃ kuśadvīpo vyavasthitaḥ  // KūrmP_1,47.19 //<BR>
vidrumaścaiva hemaśca dyutimān puṣpavāṃstathā  /<BR>
kuśeśayo hariścātha mandaraḥ sapta parvatāḥ  // KūrmP_1,47.20 //<BR>
dhutapāpā śivā caiva pavitrā saṃmatā tathā  /<BR>
<BR>
vidyudambhā mahī ceti nadyastatra jalāvahāḥ  // KūrmP_1,47.21 //<BR>
anyāśca śataśoviprā nadyo maṇijalāḥ śubhāḥ  /<BR>
tāsu brahmāṇamīśānaṃ devādyāḥ paryupāsate  // KūrmP_1,47.22 //<BR>
brāhmaṇā draviṇo viprāḥ kṣatriyāḥ śuṣmiṇastathā  /<BR>
vaiśyāḥ snehāstu mandehāḥ śūdrāstatra prakīrtitāḥ  // KūrmP_1,47.23 //<BR>
sarve vijñānasaṃpannā maitrādiguṇasaṃyutāḥ  /<BR>
yathoktakāriṇaḥ sarve sarve bhūtahite ratāḥ  // KūrmP_1,47.24 //<BR>
yajanti vividhairyajñairbrahmāṇaṃ parameṣṭhinam  /<BR>
teṣāṃ ca brahmasāyujyaṃ sārūpyaṃ ca salokatā  // KūrmP_1,47.25 //<BR>
kuśadvīpasya vistārād dviguṇena samantataḥ  /<BR>
krauñcadvīpastato viprā veṣṭayitvā ghṛtodadhim  // KūrmP_1,47.26 //<BR>
krauñco vāmanakaścaiva tṛtīyaścāndhakārakaḥ  /<BR>
devāvṛcca vivindaśca puṇḍarīkastathaiva ca  /<BR>
nāmnā ca saptamaḥ proktaḥ parvato dundubhisvanaḥ  // KūrmP_1,47.27 //<BR>
gaurī kumudvitī caiva saṃdhyā rātrirmanojavā  /<BR>
khyātiśca puṇḍarīkāca nadyaḥ prādhānyataḥ smṛtāḥ  // KūrmP_1,47.28 //<BR>
puṣkarāḥ puṣkalā dhanyāstiṣyāstasya krameṇa vai  /<BR>
brāhmaṇāḥ kṣatriyā vaiśyāḥ śūdrāścaiva dvijottamāḥ  // KūrmP_1,47.29 //<BR>
arcayanti mahādevaṃ yajñadānasamādhibhiḥ  /<BR>
vratopavāsairvividhairhemaiḥ svādhyāyatarpaṇaiḥ  // KūrmP_1,47.30 //<BR>
teṣāṃ vai rudrasāyujyaṃ sārūpyaṃ cātidurlabham  /<BR>
salokatā ca sāmīpyaṃ jāyate tatprasādataḥ  // KūrmP_1,47.31 //<BR>
krauñcadvīpasya vistārād dviguṇena samantataḥ  /<BR>
śākadvīpaḥ sthito viprā āveṣṭya dadhisāgaram  // KūrmP_1,47.32 //<BR>
udayo raivataścaiva śyāmāko 'stagiristathā  /<BR>
āmbikeyastathā ramyaḥ keśarī ceti parvatāḥ  // KūrmP_1,47.33 //<BR>
sukumārī kumārī ca nalinī reṇukā tathā  /<BR>
ikṣukā dhenukā caiva gabhastiśceti nimnagāḥ  // KūrmP_1,47.34 //<BR>
āsāṃ pibantaḥ salilaṃ jīvante tatra mānavāḥ  /<BR>
anāmayā hyaśokāśca rāgadveṣavivarjitāḥ  // KūrmP_1,47.35 //<BR>
magāśca magadhāścaiva mānavā mandagāstathā  /<BR>
brāhmaṇāḥ kṣatriyā vaiśyāḥ śūdrāścātra krameṇa tu  // KūrmP_1,47.36 //<BR>
yajanti satataṃ devaṃ sarvalokaikasākṣiṇam  /<BR>
vratopavāsairvividhairdevadevaṃ divākaram  // KūrmP_1,47.37 //<BR>
teṣāṃ sūryeṇa sāyujyaṃ sāmīpyaṃ ca sarūpatā  /<BR>
salokatā ca viprendrā jāyate tatprasādataḥ  // KūrmP_1,47.38 //<BR>
śākadvīpaṃ samāvṛtya kṣīrodaḥ sāgaraḥ sthitaḥ  /<BR>
śvetadvīpaśca tanmadhye nārāyaṇaparāyaṇāḥ  // KūrmP_1,47.39 //<BR>
tatra puṇyā janapadā nānāścaryasamanvitāḥ  /<BR>
śvetāstatra narā nityaṃ jāyante viṣṇutatparāḥ  // KūrmP_1,47.40 //<BR>
nādhayo vyādhayastatra jarāmṛtyubhayaṃ na ca  /<BR>
krodhalobhavinirmuktā māyāmātsaryavarjitāḥ  // KūrmP_1,47.41 //<BR>
nityapuṣṭā nirātaṅkā nityānandāśca bhoginaḥ  /<BR>
nārāyaṇaparāḥ sarve nārāyaṇaparāyaṇāḥ  // KūrmP_1,47.42 //<BR>
kecid dhyānaparā nityaṃ yoginaḥ saṃyatendriyāḥ  /<BR>
kecijjapanti tapyanti kecid vijñānino 'pare  // KūrmP_1,47.43 //<BR>
anye nirbojayogena brahmabhāvena bhāvitāḥ  /<BR>
dhyāyanti tat paraṃ vyoma vāsudevaṃ paraṃ padam  // KūrmP_1,47.44 //<BR>
ekāntino nirālambā mahābhāgavatāḥ pare  /<BR>
paśyanti paramaṃ brahma viṣṇavākhyaṃ tamasaḥ paraṃ  // KūrmP_1,47.45 //<BR>
sarve caturbhujākārāḥ śaṅkhacakragadādharāḥ  /<BR>
supītavāsasaḥ sarve śrīvatsāṅkitavakṣasaḥ  // KūrmP_1,47.46 //<BR>
anye maheśvaraparāstripuṇḍrāṅkitamastakāḥ  /<BR>
svayogodbhūtakiraṇā mahāgaruḍavāhanāḥ  // KūrmP_1,47.47 //<BR>
sarvaśaktisamāyuktā nityānandāśca nirmalāḥ  /<BR>
vasanti tatra puruṣā viṣṇorantaracāriṇaḥ  // KūrmP_1,47.48 //<BR>
tatra nārāyaṇasyānyad durgamaṃ duratikramam  /<BR>
nārāyaṇaṃ nāma puraṃ vyāsādyairupaśobhitam  // KūrmP_1,47.49 //<BR>
hemaprākārasaṃsuktaṃ sphāṭikairmaṇḍapairyutam  /<BR>
prabhāsahastrakalilaṃ durādharṣaṃ suśobhanam  /<BR>
harmyaprākārasaṃyuktamaṭṭālakasamākulam  // KūrmP_1,47.50 //<BR>
hemagopurasāhastrairnānāratnopaśobhitaiḥ  /<BR>
śubhrāstaraṇasaṃyuktaṃ vicitraiḥ samalaṅkṛtam  // KūrmP_1,47.51 //<BR>
nandanairvividhākāraiḥ stravantībhīśca śobhitam  /<BR>
sarobhiḥ sarvato yuktaṃ vīṇāveṇunināditam  // KūrmP_1,47.52 //<BR>
patākābhirvicitrābhiranekābhiśca śobhitam  /<BR>
vīthībhiḥ sarvato yuktaṃ sopānai ratnabhūṣitaiḥ  // KūrmP_1,47.53 //<BR>
nārīśatasahastrāḍhyaṃ divyagoyasamanvitam  /<BR>
haṃsakāraṇḍavākīrṇaṃ cakravākopaśobhitam  /<BR>
caturdvāramanaupamyamagamyaṃ devavidviṣām  // KūrmP_1,47.54 //<BR>
tatra tatrāpsaraḥ saṅdhairnṛtyadbhirupaśobhitam  /<BR>
nānāgītavidhānajñairdevānāmapi durlabhaiḥ  // KūrmP_1,47.55 //<BR>
nānāvilāsasaṃpannaiḥ kāmukairatikomalaiḥ  /<BR>
prabhūtacandravadanairnūpurārāvasaṃyutaiḥ  // KūrmP_1,47.56 //<BR>
īṣatsmitaiḥ subimboṣṭhairbālamugdhamṛgekṣaṇaiḥ  /<BR>
aśeṣavibhavopetairbhūṣitaistanumadhyamaiḥ  // KūrmP_1,47.57 //<BR>
surājahaṃsacalanaiḥ suveṣairmadhurasvanaiḥ  /<BR>
saṃlāpālāpakuśalairdivyābharaṇabhūṣaitaiḥ  // KūrmP_1,47.58 //<BR>
stanabhāravinamraiśca madaghūrṇitalocanaiḥ  /<BR>
nānāvarṇavicitrāṅgairnānābhogaratipriyaiḥ  // KūrmP_1,47.59 //<BR>
praphullakusumodyānairitaścetaśca śobhitam  /<BR>
asaṃkhyeyaguṇaṃ śuddhamāgamyaṃ tridaśairapi  // KūrmP_1,47.60 //<BR>
śrīmatpavitraṃ devasya śrīpateramitaujasaḥ  /<BR>
tasya madhye 'titejaskamuccaprākāratoraṇam  // KūrmP_1,47.61 //<BR>
sthānaṃ pad vaiṣṇavaṃ divyaṃ yogināmapi durlabham  /<BR>
tanmadhye bhagavānekaḥ puṇḍarīkadaladyutiḥ  /<BR>
śete 'śeṣajagatsūtiḥ śeṣāhiśayane hariḥ  // KūrmP_1,47.62 //<BR>
vicintyamāno yogīndraiḥ sanandanapurogamaiḥ  /<BR>
svātmānandāmṛtaṃ pītvā paraṃ tat tamasaḥ param  // KūrmP_1,47.63 //<BR>
supītavasano 'nanto mahāmāyo mahābhujaḥ  /<BR>
kṣīrodakanyayā nityaṃ gṛhītacaraṇadvayaḥ  // KūrmP_1,47.64 //<BR>
sā ca devī jagadvandyā pādamūle haripriyā  /<BR>
samāste tanmanā nityaṃ pītvā nārāyaṇāmṛtam  // KūrmP_1,47.65 //<BR>
na tatrādhārmikā yānti na ca devāntarāśrayāḥ  /<BR>
vaikuṇṭhaṃ nāma tat sthānaṃ tridaśairapi vanditam  // KūrmP_1,47.66 //<BR>
na me 'tra bhavati prajñā kṛtsnaśastannirūpaṇe  /<BR>
etāvacchakyate vaktuṃ nārāyaṇapuraṃ hi tat  // KūrmP_1,47.67 //<BR>
sa eva paramaṃ brahma vāsudevaḥ sanātanaḥ  /<BR>
śete nārāyaṇaḥ śrīmān māyayā mohayañjagat  // KūrmP_1,47.68 //<BR>
nārāyaṇādidaṃ jātaṃ tasminneva vyavasthitam  /<BR>
tamevābhyeti kalpānte sa eva paramā gatiḥ  // KūrmP_1,47.69 //<BR>
iti śrīkūrmapurāṇe ṣaṭsāhstryāṃ saṃhitāyāṃ pūrvavibhāge saptacatvāriṃśodhyāyaḥ<BR>
<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
śākadvīpasya vistārād dviguṇena vyavasthitaḥ  /<BR>
kṣīrārṇavaṃ samāśritya dvīpaḥ puṣkarasaṃvṛtaḥ  // KūrmP_1,48.1 //<BR>
eka evātra viprendrāḥ parvato mānasottaraḥ  /<BR>
yojanānāṃ sahastrāṇi sārdhaṃ pañcāśaducchritaḥ  /<BR>
tāvadeva ca vistīrṇaḥ sarvataḥ parimaṇḍalaḥ  // KūrmP_1,48.2 //<BR>
sa eva dvīpaḥ paścārdhe mānasottarasaṃjñitaḥ  /<BR>
eka eva mahāsānuḥ saṃniveśād dvidhā kṛtaḥ  // KūrmP_1,48.3 //<BR>
tasmin dvīpe smṛtau dvau tu puṇyau janapadau śubhau  /<BR>
aparau mānasasyātha parvatasyānumaṇḍalau  /<BR>
mahāvītaṃ smṛtaṃ varṣaṃ dhātakīkhaṇḍameva ca  // KūrmP_1,48.4 //<BR>
svādūdakenodadhinā puṣkaraḥ parivāritaḥ  /<BR>
tasmin dvīpe mahāvṛkṣo nyagrodho 'marapūjitaḥ  // KūrmP_1,48.5 //<BR>
tasmin nivasati brahmā viśvātmā viśvabhāvanaḥ  /<BR>
tatraiva muniśārdūlāḥ śivanārāyaṇālayaḥ  // KūrmP_1,48.6 //<BR>
vasatyatra mahādevo haror'ddhahariravyayaḥ  /<BR>
saṃpūjyamāno brahmādyaiḥ kumārādyaiśca yogibhiḥ  /<BR>
gandharvaiḥ kinnarairyakṣairīśvaraḥ kṛṣṇapiṅgalaḥ  // KūrmP_1,48.7 //<BR>
svasthāstatra prajāḥ sarvā brahmaṇā sadṛśatviṣaḥ  /<BR>
nirāmayā viśokāśca rāgadveṣavivarjitāḥ  // KūrmP_1,48.8 //<BR>
satyānṛte na tatrāstāṃ nottamādhamamadhyamāḥ  /<BR>
na varṇāśramadharmāśca na nadyo na ca parvatāḥ  // KūrmP_1,48.9 //<BR>
pareṇa puṣkarasyātha sthito mahān  /<BR>
svādūdakasamudrastu samantād dvijasattamāḥ  // KūrmP_1,48.10 //<BR>
pareṇa tasya mahatī dṛśyate lokasaṃsthitiḥ  /<BR>
kāñcanī dviguṇā bhūmiḥ sarvā caiva śilopamā  // KūrmP_1,48.11 //<BR>
tasyāḥ pareṇa śailastu maryādātmātmamaṇḍalaḥ  /<BR>
prakāśaścāprakāśaśca lokālokaḥ sa ucyate  // KūrmP_1,48.12 //<BR>
yojanānāṃ sahastrāṇi daśa tasyocchrayaḥ smṛtaḥ  /<BR>
tāvāneva ca vistāro lokāloko mahāgiriḥ  // KūrmP_1,48.13 //<BR>
samāvṛtya tu taṃ śailaṃ sarvato vai tamaḥ sthitam  /<BR>
tamaścāṇḍakaṭāhena samantāt pariveṣṭitam  // KūrmP_1,48.14 //<BR>
etai sapta mahālokāḥ pātālāḥ saptakīrtitāḥ  /<BR>
brahmāṇḍasyaiṣa vistāraḥ saṃkṣepeṇa mayoditaḥ  // KūrmP_1,48.15 //<BR>
aṇḍānāmīdṛśānāṃ tu koṭyo jñeyāḥ sahastraśaḥ  /<BR>
sarvagatvāt pradhānasya kāraṇasyāvyayātmanaḥ  // KūrmP_1,48.16 //<BR>
aṇḍeṣveteṣu sarveṣu bhuvanāni caturdaśa  /<BR>
tatra tatra caturvaktrā rudrā nārāyaṇādayaḥ  // KūrmP_1,48.17 //<BR>
daśottaramathaikaikamaṇḍāvaraṇasaptakam  /<BR>
samantāt saṃsthitaṃ viprā yatra yānti manīṣiṇaḥ  // KūrmP_1,48.18 //<BR>
anantamekamavyaktanādinidhanaṃ mahat  /<BR>
atītya vartate sarvaṃ jagat prakṛtirakṣaram  // KūrmP_1,48.19 //<BR>
anantatvamanantasya yataḥ saṃkhyā na vidyate  /<BR>
tadavyaktamiti jñeyaṃ tad brahma paramaṃ padam  // KūrmP_1,48.20 //<BR>
ananta eṣa sarvatra sarvasthāneṣu paṭhyate  /<BR>
tasya pūrvaṃ mayāpyuktaṃ yattanmāhātmyamavyayam  // KūrmP_1,48.21 //<BR>
gataḥ sa eṣa sarvatra sarvasthāneṣu vartate  /<BR>
bhūmau rasātale caiva ākāśe pavane 'nale  /<BR>
arṇaveṣu ca sarveṣu divi caiva na saśayaḥ  // KūrmP_1,48.22 //<BR>
tathā tamasi sattve ca eṣa eva mahādyutiḥ  /<BR>
anekadhā vibhaktāṅgaḥ krīḍate puruṣottamaḥ  // KūrmP_1,48.23 //<BR>
maheśvaraḥ paro 'vyaktādaṇḍamavyaktasaṃbhavam  /<BR>
aṇḍād brahmā samutpannastena sṛṣṭamidaṃ jagat  // KūrmP_1,48.24 //<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge aṣṭacatvāriṃśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
ṛṣaya ūcuḥ<BR>
atītānāgatānīha yāni manvantarāṇi tu  /<BR>
tāni tvaṃ kathayāsmākaṃ vyāsāṃśca dvāpare yuge  // KūrmP_1,49.1 //<BR>
vedaśākhāpraṇayanaṃ devadevasya dhīmataḥ  /<BR>
tathāvatārān dharmārthamīśānasya kalau yuge  // KūrmP_1,49.2 //<BR>
kiyanto devadevasya śiṣyāḥ kaliyugeṣu vai  /<BR>
etat sarvaṃ samāsena sūta vaktumihārhasi  // KūrmP_1,49.3 //<BR>
sūta uvāca<BR>
manuḥ svāyaṃbhuvaḥ pūrvaṃ tataḥ svārociṣo manuḥ  /<BR>
uttamastāmasaścaiva raivataścākṣuṣastathā  // KūrmP_1,49.4 //<BR>
ṣaḍete manavo 'tītāḥ sāṃprataṃ tu raveḥ sutaḥ  /<BR>
vaivasvato 'yaṃ yasyaitat saptamaṃ vartate 'ntaram  // KūrmP_1,49.5 //<BR>
svāyaṃbhuvaṃ tu kathitaṃ kalpādāvantaraṃ mayā  /<BR>
ata ūrdhvaṃ nibodhadhvaṃ manoḥ svārociṣasya tu  // KūrmP_1,49.6 //<BR>
pārāvatāśca tuṣitā devāḥ svārociṣe 'ntare  /<BR>
vipaścinnāma devendro babhūvāsurasūdanaḥ  // KūrmP_1,49.7 //<BR>
ūrjastambhastathā prāṇo dānto 'tha vṛṣabhastathā  /<BR>
timiraścārvarīvāṃśca sapta saptarṣayo 'bhavan  // KūrmP_1,49.8 //<BR>
caitrakiṃpuruṣādyāśca sutāḥ svārociṣasya tu  /<BR>
dvitīyamatadākhyātamantaraṃ śṛṇu cottaram  // KūrmP_1,49.9 //<BR>
tṛtīye 'pyantare viprā uttamo nāma vai manuḥ  /<BR>
suśāntistatra devendro babhūvāmitrakarṣaṇaḥ  // KūrmP_1,49.10 //<BR>
sudhāmānastathā satyāḥ śivāścātha pratardanāḥ  /<BR>
vaśavartinaśca pañcaite gaṇā dvādaśakāḥ smṛtāḥ  // KūrmP_1,49.11 //<BR>
rajordhvaścordhvabāhuśca sabalaścānayastathā  /<BR>
sutapāḥ śukra ityete sapta saptarṣayo 'bhavan  // KūrmP_1,49.12 //<BR>
tāmasasyāntare devāḥ surā vāharayastathā  /<BR>
satyāśca sudhiyaścaiva saptaviṃśatikā gaṇāḥ  // KūrmP_1,49.13 //<BR>
śibirindrastathaivāsīcchatayajñopalakṣaṇaḥ  /<BR>
babhūva śaṅkare bhakto mahādevārcane rataḥ  // KūrmP_1,49.14 //<BR>
jyotirdharmā pṛthuḥ kāvyaścaitrognirvanakastathā  /<BR>
pīvarastvṛṣayo hyete sapta tatrāpi cāntare  // KūrmP_1,49.15 //<BR>
pañcame cāpi viprendrā raivato nāma nāmataḥ  /<BR>
manurvasuśca tatrendro babhūvāsuramardanaḥ  // KūrmP_1,49.16 //<BR>
amitābhā bhūtarayā vaikuṇṭhāḥ svacchamedhasaḥ  /<BR>
ete devagaṇāstatra caturdaśa caturdaśa  // KūrmP_1,49.17 //<BR>
hiraṇyaromā vedaśrīrūrdhvabāhustathaiva ca  /<BR>
vedabāhuḥ sudhāmā ca parjanyaśca mahāmuniḥ  /<BR>
ete saptarṣayo viprāstatrāsan raivate 'ntare  // KūrmP_1,49.18 //<BR>
svārociṣaścottamaśca tāmaso raivatastathā  /<BR>
priyavratānvayā hyete catvāro manavaḥ smṛtāḥ  // KūrmP_1,49.19 //<BR>
ṣaṣṭhe manvantare cāsīccākṣuṣastu manurdvijāḥ  /<BR>
manojavastathaivendro devānapi nibodhataḥ  // KūrmP_1,49.20 //<BR>
ādyāḥ prasūtā bhāvyāśca pṛthugāśca divaukasaḥ  /<BR>
mahānubhāvā lekhyāśca pañcaite hyaṣṭakā gaṇāḥ  // KūrmP_1,49.21 //<BR>
sumedhā virajāścaiva haviṣmānuttamo madhuḥ  /<BR>
atināmā sahiṣṇuśca saptāsannṛṣayaḥ śubhāḥ  // KūrmP_1,49.22 //<BR>
vivasvataḥ suto viprāḥ śrāddhadevo mahādyutiḥ  /<BR>
manuḥ sa vartate dhīmān sāṃprataṃ saptame 'ntare  // KūrmP_1,49.23 //<BR>
ādityā vasavo rudrā devāstatra marudgaṇāḥ  /<BR>
purandarastathaivendro babhūva paravīrahā  // KūrmP_1,49.24 //<BR>
vasiṣṭhaḥ kaśyapaścātrirjamadagniśca gautamaḥ  /<BR>
viśvāmitro bharadvājaḥ sapta saptarṣayo 'bhavan  // KūrmP_1,49.25 //<BR>
viṣṇuśaktiranaupamyā sattvodriktā sthitā sthitau  /<BR>
tadaṃśabhūtā rājānaḥ sarve ca tridivaukasaḥ  // KūrmP_1,49.26 //<BR>
svāyaṃbhuve 'ntare pūrvamākūtyāṃ mānasaḥ sutaḥ  /<BR>
ruceḥ prajāpateryajñastadaṃśenābhavad dvijāḥ  // KūrmP_1,49.27 //<BR>
tataḥ punarasau devaḥ prāpte svārociṣe 'ntare  /<BR>
tuṣitāyāṃ samutpannastuṣitaiḥ saha daivataiḥ  // KūrmP_1,49.28 //<BR>
auttame 'pyantare viṣṇuḥ satyaiḥ saha surottamaiḥ  /<BR>
satyāyāmabhavat satyaḥ satyarūpo janārdanaḥ  // KūrmP_1,49.29 //<BR>
tāmasasyāntare caiva saṃprāpte punareva hi  /<BR>
haryāyāṃ haribhirdevairharirevābhavaddhariḥ  // KūrmP_1,49.30 //<BR>
raivate 'pyantare caiva saṃbhūtyāṃ mānaso 'bhavat  /<BR>
saṃbhūto mānasaiḥ sārdhaṃ devaiḥ saha mahādyutiḥ  // KūrmP_1,49.31 //<BR>
cākṣuṣe 'pyantare caiva vaikuṇṭhaḥ puruṣottamaḥ  /<BR>
vikuṇṭhāyāmasau jajñe vaikuṇṭhairdaivataiḥ saha  // KūrmP_1,49.32 //<BR>
manvantare 'tra saṃprāpte tathā vaivasvate 'ntare  /<BR>
vāmanaḥ kaśyapād viṣṇuradityāṃ saṃbabhūva ha  // KūrmP_1,49.33 //<BR>
tribhiḥ kramairimāṃllokāñjitvā yena mahātmanā  /<BR>
purandarāya trailokyaṃ dattaṃ nihatakaṇṭakam  // KūrmP_1,49.34 //<BR>
ityetāstanavastasya sapta manvantareṣu vai  /<BR>
sapta caivābhavan viprā yābhiḥ saṃrakṣitāḥ prajāḥ  // KūrmP_1,49.35 //<BR>
yasmād viṣṭamidaṃ kṛtsnaṃ vāmanena mahātmanā  /<BR>
tasmāt sa vai smṛto viṣṇurviśerdhātoḥ praveśanāt  // KūrmP_1,49.36 //<BR>
eṣa sarvaṃ sṛjatyādau pāti hanti ca keśavaḥ  /<BR>
bhūtāntarātmā bhagavān nārāyaṇa iti śrutiḥ  // KūrmP_1,49.37 //<BR>
ekāṃśena jagat sarvaṃ vyāpya nārāyaṇaḥ sthitaḥ  /<BR>
caturdhā saṃsthito vyāpī saguṇo nirguṇo 'pi ca  // KūrmP_1,49.38 //<BR>
ekā bhagavato mūrtirjñānarūpā śivāmalā  /<BR>
vāsudevābhidhānā sā guṇātītā suniṣkalā  // KūrmP_1,49.39 //<BR>
dvitīyā kālasaṃjñānyā tāmasī śeṣasaṃjñitā  /<BR>
nihanti sakalaṃ cānte vaiṣṇavī paramā tanuḥ  // KūrmP_1,49.40 //<BR>
sattvodriktā tathaivānyā pradyumneti ca saṃjñitā  /<BR>
jagat sthāpayate sarvaṃ sa viṣṇuḥ prakṛtirdhruvā  // KūrmP_1,49.41 //<BR>
caturtho vāsudevasya mūrtirbrāhmīti saṃjñitā  /<BR>
rājasī cāniruddhākhyā pradyumnaḥ sṛṣṭikārikā  // KūrmP_1,49.42 //<BR>
yaḥ svapityakhilaṃ bhūtvā pradyumnena saha prabhuḥ  /<BR>
nārāyaṇākhyo brahmāsau prijāsargaṃ karoti saḥ  // KūrmP_1,49.43 //<BR>
yā sā nārāyaṇatanuḥ pradyumnākhyā munīśvarāḥ  /<BR>
tayā saṃmohayed viśvaṃ sadevāsuramānuṣam  // KūrmP_1,49.44 //<BR>
saiva sarvajagatsūtiḥ prakṛtiḥ parikīrtitā  /<BR>
vāsudevo hyanantātmā kevalo nirguṇo hariḥ  // KūrmP_1,49.45 //<BR>
pradhānaṃ puruṣaḥ kālastattvatrayamanuttamam  /<BR>
vāsudevātmakaṃ nityametad vijñāya mucyate  // KūrmP_1,49.46 //<BR>
ekaṃ cedaṃ catuṣpādaṃ caturdhā punaracyutaḥ  /<BR>
bibheda vāsudevo 'sau pradyumno hariravyayaḥ  // KūrmP_1,49.47 //<BR>
kṛṣṇadvaipāyano vyāso viṣṇurnārāyaṇaḥ svayam  /<BR>
apāntaratamāḥ pūrvaṃ svecchayā hyabhavaddhariḥ  // KūrmP_1,49.48 //<BR>
anādyantaṃ paraṃ brahma na devā narṣayo viduḥ  /<BR>
eko 'yaṃ veda bhagavān vyāso nārāyaṇaḥ prabhuḥ  // KūrmP_1,49.49 //<BR>
ityetad viṣṇumāhātmyamuktaṃ vo munipuṅgavāḥ  /<BR>
etat satyaṃ punaḥ satyamevaṃ jñātvā na muhyati  // KūrmP_1,49.50 //<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge ekonapañcāśo 'dhyāyaḥ<BR>
<BR>
<BR>
_____________________________________________________________<BR>
<BR>
<BR>
sūta uvāca<BR>
asmin manvantare pūrvaṃ vartamāne mahān vibhuḥ  /<BR>
dvāpare prathame vyāso manuḥ svāyaṃbhuvo mataḥ  // KūrmP_1,50.1 //<BR>
bibheda bahudhā vedaṃ niyogād brahmaṇaḥ prabhoḥ  /<BR>
dvitīye dvāpare caiva vedavyāsaḥ prajāpatiḥ  // KūrmP_1,50.2 //<BR>
tṛtīye cośanā vyāsaścaturthe syād bṛhaspatiḥ  /<BR>
savitā pañcame vyāsaḥ ṣaṣṭhe mṛtyuḥ prakīrtitaḥ  // KūrmP_1,50.3 //<BR>
saptame ca tathaivendro vasiṣṭhaścāṣṭame mataḥ  /<BR>
sārasvataśca navame tridhāmā daśame smṛtaḥ  // KūrmP_1,50.4 //<BR>
ekādaśe tu trivṛṣaḥ śatatejāstataḥ paraḥ  /<BR>
trayodaśe tathā dharmastarakṣustu caturdaśe  // KūrmP_1,50.5 //<BR>
tryāruṇirvai pañcadaśe ṣoḍaśe tu dhanañjayaḥ  /<BR>
kṛtañjayaḥ saptadaśe hyaṣṭādaśe ṛtañjayaḥ  // KūrmP_1,50.6 //<BR>
tato vyāso bharadvājastasmādūrdhvaṃ tu gautamaḥ  /<BR>
rājaśravāścaikaviṃśastasmācchuṣmāyaṇaḥ paraḥ  // KūrmP_1,50.7 //<BR>
tṛṇabindustrayoviṃśe vālmīkistatparaḥ smṛtaḥ  /<BR>
pañcaviśe tathā śaktiḥ ṣaḍviṃśe tu parāśaraḥ  // KūrmP_1,50.8 //<BR>
saptaviṃśe tathā vyāso jātūkarṇo mahāmuniḥ  /<BR>
aṣṭāviṃśe punaḥ prāpte hyasmin vai dvāpare dvijāḥ  /<BR>
parāśarasuto vyāsaḥ kṛṣṇadvaipāyano 'bhavat  // KūrmP_1,50.9 //<BR>
sa eva sarvavedānāṃ purāṇānāṃ pradarśakaḥ  /<BR>
pārāśaryo mahāyogī kṛṣṇadvaipāyano hariḥ  // KūrmP_1,50.10 //<BR>
ārādhya devamīśānaṃ dṛṣṭvā sāmbaṃ trilocanam  /<BR>
tatprasādādasau vyāsaṃ vedānāmakarot prabhuḥ  // KūrmP_1,50.11 //<BR>
atha śiṣyān prijagrāha caturo vedapāragān  /<BR>
jaiminiṃ ca sumantuṃ ca vaiśampāyanameva ca  /<BR>
pailaṃ teṣāṃ caturthaṃ ca pañcamaṃ māṃ mahāmuniḥ  // KūrmP_1,50.12 //<BR>
ṛgvedaśrāvakaṃ pailaṃ jagrāha sa mahāmuniḥ  /<BR>
yajurvedapravaktāraṃ vaiśampāyanameva ca  // KūrmP_1,50.13 //<BR>
jaiminiṃ sāmavedasya śrāvakaṃ sonvapadyata  /<BR>
tathaivātharvavedasya sumantumṛṣisattamam  /<BR>
itihāsapurāṇāni pravaktuṃ māmayojayat  // KūrmP_1,50.14 //<BR>
eka āsīdyajurvedastaṃ caturdhā vyakalpayat  /<BR>
cāturhetramabhūd yasmiṃstena yajñamathākarot  // KūrmP_1,50.15 //<BR>
ādhvaryavaṃ yajurbhiḥ syādṛgbhirhetraṃ dvijottamāḥ  /<BR>
audgātraṃ sāmabhiścakre brahmatvaṃ cāpyatharvabhiḥ  // KūrmP_1,50.16 //<BR>
tataḥ sa ṛca uddhṛtya ṛgvedaṃ kṛtavān prabhuḥ  /<BR>
yajūṃṣi ca yajurvedaṃ sāmavedaṃ ca sāmabhiḥ  // KūrmP_1,50.17 //<BR>
ekaviṃśatibhedena ṛgvedaṃ kṛtavān purā  /<BR>
śākhānāṃ tu śatenaiva yajurvedamathākarot  // KūrmP_1,50.18 //<BR>
sāmavedaṃ sahastreṇa śākhānāṃ prabibheda saḥ  /<BR>
atharvāṇamatho vedaṃ bibheda navakena tu  // KūrmP_1,50.19 //<BR>
bhedairaṣṭādaśairvyāsaḥ purāṇaṃ kṛtavān prabhuḥ  /<BR>
so 'yamekaścatuṣpādo vedaḥ pūrvaṃ purātanāt  // KūrmP_1,50.20 //<BR>
oṅkāro brahmaṇo jātaḥ sarvadoṣaviśodhanaḥ  /<BR>
vedavedyo hi bhagavān vāsudevaḥ sanātanaḥ  // KūrmP_1,50.21 //<BR>
sa gīyate paro vede yo vedainaṃ sa vedavit  /<BR>
etat parataraṃ brahma jyotirānandamuttamam  // KūrmP_1,50.22 //<BR>
vedavākyoditaṃ tattvaṃ vāsudevaḥ paraṃ padam  /<BR>
vedavedyamimaṃ vetti vedaṃ vedaparo muniḥ  // KūrmP_1,50.23 //<BR>
avedaṃ paramaṃ vetti vedaniṣṭhaḥ sadeśvaraḥ  /<BR>
sa vedavedyo bhagavān vedamūrtirmaheśvaraḥ  /<BR>
sa eva vedo vedyaśca tamevāśritya mucyate  // KūrmP_1,50.24 //<BR>
ityedakṣaraṃ vedyamoṅkāraṃ vedamavyayam  /<BR>
avedaṃ ca vijānāti pārāśaryo mahāmuniḥ  // KūrmP_1,50.25 //<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge pañcāśo 'dhyāyaḥ<BR>
<BR>
_____________________________________________________________<BR>
<BR>
<BR>
sūta uvāca<BR>
vedavyāsāvatārāṇi dvāpare kathitāni tu  /<BR>
mahādevāvatārāṇi kalau śṛṇuta suvratāḥ  // KūrmP_1,51.1 //<BR>
ādye kaliyuge śveto devadevo mahādyutiḥ  /<BR>
nāmnā hitāya viprāṇāmabhūd vaivasvate 'ntare  // KūrmP_1,51.2 //<BR>
himavacchikhare ramye chagale parvatottame  /<BR>
tasya śiṣyāḥ śikhāyuktā vabhūvuramitaprabhāḥ  // KūrmP_1,51.3 //<BR>
śvetaḥ śvetaśikhaścaiva śvetāsyaḥ śvetalohitaḥ  /<BR>
catvāraste mahātmāno brāhmaṇā vedapāragāḥ  // KūrmP_1,51.4 //<BR>
subhāno damanaścātha suhotraḥ kaṅkaṇastathā  /<BR>
lokākṣiratha yogīndro jaigīṣavyastu saptame  // KūrmP_1,51.5 //<BR>
aṣṭame dadhivāhaḥ syānnavame vṛṣabhaḥ prabhuḥ  /<BR>
bhṛgustu daśame proktastasmādugraḥ paraḥ smṛtaḥ  // KūrmP_1,51.6 //<BR>
dvādaśe 'triḥ samākhyāto balī cātha trayodaśe  /<BR>
caturdaśe gautamastu vedaśīrṣā tataḥ param  // KūrmP_1,51.7 //<BR>
gokarṇaścābhavat tasmād guhāvāsaḥ śikhaṇḍyatha  /<BR>
jaṭāmālyaṭṭahāsaśca dāruko lāṅgalī kramāt  // KūrmP_1,51.8 //<BR>
śvetastathā paraḥ śūlī ḍiṇḍī muṇḍī ca vai kramāt  /<BR>
sahiṣṇuḥ somaśarmā ca nakulīśo 'ntime prabhuḥ  // KūrmP_1,51.9 //<BR>
vaivasvate 'ntare śaṃbhoravatārāstriśūlinaḥ  /<BR>
aṣṭāviṃśatirākhyātā hyante kaliyuge prabhoḥ  /<BR>
tīrthe kāyāvatāre syād deveśo nakulīśvaraḥ  // KūrmP_1,51.10 //<BR>
tatra devādidevasya catvāraḥ sutapodhanāḥ  /<BR>
śiṣyā babhūvuścānyeṣāṃ pratyekaṃ munipuṅgavāḥ  // KūrmP_1,51.11 //<BR>
prasannamanaso dāntā aiśvarīṃ bhaktimāśritāḥ  /<BR>
krameṇa tān pravakṣyāmi yogino yogavittamān  // KūrmP_1,51.12 //<BR>
śvetaḥ śvetaśikhaścaiva śvetāsyaḥ śvetalohitaḥ  /<BR>
dundubhiḥ śatarūpaśca ṛcīkaḥ ketumāṃstathā  /<BR>
vikeśaśca viśokaśca viśāpaśśāpanāśanaḥ  // KūrmP_1,51.13 //<BR>
sumukho durmukhaścaiva durdamo duratikramaḥ  /<BR>
sanaḥ sanātanaścaiva mukāraśca sanandanaḥ  // KūrmP_1,51.14 //<BR>
dālabhyaśca mahāyogī dharmātmano mahaujasaḥ  /<BR>
sudhāmā virajāścaiva śaṅkhapātraja eva ca  // KūrmP_1,51.15 //<BR>
sārasvatastathā megho ghanavāhaḥ suvāhanaḥ  /<BR>
kapilaścāsuriścaiva voḍhuḥ pañcaśikho muniḥ  // KūrmP_1,51.16 //<BR>
parāśaraśca gargaśca bhārgavaścāṅgirāstathā  /<BR>
balabandhurnirāmitraḥ ketuśṛṅgastapodhanaḥ  // KūrmP_1,51.17 //<BR>
lambodaraśca lambaśca lāmbākṣo lambakeśakaḥ  /<BR>
sarvajñaḥ samabuddhiśca sādhyaḥ satyastathaiva ca  // KūrmP_1,51.18 //<BR>
śudhāmā kāśyapaścaiva vasiṣṭho virajāstathā  /<BR>
atrirugrastathā caiva śravaṇo 'tha śraviṣṭhakaḥ  // KūrmP_1,51.19 //<BR>
kuṇiśca kuṇibāhuśca kuśarīraḥ kunetrakaḥ  /<BR>
kaśyapohyuśanā caiva cyavano 'tha bṛhaspatiḥ  // KūrmP_1,51.20 //<BR>
utathyo vāmadevaśca mahākāyo mahānilaḥ  /<BR>
vācaśravāḥ supīkaśca śyāvāśvaḥ sapathīśvaraḥ  // KūrmP_1,51.21 //<BR>
hariṇyanābhaḥ kauśalyo lokākṣiḥ kuthumistathā  /<BR>
sumanturvarcarī vidvān kabandhaḥ kuśikandharaḥ  // KūrmP_1,51.22 //<BR>
plakṣo dārbhāyaṇiścaiva ketumān gautamastathā  /<BR>
bhallāpī madhupiṅgaśca śvetaketustaponidhiḥ  // KūrmP_1,51.23 //<BR>
uśijo bṛhadukthaśca devalaḥ kapireva ca  /<BR>
śālihotro 'gniveśyaśca yuvanāśvaḥ śaradvasuḥ  // KūrmP_1,51.24 //<BR>
chagalaḥ kuṇḍakarṇaśca kumbhaścaiva pravāhakaḥ  /<BR>
ulūko vidyutaścaiva śādvalo hyāśvalāyanaḥ  // KūrmP_1,51.25 //<BR>
akṣapādaḥ kumāraśca ulūko vatsa eva ca  /<BR>
kuśikaścaiva gargaśca mitrako ṛṣya eva ca  // KūrmP_1,51.26 //<BR>
śiṣyā ete mahātmānaḥ sarvovarteṣu yoginām  /<BR>
vimalā brahmabhūyiṣṭhā jñānayogaparāyaṇāḥ  // KūrmP_1,51.27 //<BR>
kurvanti cāvatārāṇi brāhmaṇānāṃ hitāya hi  /<BR>
yogeśvarāṇāmādeśād vedasaṃsthāpanāya vai  // KūrmP_1,51.28 //<BR>
ye brāhmaṇāḥ saṃsmaranti namasyanti ca sarvadā  /<BR>
tarpayantyarcayantyetān brahmavidyāmavāpnuyuḥ  // KūrmP_1,51.29 //<BR>
idaṃ vaivasvataṃ proktamantaraṃ vistareṇa tu  /<BR>
bhaviṣyati ca sāvarṇo dakṣasāvarṇa eva ca  // KūrmP_1,51.30 //<BR>
daśamo brahmasāvarṇo dharmasāvarṇa eva ca  /<BR>
dvādaśo rudrasāvarṇo rocamānastrayodaśaḥ  /<BR>
bhautyaścaturdaśaḥ prokto bhaviṣyā manavaḥ kramāt  // KūrmP_1,51.31 //<BR>
ayaṃ vaḥ kathito hyaṃśaḥ pūrvo nārāyaṇeritaḥ  /<BR>
bhūtabhavyairvartamānairākhyānairupabṛṃhitaḥ  // KūrmP_1,51.32 //<BR>
yaḥ paṭhecchṛṇuyād vāpi śrāvayed vā dvijottamān  /<BR>
sa sarvapāpanirmukto brahmaṇā saha modate  // KūrmP_1,51.33 //<BR>
paṭhed devālaye snātvā nadītīreṣu caiva hi  /<BR>
nārāyaṇaṃ namaskṛtya bhāvena puruṣottamam  // KūrmP_1,51.34 //<BR>
namo devādidevāya devānāṃ paramātmane  /<BR>
puruṣāya purāṇāya viṣṇave kūrmarūpiṇe  // KūrmP_1,51.35 //<BR>
<BR>
iti śrīkūrmapurāṇe ṣaṭsāhastryāṃ saṃhitāyāṃ pūrvavibhāge ekapañcāśo 'dhyāyaḥ<BR>
<BR>
<BR>
<BR>
<BR>
<BR>
</body></html>
