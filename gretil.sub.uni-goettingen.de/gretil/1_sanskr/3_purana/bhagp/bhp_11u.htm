<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Bhagavata-Purana 11</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>


<BR>
<BR>
<BR>
Bhagavata-Purana 11<BR>
Input by ...
<BR>
<BR>



<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
BhP_11.01.001/0 śrī-śuka uvāca<BR>
BhP_11.01.001/1 kṛtvā daitya-vadhaṃ kṛṣṇaḥ sa-rāmo yadubhir vṛtaḥ<BR>
BhP_11.01.001/3 bhuvo 'vatārayad bhāraṃ javiṣṭhaṃ janayan kalim<BR>
BhP_11.01.002/1 ye kopitāḥ su-bahu pāṇḍu-sutāḥ sapatnair<BR>
BhP_11.01.002/2 durdyūta-helana-kaca-grahaṇādibhis tān<BR>
BhP_11.01.002/3 kṛtvā nimittam itaretarataḥ sametān<BR>
BhP_11.01.002/4 hatvā nṛpān niraharat kṣiti-bhāram īśaḥ<BR>
BhP_11.01.003/1 bhū-bhāra-rāja-pṛtanā yadubhir nirasya<BR>
BhP_11.01.003/2 guptaiḥ sva-bāhubhir acintayad aprameyaḥ<BR>
BhP_11.01.003/3 manye 'vaner nanu gato 'py agataṃ hi bhāraṃ<BR>
BhP_11.01.003/4 yad yādavaṃ kulam aho aviṣahyam āste<BR>
BhP_11.01.004/1 naivānyataḥ paribhavo 'sya bhavet kathañcin<BR>
BhP_11.01.004/2 mat-saṃśrayasya vibhavonnahanasya nityam<BR>
BhP_11.01.004/3 antaḥ kaliṃ yadu-kulasya vidhāya veṇu-<BR>
BhP_11.01.004/4 stambasya vahnim iva śāntim upaimi dhāma<BR>
BhP_11.01.005/1 evaṃ vyavasito rājan satya-saṅkalpa īśvaraḥ<BR>
BhP_11.01.005/3 śāpa-vyājena viprāṇāṃ sañjahre sva-kulaṃ vibhuḥ<BR>
BhP_11.01.006/1 sva-mūrtyā loka-lāvaṇya- nirmuktyā locanaṃ nṛṇām<BR>
BhP_11.01.006/3 gīrbhis tāḥ smaratāṃ cittaṃ padais tān īkṣatāṃ kriyāḥ<BR>
BhP_11.01.007/1 ācchidya kīrtiṃ su-ślokāṃ vitatya hy añjasā nu kau<BR>
BhP_11.01.007/3 tamo 'nayā tariṣyantīty agāt svaṃ padam īśvaraḥ<BR>
BhP_11.01.008/0 śrī-rājovāca<BR>
BhP_11.01.008/1 brahmaṇyānāṃ vadānyānāṃ nityaṃ vṛddhopasevinām<BR>
BhP_11.01.008/3 vipra-śāpaḥ katham abhūd vṛṣṇīnāṃ kṛṣṇa-cetasām<BR>
BhP_11.01.009/1 yan-nimittaḥ sa vai śāpo yādṛśo dvija-sattama<BR>
BhP_11.01.009/3 katham ekātmanāṃ bheda etat sarvaṃ vadasva me<BR>
BhP_11.01.010/0 śrī-bādarāyaṇir uvāca<BR>
BhP_11.01.010/1 bibhrad vapuḥ sakala-sundara-sanniveśaṃ<BR>
BhP_11.01.010/2 karmācaran bhuvi su-maṅgalam āpta-kāmaḥ<BR>
BhP_11.01.010/3 āsthāya dhāma ramamāṇa udāra-kīṛtiḥ<BR>
BhP_11.01.010/4 saṃhartum aicchata kulaṃ sthita-kṛtya-śeṣaḥ<BR>
BhP_11.01.011/1 karmāni puṇya-nivahāni su-maṅgalāni<BR>
BhP_11.01.011/2 gāyaj-jagat-kali-malāpaharāṇi kṛtvā<BR>
BhP_11.01.011/3 kālātmanā nivasatā yadu-deva-gehe<BR>
BhP_11.01.011/4 piṇḍārakaṃ samagaman munayo nisṛṣṭāḥ<BR>
BhP_11.01.012/1 viśvāmitro 'sitaḥ kaṇvo<BR>
BhP_11.01.012/2 durvāsā bhṛgur aṅgirāḥ<BR>
BhP_11.01.012/3 kaśyapo vāmadevo 'trir<BR>
BhP_11.01.012/4 vasiṣṭho nāradādayaḥ<BR>
BhP_11.01.013/1 krīḍantas tān upavrajya kumārā yadu-nandanāḥ<BR>
BhP_11.01.013/3 upasaṅgṛhya papracchur avinītā vinīta-vat<BR>
BhP_11.01.014/1 te veṣayitvā strī-veṣaiḥ sāmbaṃ jāmbavatī-sutam<BR>
BhP_11.01.014/3 eṣā pṛcchati vo viprā antarvatny asitekṣaṇā<BR>
BhP_11.01.015/1 praṣṭuṃ vilajjatī sākṣāt prabrūtāmogha-darśanāḥ<BR>
BhP_11.01.015/3 prasoṣyantī putra-kāmā kiṃ svit sañjanayiṣyati<BR>
BhP_11.01.016/1 evaṃ pralabdhā munayas tān ūcuḥ kupitā nṛpa<BR>
BhP_11.01.016/3 janayiṣyati vo mandā muṣalaṃ kula-nāśanam<BR>
BhP_11.01.017/1 tac chrutvā te 'ti-santrastā vimucya sahasodaram<BR>
BhP_11.01.017/3 sāmbasya dadṛśus tasmin muṣalaṃ khalv ayasmayam<BR>
BhP_11.01.018/1 kiṃ kṛtaṃ manda-bhāgyair naḥ kiṃ vadiṣyanti no janāḥ<BR>
BhP_11.01.018/3 iti vihvalitā gehān ādāya muṣalaṃ yayuḥ<BR>
BhP_11.01.019/1 tac copanīya sadasi parimlāna-mukha-śriyaḥ<BR>
BhP_11.01.019/3 rājña āvedayāṃ cakruḥ sarva-yādava-sannidhau<BR>
BhP_11.01.020/1 śrutvāmoghaṃ vipra-śāpaṃ dṛṣṭvā ca muṣalaṃ nṛpa<BR>
BhP_11.01.020/3 vismitā bhaya-santrastā babhūvur dvārakaukasaḥ<BR>
BhP_11.01.021/1 tac cūrṇayitvā muṣalaṃ yadu-rājaḥ sa āhukaḥ<BR>
BhP_11.01.021/3 samudra-salile prāsyal lohaṃ cāsyāvaśeṣitam<BR>
BhP_11.01.022/1 kaścin matsyo 'grasīl lohaṃ cūrṇāni taralais tataḥ<BR>
BhP_11.01.022/3 uhyamānāni velāyāṃ lagnāny āsan kilairakāḥ<BR>
BhP_11.01.023/1 matsyo gṛhīto matsya-ghnair jālenānyaiḥ sahārṇave<BR>
BhP_11.01.023/3 tasyodara-gataṃ lohaṃ sa śalye lubdhako 'karot<BR>
BhP_11.01.024/1 bhagavān jñāta-sarvārtha īśvaro 'pi tad-anyathā<BR>
BhP_11.01.024/3 kartuṃ naicchad vipra-śāpaṃ kāla-rūpy anvamodata<BR>
BhP_11.02.001/0 śrī-śuka uvāca<BR>
BhP_11.02.001/1 govinda-bhuja-guptāyāṃ dvāravatyāṃ kurūdvaha<BR>
BhP_11.02.001/3 avātsīn nārado 'bhīkṣṇaṃ kṛṣṇopāsana-lālasaḥ<BR>
BhP_11.02.002/1 ko nu rājann indriyavān mukunda-caraṇāmbujam<BR>
BhP_11.02.002/3 na bhajet sarvato-mṛtyur upāsyam amarottamaiḥ<BR>
BhP_11.02.003/1 tam ekadā tu devarṣiṃ vasudevo gṛhāgatam<BR>
BhP_11.02.003/3 arcitaṃ sukham āsīnam abhivādyedam abravīt<BR>
BhP_11.02.004/0 śrī-vasudeva uvāca<BR>
BhP_11.02.004/1 bhagavan bhavato yātrā svastaye sarva-dehinām<BR>
BhP_11.02.004/3 kṛpaṇānāṃ yathā pitror uttama-śloka-vartmanām<BR>
BhP_11.02.005/1 bhūtānāṃ deva-caritaṃ duḥkhāya ca sukhāya ca<BR>
BhP_11.02.005/3 sukhāyaiva hi sādhūnāṃ tvādṛśām acyutātmanām<BR>
BhP_11.02.006/1 bhajanti ye yathā devān devā api tathaiva tān<BR>
BhP_11.02.006/3 chāyeva karma-sacivāḥ sādhavo dīna-vatsalāḥ<BR>
BhP_11.02.007/1 brahmaṃs tathāpi pṛcchāmo dharmān bhāgavatāṃs tava<BR>
BhP_11.02.007/3 yān śrutvā śraddhayā martyo mucyate sarvato bhayāt<BR>
BhP_11.02.008/1 ahaṃ kila purānantaṃ prajārtho bhuvi mukti-dam<BR>
BhP_11.02.008/3 apūjayaṃ na mokṣāya mohito deva-māyayā<BR>
BhP_11.02.009/1 yathā vicitra-vyasanād bhavadbhir viśvato-bhayāt<BR>
BhP_11.02.009/3 mucyema hy añjasaivāddhā tathā naḥ śādhi su-vrata<BR>
BhP_11.02.010/0 śrī-śuka uvāca<BR>
BhP_11.02.010/1 rājann evaṃ kṛta-praśno vasudevena dhīmatā<BR>
BhP_11.02.010/3 prītas tam āha devarṣir hareḥ saṃsmārito guṇaiḥ<BR>
BhP_11.02.011/0 śrī-nārada uvāca<BR>
BhP_11.02.011/1 samyag etad vyavasitaṃ bhavatā sātvatarṣabha<BR>
BhP_11.02.011/3 yat pṛcchase bhāgavatān dharmāṃs tvaṃ viśva-bhāvanān<BR>
BhP_11.02.012/1 śruto 'nupaṭhito dhyāta ādṛto vānumoditaḥ<BR>
BhP_11.02.012/3 sadyaḥ punāti sad-dharmo deva-viśva-druho 'pi hi<BR>
BhP_11.02.013/1 tvayā parama-kalyāṇaḥ puṇya-śravaṇa-kīrtanaḥ<BR>
BhP_11.02.013/3 smārito bhagavān adya devo nārāyaṇo mama<BR>
BhP_11.02.014/1 atrāpy udāharantīmam itihāsaṃ purātanam<BR>
BhP_11.02.014/3 ārṣabhāṇāṃ ca saṃvādaṃ videhasya mahātmanaḥ<BR>
BhP_11.02.015/1 priyavrato nāma suto manoḥ svāyambhuvasya yaḥ<BR>
BhP_11.02.015/3 tasyāgnīdhras tato nābhir ṛṣabhas tat-sutaḥ smṛtaḥ<BR>
BhP_11.02.016/1 tam āhur vāsudevāṃśaṃ mokṣa-dharma-vivakṣayā<BR>
BhP_11.02.016/3 avatīrṇaṃ suta-śataṃ tasyāsīd brahma-pāragam<BR>
BhP_11.02.017/1 teṣāṃ vai bharato jyeṣṭho nārāyaṇa-parāyaṇaḥ<BR>
BhP_11.02.017/3 vikhyātaṃ varṣam etad yan- nāmnā bhāratam adbhutam<BR>
BhP_11.02.018/1 sa bhukta-bhogāṃ tyaktvemāṃ nirgatas tapasā harim<BR>
BhP_11.02.018/3 upāsīnas tat-padavīṃ lebhe vai janṛnabhis tribhiḥ<BR>
BhP_11.02.019/1 teṣāṃ nava nava-dvīpa- patayo 'sya samantataḥ<BR>
BhP_11.02.019/3 karma-tantra-praṇetāra ekāśītir dvijātayaḥ<BR>
BhP_11.02.020/1 navābhavan mahā-bhāgā munayo hy artha-śaṃsinaḥ<BR>
BhP_11.02.020/3 śramaṇā vāta-rasanā ātma-vidyā-viśāradāḥ<BR>
BhP_11.02.021/1 kavir havir antarīkṣaḥ prabuddhaḥ pippalāyanaḥ<BR>
BhP_11.02.021/3 āvirhotro 'tha drumilaś camasaḥ karabhājanaḥ<BR>
BhP_11.02.022/1 ta ete bhagavad-rūpaṃ viśvaṃ sad-asad-ātmakam<BR>
BhP_11.02.022/3 ātmano 'vyatirekeṇa paśyanto vyacaran mahīm<BR>
BhP_11.02.023/1 avyāhateṣṭa-gatayaḥ sura-siddha-sādhya-<BR>
BhP_11.02.023/2 gandharva-yakṣa-nara-kinnara-nāga-lokān<BR>
BhP_11.02.023/3 muktāś caranti muni-cāraṇa-bhūtanātha-<BR>
BhP_11.02.023/4 vidyādhara-dvija-gavāṃ bhuvanāni kāmam<BR>
BhP_11.02.024/1 ta ekadā nimeḥ satram upajagmur yadṛcchayā<BR>
BhP_11.02.024/3 vitāyamānam ṛṣibhir ajanābhe mahātmanaḥ<BR>
BhP_11.02.025/1 tān dṛṣṭvā sūrya-saṅkāśān mahā-bhāgavatān nṛpa<BR>
BhP_11.02.025/3 yajamāno 'gnayo viprāḥ sarva evopatasthire<BR>
BhP_11.02.026/1 videhas tān abhipretya nārāyaṇa-parāyaṇān<BR>
BhP_11.02.026/3 prītaḥ sampūjayāṃ cakre āsana-sthān yathārhataḥ<BR>
BhP_11.02.027/1 tān rocamānān sva-rucā brahma-putropamān nava<BR>
BhP_11.02.027/3 papraccha parama-prītaḥ praśrayāvanato nṛpaḥ<BR>
BhP_11.02.028/0 śrī-videha uvāca<BR>
BhP_11.02.028/1 manye bhagavataḥ sākṣāt pārṣadān vo madhu-dvisaḥ<BR>
BhP_11.02.028/3 viṣṇor bhūtāni lokānāṃ pāvanāya caranti hi<BR>
BhP_11.02.029/1 durlabho mānuṣo deho dehināṃ kṣaṇa-bhaṅguraḥ<BR>
BhP_11.02.029/3 tatrāpi durlabhaṃ manye vaikuṇṭha-priya-darśanam<BR>
BhP_11.02.030/1 ata ātyantikaṃ kṣemaṃ pṛcchāmo bhavato 'naghāḥ<BR>
BhP_11.02.030/3 saṃsāre 'smin kṣaṇārdho 'pi sat-saṅgaḥ śevadhir nṛṇām<BR>
BhP_11.02.031/1 dharmān bhāgavatān brūta yadi naḥ śrutaye kṣamam<BR>
BhP_11.02.031/3 yaiḥ prasannaḥ prapannāya dāsyaty ātmānam apy ajaḥ<BR>
BhP_11.02.032/0 śrī-nārada uvāca<BR>
BhP_11.02.032/1 evaṃ te niminā pṛṣṭā vasudeva mahattamāḥ<BR>
BhP_11.02.032/3 pratipūjyābruvan prītyā sa-sadasyartvijaṃ nṛpam<BR>
BhP_11.02.033/0 śrī-kavir uvāca<BR>
BhP_11.02.033/1 manye 'kutaścid-bhayam acyutasya pādāmbujopāsanam atra nityam<BR>
BhP_11.02.033/3 udvigna-buddher asad-ātma-bhāvād viśvātmanā yatra nivartate bhīḥ<BR>
BhP_11.02.034/1 ye vai bhagavatā proktā upāyā hy ātma-labdhaye<BR>
BhP_11.02.034/3 añjaḥ puṃsām aviduṣāṃ viddhi bhāgavatān hi tān<BR>
BhP_11.02.035/1 yān āsthāya naro rājan na pramādyeta karhicit<BR>
BhP_11.02.035/3 dhāvan nimīlya vā netre na skhalen na pated iha<BR>
BhP_11.02.036/1 kāyena vācā manasendriyair vā buddhyātmanā vānusṛta-svabhāvāt<BR>
BhP_11.02.036/3 karoti yad yat sakalaṃ parasmai nārāyaṇāyeti samarpayet tat<BR>
BhP_11.02.037/1 bhayaṃ dvitīyābhiniveśataḥ syād īśād apetasya viparyayo 'smṛtiḥ<BR>
BhP_11.02.037/3 tan-māyayāto budha ābhajet taṃ bhaktyaikayeśaṃ guru-devatātmā<BR>
BhP_11.02.038/1 avidyamāno 'py avabhāti hi dvayo dhyātur dhiyā svapna-manorathau yathā<BR>
BhP_11.02.038/3 tat karma-saṅkalpa-vikalpakaṃ mano budho nirundhyād abhayaṃ tataḥ syāt<BR>
BhP_11.02.039/1 śṛṇvan su-bhadrāṇi rathāṅga-pāṇer janmāni karmāṇi ca yāni loke<BR>
BhP_11.02.039/3 gītāni nāmāni tad-arthakāni gāyan vilajjo vicared asaṅgaḥ<BR>
BhP_11.02.040/1 evaṃ-vrataḥ sva-priya-nāma-kīrtyā jātānurāgo druta-citta uccaiḥ<BR>
BhP_11.02.040/3 hasaty atho roditi rauti gāyaty unmāda-van nṛtyati loka-bāhyaḥ<BR>
BhP_11.02.041/1 khaṃ vāyum agniṃ salilaṃ mahīṃ ca jyotīṃṣi sattvāni diśo drumādīn<BR>
BhP_11.02.041/3 sarit-samudrāṃś ca hareḥ śarīraṃ yat kiṃ ca bhūtaṃ praṇamed ananyaḥ<BR>
BhP_11.02.042/1 bhaktiḥ pareśānubhavo viraktir anyatra caiṣa trika eka-kālaḥ<BR>
BhP_11.02.042/3 prapadyamānasya yathāśnataḥ syus tuṣṭiḥ puṣṭiḥ kṣud-apāyo 'nu-ghāsam<BR>
BhP_11.02.043/1 ity acyutāṅghriṃ bhajato 'nuvṛttyā bhaktir viraktir bhagavat-prabodhaḥ<BR>
BhP_11.02.043/3 bhavanti vai bhāgavatasya rājaṃs tataḥ parāṃ śāntim upaiti sākṣāt<BR>
BhP_11.02.044/0 śrī-rājovāca<BR>
BhP_11.02.044/1 atha bhāgavataṃ brūta yad-dharmo yādṛśo nṛṇām<BR>
BhP_11.02.044/3 yathācarati yad brūte yair liṅgair bhagavat-priyaḥ<BR>
BhP_11.02.045/0 śrī-havir uvāca<BR>
BhP_11.02.045/1 sarva-bhūteṣu yaḥ paśyed bhagavad-bhāvam ātmanaḥ<BR>
BhP_11.02.045/3 bhūtāni bhagavaty ātmany eṣa bhāgavatottamaḥ<BR>
BhP_11.02.046/1 īsvare tad-adhīneṣu bāliśeṣu dviṣatsu ca<BR>
BhP_11.02.046/3 prema-maitrī-kṛpopekṣā yaḥ karoti sa madhyamaḥ<BR>
BhP_11.02.047/1 arcāyām eva haraye pūjāṃ yaḥ śraddhayehate<BR>
BhP_11.02.047/3 na tad-bhakteṣu cānyeṣu sa bhaktaḥ prākṛtaḥ smṛtaḥ<BR>
BhP_11.02.048/1 gṛhītvāpīndriyair arthān yo na dveṣṭi na hṛṣyati<BR>
BhP_11.02.048/3 viṣṇor māyām idaṃ paśyan sa vai bhāgavatottamaḥ<BR>
BhP_11.02.049/1 dehendriya-prāṇa-mano-dhiyāṃ yo janmāpyaya-kṣud-bhaya-tarṣa-kṛcchraiḥ<BR>
BhP_11.02.049/3 saṃsāra-dharmair avimuhyamānaḥ smṛtyā harer bhāgavata-pradhānaḥ<BR>
BhP_11.02.050/1 na kāma-karma-bījānāṃ yasya cetasi sambhavaḥ<BR>
BhP_11.02.050/3 vāsudevaika-nilayaḥ sa vai bhāgavatottamaḥ<BR>
BhP_11.02.051/1 na yasya janma-karmabhyāṃ na varṇāśrama-jātibhiḥ<BR>
BhP_11.02.051/3 sajjate 'sminn ahaṃ-bhāvo dehe vai sa hareḥ priyaḥ<BR>
BhP_11.02.052/1 na yasya svaḥ para iti vitteṣv ātmani vā bhidā<BR>
BhP_11.02.052/3 sarva-bhūta-samaḥ śāntaḥ sa vai bhāgavatottamaḥ<BR>
BhP_11.02.053/1 tri-bhuvana-vibhava-hetave 'py akuṇṭha-<BR>
BhP_11.02.053/2 smṛtir ajitātma-surādibhir vimṛgyāt<BR>
BhP_11.02.053/3 na calati bhagavat-padāravindāl<BR>
BhP_11.02.053/4 lava-nimiṣārdham api yaḥ sa vaiṣṇavāgryaḥ<BR>
BhP_11.02.054/1 bhagavata uru-vikramāṅghri-śākhā- nakha-maṇi-candrikayā nirasta-tāpe<BR>
BhP_11.02.054/3 hṛdi katham upasīdatāṃ punaḥ sa prabhavati candra ivodite 'rka-tāpaḥ<BR>
BhP_11.02.055/1 visṛjati hṛdayaṃ na yasya sākṣād dharir avaśābhihito 'py aghaugha-nāśaḥ<BR>
BhP_11.02.055/3 praṇaya-rasanayā dhṛtāṅghri-padmaḥ sa bhavati bhāgavata-pradhāna uktaḥ<BR>
BhP_11.03.001/0 śrī-rājovāca<BR>
BhP_11.03.001/1 parasya viṣṇor īśasya māyinām api mohinīm<BR>
BhP_11.03.001/3 māyāṃ veditum icchāmo bhagavanto bruvantu naḥ<BR>
BhP_11.03.002/1 nānutṛpye juṣan yuṣmad- vaco hari-kathāmṛtam<BR>
BhP_11.03.002/3 saṃsāra-tāpa-nistapto martyas tat-tāpa-bheṣajam<BR>
BhP_11.03.003/0 śrī-antarīkṣa uvāca<BR>
BhP_11.03.003/1 ebhir bhūtāni bhūtātmā mahā-bhūtair mahā-bhuja<BR>
BhP_11.03.003/3 sasarjoccāvacāny ādyaḥ sva-mātrātma-prasiddhaye<BR>
BhP_11.03.004/1 evaṃ sṛṣṭāni bhūtāni praviṣṭaḥ pañca-dhātubhiḥ<BR>
BhP_11.03.004/3 ekadhā daśadhātmānaṃ vibhajan juṣate guṇān<BR>
BhP_11.03.005/1 guṇair guṇān sa bhuñjāna ātma-pradyotitaiḥ prabhuḥ<BR>
BhP_11.03.005/3 manyamāna idaṃ sṛṣṭam ātmānam iha sajjate<BR>
BhP_11.03.006/1 karmāṇi karmabhiḥ kurvan sa-nimittāni deha-bhṛt<BR>
BhP_11.03.006/3 tat tat karma-phalaṃ gṛhṇan bhramatīha sukhetaram<BR>
BhP_11.03.007/1 itthaṃ karma-gatīr gacchan bahv-abhadra-vahāḥ pumān<BR>
BhP_11.03.007/3 ābhūta-samplavāt sarga- pralayāv aśnute 'vaśaḥ<BR>
BhP_11.03.008/1 dhātūpaplava āsanne vyaktaṃ dravya-guṇātmakam<BR>
BhP_11.03.008/3 anādi-nidhanaḥ kālo hy avyaktāyāpakarṣati<BR>
BhP_11.03.009/1 śata-varṣā hy anāvṛṣṭir bhaviṣyaty ulbaṇā bhuvi<BR>
BhP_11.03.009/3 tat-kālopacitoṣṇārko lokāṃs trīn pratapiṣyati<BR>
BhP_11.03.010/1 pātāla-talam ārabhya saṅkarṣaṇa-mukhānalaḥ<BR>
BhP_11.03.010/3 dahann ūrdhva-śikho viṣvag vardhate vāyuneritaḥ<BR>
BhP_11.03.011/1 saṃvartako megha-gaṇo varṣati sma śataṃ samāḥ<BR>
BhP_11.03.011/3 dhārābhir hasti-hastābhir līyate salile virāṭ<BR>
BhP_11.03.012/1 tato virājam utsṛjy vairājaḥ puruṣo nṛpa<BR>
BhP_11.03.012/3 avyaktaṃ viśate sūkṣmaṃ nirindhana ivānalaḥ<BR>
BhP_11.03.013/1 vāyunā hṛta-gandhā bhūḥ salilatvāya kalpate<BR>
BhP_11.03.013/3 salilaṃ tad-dhṛta-rasaṃ jyotiṣṭvāyopakalpate<BR>
BhP_11.03.014/1 hṛta-rūpaṃ tu tamasā vāyau jyotiḥ pralīyate<BR>
BhP_11.03.014/3 hṛta-sparśo 'vakāśena vāyur nabhasi līyate<BR>
BhP_11.03.014/5 kālātmanā hṛta-guṇaṃ nabha ātmani līyate<BR>
BhP_11.03.015/1 indriyāṇi mano buddhiḥ saha vaikārikair nṛpa<BR>
BhP_11.03.015/3 praviśanti hy ahaṅkāraṃ sva-guṇair aham ātmani<BR>
BhP_11.03.016/1 eṣā māyā bhagavataḥ sarga-sthity-anta-kāriṇī<BR>
BhP_11.03.016/3 tri-varṇā varṇitāsmābhiḥ kiṃ bhūyaḥ śrotum icchasi<BR>
BhP_11.03.017/0 śrī-rājovāca<BR>
BhP_11.03.017/1 yathaitām aiśvarīṃ māyāṃ dustarām akṛtātmabhiḥ<BR>
BhP_11.03.017/3 taranty añjaḥ sthūla-dhiyo maharṣa idam ucyatām<BR>
BhP_11.03.018/0 śrī-prabuddha uvāca<BR>
BhP_11.03.018/1 karmāṇy ārabhamāṇānāṃ duḥkha-hatyai sukhāya ca<BR>
BhP_11.03.018/3 paśyet pāka-viparyāsaṃ mithunī-cāriṇāṃ nṛṇām<BR>
BhP_11.03.019/1 nityārtidena vittena durlabhenātma-mṛtyunā<BR>
BhP_11.03.019/3 gṛhāpatyāpta-paśubhiḥ kā prītiḥ sādhitaiś calaiḥ<BR>
BhP_11.03.020/1 evaṃ lokaṃ param vidyān naśvaraṃ karma-nirmitam<BR>
BhP_11.03.020/3 sa-tulyātiśaya-dhvaṃsaṃ yathā maṇḍala-vartinām<BR>
BhP_11.03.021/1 tasmād guruṃ prapadyeta jijñāsuḥ śreya uttamam<BR>
BhP_11.03.021/3 śābde pare ca niṣṇātaṃ brahmaṇy upaśamāśrayam<BR>
BhP_11.03.022/1 tatra bhāgavatān dharmān śikṣed gurv-ātma-daivataḥ<BR>
BhP_11.03.022/3 amāyayānuvṛttyā yais tuṣyed ātmātma-do hariḥ<BR>
BhP_11.03.023/1 sarvato manaso 'saṅgam ādau saṅgaṃ ca sādhuṣu<BR>
BhP_11.03.023/3 dayāṃ maitrīṃ praśrayaṃ ca bhūteṣv addhā yathocitam<BR>
BhP_11.03.024/1 śaucaṃ tapas titikṣāṃ ca maunaṃ svādhyāyam ārjavam<BR>
BhP_11.03.024/3 brahmacaryam ahiṃsāṃ ca samatvaṃ dvandva-saṃjñayoḥ<BR>
BhP_11.03.025/1 sarvatrātmeśvarānvīkṣāṃ kaivalyam aniketatām<BR>
BhP_11.03.025/3 vivikta-cīra-vasanaṃ santoṣaṃ yena kenacit<BR>
BhP_11.03.026/1 śraddhāṃ bhāgavate śāstre 'nindām anyatra cāpi hi<BR>
BhP_11.03.026/3 mano-vāk-karma-daṇḍaṃ ca satyaṃ śama-damāv api<BR>
BhP_11.03.027/1 śravaṇaṃ kīrtanaṃ dhyānaṃ harer adbhuta-karmaṇaḥ<BR>
BhP_11.03.027/3 janma-karma-guṇānāṃ ca tad-arthe 'khila-ceṣṭitam<BR>
BhP_11.03.028/1 iṣṭaṃ dattaṃ tapo japtaṃ vṛttaṃ yac cātmanaḥ priyam<BR>
BhP_11.03.028/3 dārān sutān gṛhān prāṇān yat parasmai nivedanam<BR>
BhP_11.03.029/1 evaṃ kṛṣṇātma-nātheṣu manuṣyeṣu ca sauhṛdam<BR>
BhP_11.03.029/3 paricaryāṃ cobhayatra mahatsu nṛṣu sādhuṣu<BR>
BhP_11.03.030/1 parasparānukathanaṃ pāvanaṃ bhagavad-yaśaḥ<BR>
BhP_11.03.030/3 mitho ratir mithas tuṣṭir nivṛttir mitha ātmanaḥ<BR>
BhP_11.03.031/1 smarantaḥ smārayantaś ca mitho 'ghaugha-haraṃ harim<BR>
BhP_11.03.031/3 bhaktyā sañjātayā bhaktyā bibhraty utpulakāṃ tanum<BR>
BhP_11.03.032/1 kvacid rudanty acyuta-cintayā kvacid<BR>
BhP_11.03.032/2 dhasanti nandanti vadanty alaukikāḥ<BR>
BhP_11.03.032/3 nṛtyanti gāyanty anuśīlayanty ajaṃ<BR>
BhP_11.03.032/4 bhavanti tūṣṇīṃ param etya nirvṛtāḥ<BR>
BhP_11.03.033/1 iti bhāgavatān dharmān śikṣan bhaktyā tad-utthayā<BR>
BhP_11.03.033/3 nārāyaṇa-paro māyām añjas tarati dustarām<BR>
BhP_11.03.034/0 śrī-rājovāca<BR>
BhP_11.03.034/1 nārāyaṇābhidhānasya brahmaṇaḥ paramātmanaḥ<BR>
BhP_11.03.034/3 niṣṭhām arhatha no vaktuṃ yūyaṃ hi brahma-vittamāḥ<BR>
BhP_11.03.035/0 śrī-pippalāyana uvāca<BR>
BhP_11.03.035/1 sthity-udbhava-pralaya-hetur ahetur asya<BR>
BhP_11.03.035/2 yat svapna-jāgara-suṣuptiṣu sad bahiś ca<BR>
BhP_11.03.035/3 dehendriyāsu-hṛdayāni caranti yena<BR>
BhP_11.03.035/4 sañjīvitāni tad avehi paraṃ narendra<BR>
BhP_11.03.036/1 naitan mano viśati vāg uta cakṣur ātmā<BR>
BhP_11.03.036/2 prāṇendriyāṇi ca yathānalam arciṣaḥ svāḥ<BR>
BhP_11.03.036/3 śabdo 'pi bodhaka-niṣedhatayātma-mūlam<BR>
BhP_11.03.036/4 arthoktam āha yad-ṛte na niṣedha-siddhiḥ<BR>
BhP_11.03.037/1 sattvaṃ rajas tama iti tri-vṛd ekam ādau<BR>
BhP_11.03.037/2 sūtraṃ mahān aham iti pravadanti jīvam<BR>
BhP_11.03.037/3 jñāna-kriyārtha-phala-rūpatayoru-śakti<BR>
BhP_11.03.037/4 brahmaiva bhāti sad asac ca tayoḥ paraṃ yat<BR>
BhP_11.03.038/1 nātmā jajāna na mariṣyati naidhate 'sau<BR>
BhP_11.03.038/2 na kṣīyate savana-vid vyabhicāriṇāṃ hi<BR>
BhP_11.03.038/3 sarvatra śaśvad anapāyy upalabdhi-mātraṃ<BR>
BhP_11.03.038/4 prāṇo yathendriya-balena vikalpitaṃ sat<BR>
BhP_11.03.039/1 aṇḍeṣu peśiṣu taruṣv aviniściteṣu prāṇo hi jīvam upadhāvati tatra tatra<BR>
BhP_11.03.039/3 sanne yad indriya-gaṇe 'hami ca prasupte kūṭa-stha āśayam ṛte tad-anusmṛtir naḥ<BR>
BhP_11.03.040/1 yarhy abja-nābha-caraṇaiṣaṇayoru-bhaktyā<BR>
BhP_11.03.040/2 ceto-malāni vidhamed guṇa-karma-jāni<BR>
BhP_11.03.040/3 tasmin viśuddha upalabhyata ātma-tattvaṃ<BR>
BhP_11.03.040/4 śākṣād yathāmala-dṛśoḥ savitṛ-prakāśaḥ<BR>
BhP_11.03.041/0 śrī-rājovāca<BR>
BhP_11.03.041/1 karma-yogaṃ vadata naḥ puruṣo yena saṃskṛtaḥ<BR>
BhP_11.03.041/3 vidhūyehāśu karmāṇi naiṣkarmyaṃ vindate param<BR>
BhP_11.03.042/1 evaṃ praśnam ṛṣīn pūrvam apṛcchaṃ pitur antike<BR>
BhP_11.03.042/3 nābruvan brahmaṇaḥ putrās tatra kāraṇam ucyatām<BR>
BhP_11.03.043/0 śrī-āvirhotra uvāca<BR>
BhP_11.03.043/1 karmākarma vikarmeti veda-vādo na laukikaḥ<BR>
BhP_11.03.043/3 vedasya ceśvarātmatvāt tatra muhyanti sūrayaḥ<BR>
BhP_11.03.044/1 parokṣa-vādo vedo 'yaṃ bālānām anuśāsanam<BR>
BhP_11.03.044/3 karma-mokṣāya karmāṇi vidhatte hy agadaṃ yathā<BR>
BhP_11.03.045/1 nācared yas tu vedoktaṃ svayam ajño 'jitendriyaḥ<BR>
BhP_11.03.045/3 vikarmaṇā hy adharmeṇa mṛtyor mṛtyum upaiti saḥ<BR>
BhP_11.03.046/1 vedoktam eva kurvāṇo niḥsaṅgo 'rpitam īśvare<BR>
BhP_11.03.046/3 naiṣkarmyaṃ labhate siddhiṃ rocanārthā phala-śrutiḥ<BR>
BhP_11.03.047/1 ya āśu hṛdaya-granthiṃ nirjihīṛṣuḥ parātmanaḥ<BR>
BhP_11.03.047/3 vidhinopacared devaṃ tantroktena ca keśavam<BR>
BhP_11.03.048/1 labdhvānugraha ācāryāt tena sandarśitāgamaḥ<BR>
BhP_11.03.048/3 mahā-puruṣam abhyarcen mūrtyābhimatayātmanaḥ<BR>
BhP_11.03.049/1 śuciḥ sammukham āsīnaḥ prāṇa-saṃyamanādibhiḥ<BR>
BhP_11.03.049/3 piṇḍaṃ viśodhya sannyāsa- kṛta-rakṣo 'rcayed dharim<BR>
BhP_11.03.050/1 arcādau hṛdaye cāpi yathā-labdhopacārakaiḥ<BR>
BhP_11.03.050/3 dravya-kṣity-ātma-liṇgāni niṣpādya prokṣya cāsanam<BR>
BhP_11.03.051/1 pādyādīn upakalpyātha sannidhāpya samāhitaḥ<BR>
BhP_11.03.051/3 hṛd-ādibhiḥ kṛta-nyāso mūla-mantreṇa cārcayet<BR>
BhP_11.03.052/1 sāṅgopāṅgāṃ sa-pārṣadāṃ tāṃ tāṃ mūrtiṃ sva-mantrataḥ<BR>
BhP_11.03.052/3 pādyārghyācamanīyādyaiḥ snāna-vāso-vibhūṣaṇaiḥ<BR>
BhP_11.03.053/1 gandha-mālyākṣata-sragbhir dhūpa-dīpopahārakaiḥ<BR>
BhP_11.03.053/3 sāṅgam sampūjya vidhivat stavaiḥ stutvā named dharim<BR>
BhP_11.03.054/1 ātmānam tan-mayam dhyāyan mūrtiṃ sampūjayed dhareḥ<BR>
BhP_11.03.054/3 śeṣām ādhāya śirasā sva-dhāmny udvāsya sat-kṛtam<BR>
BhP_11.03.055/1 evam agny-arka-toyādāv atithau hṛdaye ca yaḥ<BR>
BhP_11.03.055/3 yajatīśvaram ātmānam acirān mucyate hi saḥ<BR>
BhP_11.04.001/0 śrī-rājovāca<BR>
BhP_11.04.001/1 yāni yānīha karmāṇi yair yaiḥ svacchanda-janmabhiḥ<BR>
BhP_11.04.001/3 cakre karoti kartā vā haris tāni bruvantu naḥ<BR>
BhP_11.04.002/0 śrī-drumila uvāca<BR>
BhP_11.04.002/1 yo vā anantasya gunān anantān anukramiṣyan sa tu bāla-buddhiḥ<BR>
BhP_11.04.002/3 rajāṃsi bhūmer gaṇayet kathañcit kālena naivākhila-śakti-dhāmnaḥ<BR>
BhP_11.04.003/1 bhūtair yadā pañcabhir ātma-sṛṣṭaiḥ<BR>
BhP_11.04.003/2 puraṃ virājaṃ viracayya tasmin<BR>
BhP_11.04.003/3 svāṃśena viṣṭaḥ puruṣābhidhānam<BR>
BhP_11.04.003/4 avāpa nārāyaṇa ādi-devaḥ<BR>
BhP_11.04.004/1 yat-kāya eṣa bhuvana-traya-sanniveśo<BR>
BhP_11.04.004/2 yasyendriyais tanu-bhṛtām ubhayendriyāṇi<BR>
BhP_11.04.004/3 jñānaṃ svataḥ śvasanato balam oja īhā<BR>
BhP_11.04.004/4 sattvādibhiḥ sthiti-layodbhava ādi-kartā<BR>
BhP_11.04.005/1 ādāv abhūc chata-dhṛtī rajasāsya sarge<BR>
BhP_11.04.005/2 viṣṇuḥ sthitau kratu-patir dvija-dharma-setuḥ<BR>
BhP_11.04.005/3 rudro 'pyayāya tamasā puruṣaḥ sa ādya<BR>
BhP_11.04.005/4 ity udbhava-sthiti-layāḥ satataṃ prajāsu<BR>
BhP_11.04.006/1 dharmasya dakṣa-duhitary ajaniṣṭa mūrtyāṃ<BR>
BhP_11.04.006/2 nārāyaṇo nara ṛṣi-pravaraḥ praśāntaḥ<BR>
BhP_11.04.006/3 naiṣkarmya-lakṣaṇam uvāca cacāra karma<BR>
BhP_11.04.006/4 yo 'dyāpi cāsta ṛṣi-varya-niṣevitāṅghriḥ<BR>
BhP_11.04.007/1 indro viśaṅkya mama dhāma jighṛkṣatīti<BR>
BhP_11.04.007/2 kāmaṃ nyayuṅkta sa-gaṇaṃ sa badary-upākhyam<BR>
BhP_11.04.007/3 gatvāpsaro-gaṇa-vasanta-sumanda-vātaiḥ<BR>
BhP_11.04.007/4 strī-prekṣaṇeṣubhir avidhyad atan-mahi-jñaḥ<BR>
BhP_11.04.008/1 vijñāya śakra-kṛtam akramam ādi-devaḥ<BR>
BhP_11.04.008/2 prāha prahasya gata-vismaya ejamānān<BR>
BhP_11.04.008/3 mā bhair vibho madana māruta deva-vadhvo<BR>
BhP_11.04.008/4 gṛhṇīta no balim aśūnyam imaṃ kurudhvam<BR>
BhP_11.04.009/1 itthaṃ bruvaty abhaya-de nara-deva devāḥ<BR>
BhP_11.04.009/2 sa-vrīḍa-namra-śirasaḥ sa-ghṛṇaṃ tam ūcuḥ<BR>
BhP_11.04.009/3 naitad vibho tvayi pare 'vikṛte vicitraṃ<BR>
BhP_11.04.009/4 svārāma-dhīra-nikarānata-pāda-padme<BR>
BhP_11.04.010/1 tvāṃ sevatāṃ sura-kṛtā bahavo 'ntarāyāḥ<BR>
BhP_11.04.010/2 svauko vilaṅghya paramaṃ vrajatāṃ padaṃ te<BR>
BhP_11.04.010/3 nānyasya barhiṣi balīn dadataḥ sva-bhāgān<BR>
BhP_11.04.010/4 dhatte padaṃ tvam avitā yadi vighna-mūrdhni<BR>
BhP_11.04.011/1 kṣut-tṛṭ-tri-kāla-guṇa-māruta-jaihva-śaiṣṇān<BR>
BhP_11.04.011/2 asmān apāra-jaladhīn atitīrya kecit<BR>
BhP_11.04.011/3 krodhasya yānti viphalasya vaśaṃ pade gor<BR>
BhP_11.04.011/4 majjanti duścara-tapaś ca vṛthotsṛjanti<BR>
BhP_11.04.012/1 iti pragṛṇatāṃ teṣāṃ striyo 'ty-adbhuta-darśanāḥ<BR>
BhP_11.04.012/3 darśayām āsa śuśrūṣāṃ sv-arcitāḥ kurvatīr vibhuḥ<BR>
BhP_11.04.013/1 te devānucarā dṛṣṭvā striyaḥ śrīr iva rūpiṇīḥ<BR>
BhP_11.04.013/3 gandhena mumuhus tāsāṃ rūpaudārya-hata-śriyaḥ<BR>
BhP_11.04.014/1 tān āha deva-deveśaḥ praṇatān prahasann iva<BR>
BhP_11.04.014/3 āsām ekatamāṃ vṛṅdhvaṃ sa-varṇāṃ svarga-bhūṣaṇām<BR>
BhP_11.04.015/1 om ity ādeśam ādāya natvā taṃ sura-vandinaḥ<BR>
BhP_11.04.015/3 urvaśīm apsaraḥ-śreṣṭhāṃ puraskṛtya divaṃ yayuḥ<BR>
BhP_11.04.016/1 indrāyānamya sadasi śṛṇvatāṃ tri-divaukasām<BR>
BhP_11.04.016/3 ūcur nārāyaṇa-balaṃ śakras tatrāsa vismitaḥ<BR>
BhP_11.04.017/1 haṃsa-svarūpy avadad acyuta ātma-yogaṃ<BR>
BhP_11.04.017/2 dattaḥ kumāra ṛṣabho bhagavān pitā naḥ<BR>
BhP_11.04.017/3 viṣṇuḥ śivāya jagatāṃ kalayāvatirṇas<BR>
BhP_11.04.017/4 tenāhṛtā madhu-bhidā śrutayo hayāsye<BR>
BhP_11.04.018/1 gupto 'pyaye manur ilauṣadhayaś ca mātsye<BR>
BhP_11.04.018/2 krauḍe hato diti-ja uddharatāmbhasaḥ kṣmām<BR>
BhP_11.04.018/3 kaurme dhṛto 'drir amṛtonmathane sva-pṛṣṭhe<BR>
BhP_11.04.018/4 grāhāt prapannam ibha-rājam amuñcad ārtam<BR>
BhP_11.04.019/1 saṃstunvato nipatitān śramaṇān ṛṣīṃś ca<BR>
BhP_11.04.019/2 śakraṃ ca vṛtra-vadhatas tamasi praviṣṭam<BR>
BhP_11.04.019/3 deva-striyo 'sura-gṛhe pihitā anāthā<BR>
BhP_11.04.019/4 jaghne 'surendram abhayāya satāṃ nṛsiṃhe<BR>
BhP_11.04.020/1 devāsure yudhi ca daitya-patīn surārthe<BR>
BhP_11.04.020/2 hatvāntareṣu bhuvanāny adadhāt kalābhiḥ<BR>
BhP_11.04.020/3 bhūtvātha vāmana imām aharad baleḥ kṣmāṃ<BR>
BhP_11.04.020/4 yācñā-cchalena samadād aditeḥ sutebhyaḥ<BR>
BhP_11.04.021/1 niḥkṣatriyām akṛta gāṃ ca triḥ-sapta-kṛtvo<BR>
BhP_11.04.021/2 rāmas tu haihaya-kulāpyaya-bhārgavāgniḥ<BR>
BhP_11.04.021/3 so 'bdhiṃ babandha daśa-vaktram ahan sa-laṅkaṃ<BR>
BhP_11.04.021/4 sītā-patir jayati loka-mala-ghna-kīṛtiḥ<BR>
BhP_11.04.022/1 bhūmer bharāvataraṇāya yaduṣv ajanmā<BR>
BhP_11.04.022/2 jātaḥ kariṣyati surair api duṣkarāṇi<BR>
BhP_11.04.022/3 vādair vimohayati yajña-kṛto 'tad-arhān<BR>
BhP_11.04.022/4 śūdrān kalau kṣiti-bhujo nyahaniṣyad ante<BR>
BhP_11.04.023/1 evaṃ-vidhāni janmāni karmāṇi ca jagat-pateḥ<BR>
BhP_11.04.023/3 bhūrīṇi bhūri-yaśaso varṇitāni mahā-bhuja<BR>
BhP_11.05.001/0 śrī-rājovāca<BR>
BhP_11.05.001/1 bhagavantaṃ hariṃ prāyo na bhajanty ātma-vittamāḥ<BR>
BhP_11.05.001/3 teṣām aśānta-kāmānāṃ ka niṣṭhāvijitātmanām<BR>
BhP_11.05.002/0 śrī-camasa uvāca<BR>
BhP_11.05.002/1 mukha-bāhūru-pādebhyaḥ puruṣasyāśramaiḥ saha<BR>
BhP_11.05.002/3 catvāro jajñire varṇā guṇair viprādayaḥ pṛthak<BR>
BhP_11.05.003/1 ya eṣāṃ puruṣaṃ sākṣād ātma-prabhavam īśvaram<BR>
BhP_11.05.003/3 na bhajanty avajānanti sthānād bhraṣṭāḥ patanty adhaḥ<BR>
BhP_11.05.004/1 dūre hari-kathāḥ kecid dūre cācyuta-kīrtanāḥ<BR>
BhP_11.05.004/3 striyaḥ śūdrādayaś caiva te 'nukampyā bhavādṛśām<BR>
BhP_11.05.005/1 vipro rājanya-vaiśyau vā hareḥ prāptāḥ padāntikam<BR>
BhP_11.05.005/3 śrautena janmanāthāpi muhyanty āmnāya-vādinaḥ<BR>
BhP_11.05.006/1 karmaṇy akovidāḥ stabdhā mūrkhāḥ paṇḍita-māninaḥ<BR>
BhP_11.05.006/3 vadanti cāṭukān mūḍhā yayā mādhvyā girotsukāḥ<BR>
BhP_11.05.007/1 rajasā ghora-saṅkalpāḥ kāmukā ahi-manyavaḥ<BR>
BhP_11.05.007/3 dāmbhikā māninaḥ pāpā vihasanty acyuta-priyān<BR>
BhP_11.05.008/1 vadanti te 'nyonyam upāsita-striyo gṛheṣu maithunya-pareṣu cāśiṣaḥ<BR>
BhP_11.05.008/3 yajanty asṛṣṭānna-vidhāna-dakṣiṇaṃ vṛttyai paraṃ ghnanti paśūn atad-vidaḥ<BR>
BhP_11.05.009/1 śriyā vibhūtyābhijanena vidyayā tyāgena rūpeṇa balena karmaṇā<BR>
BhP_11.05.009/3 jāta-smayenāndha-dhiyaḥ saheśvarān sato 'vamanyanti hari-priyān khalāḥ<BR>
BhP_11.05.010/1 sarveṣu śaśvat tanu-bhṛtsv avasthitaṃ<BR>
BhP_11.05.010/2 yathā kham ātmānam abhīṣṭam īśvaram<BR>
BhP_11.05.010/3 vedopagītaṃ ca na śṛṇvate 'budhā<BR>
BhP_11.05.010/4 mano-rathānāṃ pravadanti vārtayā<BR>
BhP_11.05.011/1 loke vyavāyāmiṣa-madya-sevā nityā hi jantor na hi tatra codanā<BR>
BhP_11.05.011/3 vyavasthitis teṣu vivāha-yajña surā-grahair āsu nivṛttir iṣṭā<BR>
BhP_11.05.012/1 dhanaṃ ca dharmaika-phalaṃ yato vai<BR>
BhP_11.05.012/2 jñānaṃ sa-vijñānam anupraśānti<BR>
BhP_11.05.012/3 gṛheṣu yuñjanti kalevarasya<BR>
BhP_11.05.012/4 mṛtyuṃ na paśyanti duranta-vīryam<BR>
BhP_11.05.013/1 yad ghrāṇa-bhakṣo vihitaḥ surāyās tathā paśor ālabhanaṃ na hiṃsā<BR>
BhP_11.05.013/3 evaṃ vyavāyaḥ prajayā na ratyā imaṃ viśuddhaṃ na viduḥ sva-dharmam<BR>
BhP_11.05.014/1 ye tv anevaṃ-vido 'santaḥ stabdhāḥ sad-abhimāninaḥ<BR>
BhP_11.05.014/3 paśūn druhyanti viśrabdhāḥ pretya khādanti te ca tān<BR>
BhP_11.05.015/1 dviṣantaḥ para-kāyeṣu svātmānaṃ harim īśvaram<BR>
BhP_11.05.015/3 mṛtake sānubandhe 'smin baddha-snehāḥ patanty adhaḥ<BR>
BhP_11.05.016/1 ye kaivalyam asamprāptā ye cātītāś ca mūḍhatām<BR>
BhP_11.05.016/3 trai-vargikā hy akṣaṇikā ātmānaṃ ghātayanti te<BR>
BhP_11.05.017/1 eta ātma-hano 'śāntā ajñāne jñāna-māninaḥ<BR>
BhP_11.05.017/3 sīdanty akṛta-kṛtyā vai kāla-dhvasta-manorathāḥ<BR>
BhP_11.05.018/1 hitvātma-māyā-racitā gṛhāpatya-suhṛt-striyaḥ<BR>
BhP_11.05.018/3 tamo viśanty anicchanto vāsudeva-parāṅ-mukhāḥ<BR>
BhP_11.05.019/0 śrī rājovāca<BR>
BhP_11.05.019/1 kasmin kāle sa bhagavān kiṃ varṇaḥ kīdṛśo nṛbhiḥ<BR>
BhP_11.05.019/3 nāmnā vā kena vidhinā pūjyate tad ihocyatām<BR>
BhP_11.05.020/0 śrī-karabhājana uvāca<BR>
BhP_11.05.020/1 kṛtaṃ tretā dvāparaṃ ca kalir ity eṣu keśavaḥ<BR>
BhP_11.05.020/3 nānā-varṇābhidhākāro nānaiva vidhinejyate<BR>
BhP_11.05.021/1 kṛte śuklaś catur-bāhur jaṭilo valkalāmbaraḥ<BR>
BhP_11.05.021/3 kṛṣṇājinopavītākṣān bibhrad daṇḍa-kamaṇḍalū<BR>
BhP_11.05.022/1 manuṣyās tu tadā śāntā nirvairāḥ suhṛdaḥ samāḥ<BR>
BhP_11.05.022/3 yajanti tapasā devaṃ śamena ca damena ca<BR>
BhP_11.05.023/1 haṃsaḥ suparṇo vaikuṇṭho dharmo yogeśvaro 'malaḥ<BR>
BhP_11.05.023/3 īśvaraḥ puruṣo 'vyaktaḥ paramātmeti gīyate<BR>
BhP_11.05.024/1 tretāyāṃ rakta-varṇo 'sau catur-bāhus tri-mekhalaḥ<BR>
BhP_11.05.024/3 hiraṇya-keśas trayy-ātmā sruk-sruvādy-upalakṣaṇaḥ<BR>
BhP_11.05.025/1 taṃ tadā manujā devaṃ sarva-deva-mayaṃ harim<BR>
BhP_11.05.025/3 yajanti vidyayā trayyā dharmiṣṭhā brahma-vādinaḥ<BR>
BhP_11.05.026/1 viṣṇur yajñaḥ pṛśnigarbhaḥ sarvadeva urukramaḥ<BR>
BhP_11.05.026/3 vṛṣākapir jayantaś ca urugāya itīryate<BR>
BhP_11.05.027/1 dvāpare bhagavāñ śyāmaḥ pīta-vāsā nijāyudhaḥ<BR>
BhP_11.05.027/3 śrīvatsādibhir aṅkaiś ca lakṣaṇair upalakṣitaḥ<BR>
BhP_11.05.028/1 taṃ tadā puruṣaṃ martyā mahā-rājopalakṣaṇam<BR>
BhP_11.05.028/3 yajanti veda-tantrābhyāṃ paraṃ jijñāsavo nṛpa<BR>
BhP_11.05.029/1 namas te vāsudevāya namaḥ saṅkarṣaṇāya ca<BR>
BhP_11.05.029/3 pradyumnāyāniruddhāya tubhyaṃ bhagavate namaḥ<BR>
BhP_11.05.030/1 nārāyaṇāya ṛṣaye puruṣāya mahātmane<BR>
BhP_11.05.030/3 viśveśvarāya viśvāya sarva-bhūtātmane namaḥ<BR>
BhP_11.05.031/1 iti dvāpara urv-īśa stuvanti jagad-īśvaram<BR>
BhP_11.05.031/3 nānā-tantra-vidhānena kalāv api tathā śṛṇu<BR>
BhP_11.05.032/1 kṛṣṇa-varṇaṃ tviṣākṛṣṇaṃ sāṅgopāṅgāstra-pārṣadam<BR>
BhP_11.05.032/3 yajñaiḥ saṅkīrtana-prāyair yajanti hi su-medhasaḥ<BR>
BhP_11.05.033/1 dhyeyaṃ sadā paribhava-ghnam abhīṣṭa-dohaṃ<BR>
BhP_11.05.033/2 tīrthāspadaṃ śiva-viriñci-nutaṃ śaraṇyam<BR>
BhP_11.05.033/3 bhṛtyārti-haṃ praṇata-pāla bhavābdhi-potaṃ<BR>
BhP_11.05.033/4 vande mahā-puruṣa te caraṇāravindam<BR>
BhP_11.05.034/1 tyaktvā su-dustyaja-surepsita-rājya-lakṣmīṃ<BR>
BhP_11.05.034/2 dharmiṣṭha ārya-vacasā yad agād araṇyam<BR>
BhP_11.05.034/3 māyā-mṛgaṃ dayitayepsitam anvadhāvad<BR>
BhP_11.05.034/4 vande mahā-puruṣa te caraṇāravindam<BR>
BhP_11.05.035/1 evaṃ yugānurūpābhyāṃ bhagavān yuga-vartibhiḥ<BR>
BhP_11.05.035/3 manujair ijyate rājan śreyasām īśvaro hariḥ<BR>
BhP_11.05.036/1 kaliṃ sabhājayanty āryā guṇa jñāḥ sāra-bhāginaḥ<BR>
BhP_11.05.036/3 yatra saṅkīrtanenaiva sarva-svārtho 'bhilabhyate<BR>
BhP_11.05.037/1 na hy ataḥ paramo lābho dehināṃ bhrāmyatām iha<BR>
BhP_11.05.037/3 yato vindeta paramāṃ śāntiṃ naśyati saṃsṛtiḥ<BR>
BhP_11.05.038/1 kṛtādiṣu prajā rājan kalāv icchanti sambhavam<BR>
BhP_11.05.038/3 kalau khalu bhaviṣyanti nārāyaṇa-parāyaṇāḥ<BR>
BhP_11.05.039/1 kvacit kvacin mahā-rāja draviḍeṣu ca bhūriśaḥ<BR>
BhP_11.05.039/3 tāmraparṇī nadī yatra kṛtamālā payasvinī<BR>
BhP_11.05.040/1 kāverī ca mahā-puṇyā pratīcī ca mahā-nadī<BR>
BhP_11.05.040/3 ye pibanti jalaṃ tāsāṃ manujā manujeśvara<BR>
BhP_11.05.040/5 prāyo bhaktā bhagavati vāsudeve 'malāśayāḥ<BR>
BhP_11.05.041/1 devarṣi-bhūtāpta-nṛṇāṃ pitṝṇāṃ na kiṅkaro nāyam ṛṇī ca rājan<BR>
BhP_11.05.041/3 sarvātmanā yaḥ śaraṇaṃ śaraṇyaṃ gato mukundaṃ parihṛtya kartam<BR>
BhP_11.05.042/1 sva-pāda-mūlam bhajataḥ priyasya tyaktānya-bhāvasya hariḥ pareśaḥ<BR>
BhP_11.05.042/3 vikarma yac cotpatitaṃ kathañcid dhunoti sarvaṃ hṛdi sanniviṣṭaḥ<BR>
BhP_11.05.043/0 śrī-nārada uvāca<BR>
BhP_11.05.043/1 dharmān bhāgavatān itthaṃ śrutvātha mithileśvaraḥ<BR>
BhP_11.05.043/3 jāyanteyān munīn prītaḥ sopādhyāyo hy apūjayat<BR>
BhP_11.05.044/1 tato 'ntardadhire siddhāḥ sarva-lokasya paśyataḥ<BR>
BhP_11.05.044/3 rājā dharmān upātiṣṭhann avāpa paramāṃ gatim<BR>
BhP_11.05.045/1 tvam apy etān mahā-bhāga dharmān bhāgavatān śrutān<BR>
BhP_11.05.045/3 āsthitaḥ śraddhayā yukto niḥsaṅgo yāsyase param<BR>
BhP_11.05.046/1 yuvayoḥ khalu dampatyor yaśasā pūritaṃ jagat<BR>
BhP_11.05.046/3 putratām agamad yad vāṃ bhagavān īśvaro hariḥ<BR>
BhP_11.05.047/1 darśanāliṅganālāpaiḥ śayanāsana-bhojanaiḥ<BR>
BhP_11.05.047/3 ātmā vāṃ pāvitaḥ kṛṣṇe putra-snehaṃ prakurvatoḥ<BR>
BhP_11.05.048/1 vaireṇa yaṃ nṛpatayaḥ śiśupāla-pauṇḍra-<BR>
BhP_11.05.048/2 śālvādayo gati-vilāsa-vilokanādyaiḥ<BR>
BhP_11.05.048/3 dhyāyanta ākṛta-dhiyaḥ śayanāsanādau<BR>
BhP_11.05.048/4 tat-sāmyam āpur anurakta-dhiyāṃ punaḥ kim<BR>
BhP_11.05.049/1 māpatya-buddhim akṛthāḥ kṛṣṇe sarvātmanīśvare<BR>
BhP_11.05.049/3 māyā-manuṣya-bhāvena gūḍhaiśvarye pare 'vyaye<BR>
BhP_11.05.050/1 bhū-bhārāsura-rājanya- hantave guptaye satām<BR>
BhP_11.05.050/3 avatīrṇasya nirvṛtyai yaśo loke vitanyate<BR>
BhP_11.05.051/0 śrī-śuka uvāca<BR>
BhP_11.05.051/1 etac chrutvā mahā-bhāgo vasudevo 'ti-vismitaḥ<BR>
BhP_11.05.051/3 devakī ca mahā-bhāgā jahatur moham ātmanaḥ<BR>
BhP_11.05.052/1 itihāsam imaṃ puṇyaṃ dhārayed yaḥ samāhitaḥ<BR>
BhP_11.05.052/3 sa vidhūyeha śamalaṃ brahma-bhūyāya kalpate<BR>
BhP_11.06.001/0 śrī-śuka uvāca<BR>
BhP_11.06.001/1 atha brahmātma-jaiḥ devaiḥ prajeśair āvṛto 'bhyagāt<BR>
BhP_11.06.001/3 bhavaś ca bhūta-bhavyeśo yayau bhūta-gaṇair vṛtaḥ<BR>
BhP_11.06.002/1 indro marudbhir bhagavān ādityā vasavo 'śvinau<BR>
BhP_11.06.002/3 ṛbhavo 'ṅgiraso rudrā viśve sādhyāś ca devatāḥ<BR>
BhP_11.06.003/1 gandharvāpsaraso nāgāḥ siddha-cāraṇa-guhyakāḥ<BR>
BhP_11.06.003/3 ṛṣayaḥ pitaraś caiva sa-vidyādhara-kinnarāḥ<BR>
BhP_11.06.004/1 dvārakām upasañjagmuḥ sarve kṛṣṇa-didṛkṣavaḥ<BR>
BhP_11.06.004/3 vapuṣā yena bhagavān nara-loka-manoramaḥ<BR>
BhP_11.06.004/5 yaśo vitene lokeṣu sarva-loka-malāpaham<BR>
BhP_11.06.005/1 tasyāṃ vibhrājamānāyāṃ samṛddhāyāṃ maharddhibhiḥ<BR>
BhP_11.06.005/3 vyacakṣatāvitṛptākṣāḥ kṛṣṇam adbhuta-darśanam<BR>
BhP_11.06.006/1 svargodyānopagair mālyaiś chādayanto yudūttamam<BR>
BhP_11.06.006/3 gīrbhiś citra-padārthābhis tuṣṭuvur jagad-īśvaram<BR>
BhP_11.06.007/0 śrī-devā ūcuḥ<BR>
BhP_11.06.007/1 natāḥ sma te nātha padāravindaṃ buddhīndriya-prāṇa-mano-vacobhiḥ<BR>
BhP_11.06.007/3 yac cintyate 'ntar hṛdi bhāva-yuktair mumukṣubhiḥ karma-mayoru-pāśāt<BR>
BhP_11.06.008/1 tvaṃ māyayā tri-guṇayātmani durvibhāvyaṃ<BR>
BhP_11.06.008/2 vyaktaṃ sṛjasy avasi lumpasi tad-guṇa-sthaḥ<BR>
BhP_11.06.008/3 naitair bhavān ajita karmabhir ajyate vai<BR>
BhP_11.06.008/4 yat sve sukhe 'vyavahite 'bhirato 'navadyaḥ<BR>
BhP_11.06.009/1 śuddhir nṛṇāṃ na tu tatheḍya durāśayānāṃ<BR>
BhP_11.06.009/2 vidyā-śrutādhyayana-dāna-tapaḥ-kriyābhiḥ<BR>
BhP_11.06.009/3 sattvātmanām ṛṣabha te yaśasi pravṛddha-<BR>
BhP_11.06.009/4 sac-chraddhayā śravaṇa-sambhṛtayā yathā syāt<BR>
BhP_11.06.010/1 syān nas tavāṅghrir aśubhāśaya-dhūmaketuḥ<BR>
BhP_11.06.010/2 kṣemāya yo munibhir ārdra-hṛdohyamānaḥ<BR>
BhP_11.06.010/3 yaḥ sātvataiḥ sama-vibhūtaya ātmavadbhir<BR>
BhP_11.06.010/4 vyūhe 'rcitaḥ savanaśaḥ svar-atikramāya<BR>
BhP_11.06.011/1 yas cintyate prayata-pāṇibhir adhvarāgnau<BR>
BhP_11.06.011/2 trayyā nirukta-vidhineśa havir gṛhītvā<BR>
BhP_11.06.011/3 adhyātma-yoga uta yogibhir ātma-māyāṃ<BR>
BhP_11.06.011/4 jijñāsubhiḥ parama-bhāgavataiḥ parīṣṭaḥ<BR>
BhP_11.06.012/1 paryuṣṭayā tava vibho vana-mālayeyaṃ<BR>
BhP_11.06.012/2 saṃspārdhinī bhagavatī pratipatnī-vac chrīḥ<BR>
BhP_11.06.012/3 yaḥ su-praṇītam amuyārhaṇam ādadan no<BR>
BhP_11.06.012/4 bhūyāt sadāṅghrir aśubhāśaya-dhūmaketuḥ<BR>
BhP_11.06.013/1 ketus tri-vikrama-yutas tri-patat-patāko<BR>
BhP_11.06.013/2 yas te bhayābhaya-karo 'sura-deva-camvoḥ<BR>
BhP_11.06.013/3 svargāya sādhuṣu khaleṣv itarāya bhūman<BR>
BhP_11.06.013/4 padaḥ punātu bhagavan bhajatām aghaṃ naḥ<BR>
BhP_11.06.014/1 nasy ota-gāva iva yasya vaśe bhavanti<BR>
BhP_11.06.014/2 brahmādayas tanu-bhṛto mithur ardyamānāḥ<BR>
BhP_11.06.014/3 kālasya te prakṛti-pūruṣayoḥ parasya<BR>
BhP_11.06.014/4 śaṃ nas tanotu caraṇaḥ puruṣottamasya<BR>
BhP_11.06.015/1 asyāsi hetur udaya-sthiti-saṃyamānām<BR>
BhP_11.06.015/2 avyakta-jīva-mahatām api kālam āhuḥ<BR>
BhP_11.06.015/3 so 'yaṃ tri-ṇābhir akhilāpacaye pravṛttaḥ<BR>
BhP_11.06.015/4 kālo gabhīra-raya uttama-pūruṣas tvam<BR>
BhP_11.06.016/1 tvattaḥ pumān samadhigamya yayāsya vīryaṃ<BR>
BhP_11.06.016/2 dhatte mahāntam iva garbham amogha-vīryaḥ<BR>
BhP_11.06.016/3 so 'yaṃ tayānugata ātmana āṇḍa-kośaṃ<BR>
BhP_11.06.016/4 haimaṃ sasarja bahir āvaraṇair upetam<BR>
BhP_11.06.017/1 tat tasthūṣaś ca jagataś ca bhavān adhīśo<BR>
BhP_11.06.017/2 yan māyayottha-guṇa-vikriyayopanītān<BR>
BhP_11.06.017/3 arthāñ juṣann api hṛṣīka-pate na lipto<BR>
BhP_11.06.017/4 ye 'nye svataḥ parihṛtād api bibhyati sma<BR>
BhP_11.06.018/1 smāyāvaloka-lava-darśita-bhāva-hāri-<BR>
BhP_11.06.018/2 bhrū-maṇḍala-prahita-saurata-mantra-śauṇḍaiḥ<BR>
BhP_11.06.018/3 patnyas tu ṣoḍaśa-sahasram anaṅga-bāṇair<BR>
BhP_11.06.018/4 yasyendriyaṃ vimathituṃ karaṇair na vibhvyaḥ<BR>
BhP_11.06.019/1 vibhvyas tavāmṛta-kathoda-vahās tri-lokyāḥ<BR>
BhP_11.06.019/2 pādāvane-ja-saritaḥ śamalāni hantum<BR>
BhP_11.06.019/3 ānuśravaṃ śrutibhir aṅghri-jam aṅga-saṅgais<BR>
BhP_11.06.019/4 tīrtha-dvayaṃ śuci-ṣadas ta upaspṛśanti<BR>
BhP_11.06.020/0 śrī-bādarāyaṇir uvāca<BR>
BhP_11.06.020/1 ity abhiṣṭūya vibudhaiḥ seśaḥ śata-dhṛtir harim<BR>
BhP_11.06.020/3 abhyabhāṣata govindaṃ praṇamyāmbaram āśritaḥ<BR>
BhP_11.06.021/0 śrī-brahmovāca<BR>
BhP_11.06.021/1 bhūmer bhārāvatārāya purā vijñāpitaḥ prabho<BR>
BhP_11.06.021/3 tvam asmābhir aśeṣātman tat tathaivopapāditam<BR>
BhP_11.06.022/1 dharmaś ca sthāpitaḥ satsu satya-sandheṣu vai tvayā<BR>
BhP_11.06.022/3 kīrtiś ca dikṣu vikṣiptā sarva-loka-malāpahā<BR>
BhP_11.06.023/1 avatīrya yador vaṃśe bibhrad rūpam anuttamam<BR>
BhP_11.06.023/3 karmāṇy uddāma-vṛttāni hitāya jagato 'kṛthāḥ<BR>
BhP_11.06.024/1 yāni te caritānīśa manuṣyāḥ sādhavaḥ kalau<BR>
BhP_11.06.024/3 śṛṇvantaḥ kīrtayantaś ca tariṣyanty añjasā tamaḥ<BR>
BhP_11.06.025/1 yadu-vaṃśe 'vatīrṇasya bhavataḥ puruṣottama<BR>
BhP_11.06.025/3 śarac-chataṃ vyatīyāya pañca-viṃśādhikaṃ prabho<BR>
BhP_11.06.026/1 nādhunā te 'khilādhāra deva-kāryāvaśeṣitam<BR>
BhP_11.06.026/3 kulaṃ ca vipra-śāpena naṣṭa-prāyam abhūd idam<BR>
BhP_11.06.027/1 tataḥ sva-dhāma paramaṃ viśasva yadi manyase<BR>
BhP_11.06.027/3 sa-lokāl loka-pālān naḥ pāhi vaikuṇṭha-kiṅkarān<BR>
BhP_11.06.028/0 śrī-bhagavān uvāca<BR>
BhP_11.06.028/1 avadhāritam etan me yad āttha vibudheśvara<BR>
BhP_11.06.028/3 kṛtaṃ vaḥ kāryam akhilaṃ bhūmer bhāro 'vatāritaḥ<BR>
BhP_11.06.029/1 tad idaṃ yādava-kulaṃ vīrya-śaurya-śriyoddhatam<BR>
BhP_11.06.029/3 lokaṃ jighṛkṣad ruddhaṃ me velayeva mahārṇavaḥ<BR>
BhP_11.06.030/1 yady asaṃhṛtya dṛptānāṃ yadūnāṃ vipulaṃ kulam<BR>
BhP_11.06.030/3 gantāsmy anena loko 'yam udvelena vinaṅkṣyati<BR>
BhP_11.06.031/1 idānīṃ nāśa ārabdhaḥ kulasya dvija-śāpa-jaḥ<BR>
BhP_11.06.031/3 yāsyāmi bhavanaṃ brahmann etad-ante tavānagha<BR>
BhP_11.06.032/0 śrī-śuka uvāca<BR>
BhP_11.06.032/1 ity ukto loka-nāthena svayam-bhūḥ praṇipatya tam<BR>
BhP_11.06.032/3 saha deva-gaṇair devaḥ sva-dhāma samapadyata<BR>
BhP_11.06.033/1 atha tasyāṃ mahotpātān dvāravatyāṃ samutthitān<BR>
BhP_11.06.033/3 vilokya bhagavān āha yadu-vṛddhān samāgatān<BR>
BhP_11.06.034/0 śrī-bhagavān uvāca<BR>
BhP_11.06.034/1 ete vai su-mahotpātā vyuttiṣṭhantīha sarvataḥ<BR>
BhP_11.06.034/3 śāpaś ca naḥ kulasyāsīd brāhmaṇebhyo duratyayaḥ<BR>
BhP_11.06.035/1 na vastavyam ihāsmābhir jijīviṣubhir āryakāḥ<BR>
BhP_11.06.035/3 prabhāsaṃ su-mahat-puṇyaṃ yāsyāmo 'dyaiva mā ciram<BR>
BhP_11.06.036/1 yatra snātvā dakṣa-śāpād gṛhīto yakṣmaṇodu-rāṭ<BR>
BhP_11.06.036/3 vimuktaḥ kilbiṣāt sadyo bheje bhūyaḥ kalodayam<BR>
BhP_11.06.037/1 vayaṃ ca tasminn āplutya tarpayitvā pitṝn surān<BR>
BhP_11.06.037/3 bhojayitvoṣijo viprān nānā-guṇavatāndhasā<BR>
BhP_11.06.038/1 teṣu dānāni pātreṣu śraddhayoptvā mahānti vai<BR>
BhP_11.06.038/3 vṛjināni tariṣyāmo dānair naubhir ivārṇavam<BR>
BhP_11.06.039/0 śrī-śuka uvāca<BR>
BhP_11.06.039/1 evaṃ bhagavatādiṣṭā yādavāḥ kuru-nandana<BR>
BhP_11.06.039/3 gantuṃ kṛta-dhiyas tīrthaṃ syandanān samayūyujan<BR>
BhP_11.06.040/1 tan nirīkṣyoddhavo rājan śrutvā bhagavatoditam<BR>
BhP_11.06.040/3 dṛṣṭvāriṣṭāni ghorāṇi nityaṃ kṛṣṇam anuvrataḥ<BR>
BhP_11.06.041/1 vivikta upasaṅgamya jagatām īśvareśvaram<BR>
BhP_11.06.041/3 praṇamya śirisā pādau prāñjalis tam abhāṣata<BR>
BhP_11.06.042/0 śrī-uddhava uvāca<BR>
BhP_11.06.042/1 deva-deveśa yogeśa puṇya-śravaṇa-kīrtana<BR>
BhP_11.06.042/3 saṃhṛtyaitat kulaṃ nūnaṃ lokaṃ santyakṣyate bhavān<BR>
BhP_11.06.042/5 vipra-śāpaṃ samartho 'pi pratyahan na yad īśvaraḥ<BR>
BhP_11.06.043/1 nāhaṃ tavāṅghri-kamalaṃ kṣaṇārdham api keśava<BR>
BhP_11.06.043/3 tyaktuṃ samutsahe nātha sva-dhāma naya mām api<BR>
BhP_11.06.044/1 tava vikrīḍitaṃ kṛṣṇa nṛnāṃ parama-maṅgalam<BR>
BhP_11.06.044/3 karṇa-pīyūṣam āsādya tyajanty anya-spṛhāṃ janāḥ<BR>
BhP_11.06.045/1 śayyāsanāṭana-sthāna- snāna-krīḍāśanādiṣu<BR>
BhP_11.06.045/3 kathaṃ tvāṃ priyam ātmānaṃ vayaṃ bhaktās tyajema hi<BR>
BhP_11.06.046/1 tvayopabhukta-srag-gandha- vāso-'laṅkāra-carcitāḥ<BR>
BhP_11.06.046/3 ucchiṣṭa-bhojino dāsās tava māyāṃ jayema hi<BR>
BhP_11.06.047/1 vāta-vasanā ya ṛṣayaḥ śramaṇā ūrdhra-manthinaḥ<BR>
BhP_11.06.047/3 brahmākhyaṃ dhāma te yānti śāntāḥ sannyāsīno 'malāḥ<BR>
BhP_11.06.048/1 vayaṃ tv iha mahā-yogin bhramantaḥ karma-vartmasu<BR>
BhP_11.06.048/3 tvad-vārtayā tariṣyāmas tāvakair dustaraṃ tamaḥ<BR>
BhP_11.06.049/1 smarantaḥ kīrtayantas te kṛtāni gaditāni ca<BR>
BhP_11.06.049/3 gaty-utsmitekṣaṇa-kṣveli yan nṛ-loka-viḍambanam<BR>
BhP_11.06.050/0 śrī-śuka uvāca<BR>
BhP_11.06.050/1 evaṃ vijñāpito rājan bhagavān devakī-sutaḥ<BR>
BhP_11.06.050/3 ekāntinaṃ priyaṃ bhṛtyam uddhavaṃ samabhāṣata<BR>
BhP_11.07.001/0 śrī-bhagavān uvāca<BR>
BhP_11.07.001/1 yad āttha māṃ mahā-bhāga tac-cikīrṣitam eva me<BR>
BhP_11.07.001/3 brahmā bhavo loka-pālāḥ svar-vāsaṃ me 'bhikāṅkṣiṇaḥ<BR>
BhP_11.07.002/1 mayā niṣpāditaṃ hy atra deva-kāryam aśeṣataḥ<BR>
BhP_11.07.002/3 yad-artham avatīrṇo 'ham aṃśena brahmaṇārthitaḥ<BR>
BhP_11.07.003/1 kulaṃ vai śāpa-nirdagdhaṃ naṅkṣyaty anyonya-vigrahāt<BR>
BhP_11.07.003/3 samudraḥ saptame hy enāṃ purīṃ ca plāvayiṣyati<BR>
BhP_11.07.004/1 yarhy evāyaṃ mayā tyakto loko 'yaṃ naṣṭa-maṅgalaḥ<BR>
BhP_11.07.004/3 bhaviṣyaty acirāt sādho kalināpi nirākṛtaḥ<BR>
BhP_11.07.005/1 na vastavyaṃ tvayaiveha mayā tyakte mahī-tale<BR>
BhP_11.07.005/3 jano 'bhadra-rucir bhadra bhaviṣyati kalau yuge<BR>
BhP_11.07.006/1 tvaṃ tu sarvaṃ parityajya snehaṃ sva-jana-bandhuṣu<BR>
BhP_11.07.006/3 mayy āveśya manaḥ saṃyak sama-dṛg vicarasva gām<BR>
BhP_11.07.007/1 yad idaṃ manasā vācā cakṣurbhyāṃ śravaṇādibhiḥ<BR>
BhP_11.07.007/3 naśvaraṃ gṛhyamāṇaṃ ca viddhi māyā-mano-mayam<BR>
BhP_11.07.008/1 puṃso 'yuktasya nānārtho bhramaḥ sa guṇa-doṣa-bhāk<BR>
BhP_11.07.008/3 karmākarma-vikarmeti guṇa-doṣa-dhiyo bhidā<BR>
BhP_11.07.009/1 tasmād yuktendriya-grāmo yukta-citta idam jagat<BR>
BhP_11.07.009/3 ātmanīkṣasva vitatam ātmānaṃ mayy adhīśvare<BR>
BhP_11.07.010/1 jñāna-vijñāna-saṃyukta ātma-bhūtaḥ śarīriṇām<BR>
BhP_11.07.010/3 atmānubhava-tuṣṭātmā nāntarāyair vihanyase<BR>
BhP_11.07.011/1 doṣa-buddhyobhayātīto niṣedhān na nivartate<BR>
BhP_11.07.011/3 guṇa-buddhyā ca vihitaṃ na karoti yathārbhakaḥ<BR>
BhP_11.07.012/1 sarva-bhūta-suhṛc chānto jñāna-vijñāna-niścayaḥ<BR>
BhP_11.07.012/3 paśyan mad-ātmakaṃ viśvaṃ na vipadyeta vai punaḥ<BR>
BhP_11.07.013/0 śrī-śuka uvāca<BR>
BhP_11.07.013/1 ity ādiṣṭo bhagavatā mahā-bhāgavato nṛpa<BR>
BhP_11.07.013/3 uddhavaḥ praṇipatyāha tattvaṃ jijñāsur acyutam<BR>
BhP_11.07.014/0 śrī-uddhava uvāca<BR>
BhP_11.07.014/1 yogeśa yoga-vinyāsa yogātman yoga-sambhava<BR>
BhP_11.07.014/3 niḥśreyasāya me proktas tyāgaḥ sannyāsa-lakṣaṇaḥ<BR>
BhP_11.07.015/1 tyāgo 'yaṃ duṣkaro bhūman kāmānāṃ viṣayātmabhiḥ<BR>
BhP_11.07.015/3 sutarāṃ tvayi sarvātmann abhaktair iti me matiḥ<BR>
BhP_11.07.016/1 so 'haṃ mamāham iti mūḍha-matir vigāḍhas<BR>
BhP_11.07.016/2 tvan-māyayā viracitātmani sānubandhe<BR>
BhP_11.07.016/3 tat tv añjasā nigaditaṃ bhavatā yathāhaṃ<BR>
BhP_11.07.016/4 saṃsādhayāmi bhagavann anuśādhi bhṛtyam<BR>
BhP_11.07.017/1 satyasya te sva-dṛśa ātmana ātmano 'nyaṃ<BR>
BhP_11.07.017/2 vaktāram īśa vibudheṣv api nānucakṣe<BR>
BhP_11.07.017/3 sarve vimohita-dhiyas tava māyayeme<BR>
BhP_11.07.017/4 brahmādayas tanu-bhṛto bahir-artha-bhāvāḥ<BR>
BhP_11.07.018/1 tasmād bhavantam anavadyam ananta-pāraṃ<BR>
BhP_11.07.018/2 sarva-jñam īśvaram akuṇṭha-vikuṇṭha-dhiṣṇyam<BR>
BhP_11.07.018/3 nirviṇṇa-dhīr aham u he vṛjinābhitapto<BR>
BhP_11.07.018/4 nārāyaṇaṃ nara-sakhaṃ śaraṇaṃ prapadye<BR>
BhP_11.07.019/0 śrī-bhagavān uvāca<BR>
BhP_11.07.019/1 prāyeṇa manujā loke loka-tattva-vicakṣaṇāḥ<BR>
BhP_11.07.019/3 samuddharanti hy ātmānam ātmanaivāśubhāśayāt<BR>
BhP_11.07.020/1 ātmano gurur ātmaiva puruṣasya viśeṣataḥ<BR>
BhP_11.07.020/3 yat pratyakṣānumānābhyāṃ śreyo 'sāv anuvindate<BR>
BhP_11.07.021/1 puruṣatve ca māṃ dhīrāḥ sāṅkhya-yoga-viśāradāḥ<BR>
BhP_11.07.021/3 āvistarāṃ prapaśyanti sarva-śakty-upabṛṃhitam<BR>
BhP_11.07.022/1 eka-dvi-tri-catus-pādo bahu-pādas tathāpadaḥ<BR>
BhP_11.07.022/3 bahvyaḥ santi puraḥ sṛṣṭās tāsāṃ me pauruṣī priyā<BR>
BhP_11.07.023/1 atra māṃ mṛgayanty addhā yuktā hetubhir īśvaram<BR>
BhP_11.07.023/3 gṛhyamāṇair guṇair liṅgair agrāhyam anumānataḥ<BR>
BhP_11.07.024/1 atrāpy udāharantīmam itihāsaṃ purātanam<BR>
BhP_11.07.024/3 avadhūtasya saṃvādaṃ yador amita-tejasaḥ<BR>
BhP_11.07.025/1 avadhūtaṃ dviyaṃ kañcic carantam akuto-bhayam<BR>
BhP_11.07.025/3 kaviṃ nirīkṣya taruṇaṃ yaduḥ papraccha dharma-vit<BR>
BhP_11.07.026/0 śrī-yadur uvāca<BR>
BhP_11.07.026/1 kuto buddhir iyaṃ brahmann akartuḥ su-viśāradā<BR>
BhP_11.07.026/3 yām āsādya bhavāl lokaṃ vidvāṃś carati bāla-vat<BR>
BhP_11.07.027/1 prāyo dharmārtha-kāmeṣu vivitsāyāṃ ca mānavāḥ<BR>
BhP_11.07.027/3 hetunaiva samīhanta āyuṣo yaśasaḥ śriyaḥ<BR>
BhP_11.07.028/1 tvaṃ tu kalpaḥ kavir dakṣaḥ su-bhago 'mṛta-bhāṣaṇaḥ<BR>
BhP_11.07.028/3 na kartā nehase kiñcij jaḍonmatta-piśāca-vat<BR>
BhP_11.07.029/1 janeṣu dahyamāneṣu kāma-lobha-davāgninā<BR>
BhP_11.07.029/3 na tapyase 'gninā mukto gaṅgāmbhaḥ-stha iva dvipaḥ<BR>
BhP_11.07.030/1 tvaṃ hi naḥ pṛcchatāṃ brahmann ātmany ānanda-kāraṇam<BR>
BhP_11.07.030/3 brūhi sparśa-vihīnasya bhavataḥ kevalātmanaḥ<BR>
BhP_11.07.031/0 śrī-bhagavān uvāca<BR>
BhP_11.07.031/1 yadunaivaṃ mahā-bhāgo brahmaṇyena su-medhasā<BR>
BhP_11.07.031/3 pṛṣṭaḥ sabhājitaḥ prāha praśrayāvanataṃ dvijaḥ<BR>
BhP_11.07.032/0 śrī-brāhmaṇa uvāca<BR>
BhP_11.07.032/1 santi me guravo rājan bahavo buddhy-upaśritāḥ<BR>
BhP_11.07.032/3 yato buddhim upādāya mukto 'ṭāmīha tān śṛṇu<BR>
BhP_11.07.033/1 pṛthivī vāyur ākāśam āpo 'gniś candramā raviḥ<BR>
BhP_11.07.033/3 kapoto 'jagaraḥ sindhuḥ pataṅgo madhukṛd gajaḥ<BR>
BhP_11.07.034/1 madhu-hā hariṇo mīnaḥ piṅgalā kuraro 'rbhakaḥ<BR>
BhP_11.07.034/3 kumārī śara-kṛt sarpa ūrṇanābhiḥ supeśakṛt<BR>
BhP_11.07.035/1 ete me guravo rājan catur-viṃśatir āśritāḥ<BR>
BhP_11.07.035/3 śikṣā vṛttibhir eteṣām anvaśikṣam ihātmanaḥ<BR>
BhP_11.07.036/1 yato yad anuśikṣāmi yathā vā nāhuṣātmaja<BR>
BhP_11.07.036/3 tat tathā puruṣa-vyāghra nibodha kathayāmi te<BR>
BhP_11.07.037/1 bhūtair ākramyamāṇo 'pi dhīro daiva-vaśānugaiḥ<BR>
BhP_11.07.037/3 tad vidvān na calen mārgād anvaśikṣaṃ kṣiter vratam<BR>
BhP_11.07.038/1 śaśvat parārtha-sarvehaḥ parārthaikānta-sambhavaḥ<BR>
BhP_11.07.038/3 sādhuḥ śikṣeta bhū-bhṛtto naga-śiṣyaḥ parātmatām<BR>
BhP_11.07.039/1 prāṇa-vṛttyaiva santuṣyen munir naivendriya-priyaiḥ<BR>
BhP_11.07.039/3 jñānaṃ yathā na naśyeta nāvakīryeta vāṅ-manaḥ<BR>
BhP_11.07.040/1 viṣayeṣv āviśan yogī nānā-dharmeṣu sarvataḥ<BR>
BhP_11.07.040/3 guṇa-doṣa-vyapetātmā na viṣajjeta vāyu-vat<BR>
BhP_11.07.041/1 pārthiveṣv iha deheṣu praviṣṭas tad-guṇāśrayaḥ<BR>
BhP_11.07.041/3 guṇair na yujyate yogī gandhair vāyur ivātma-dṛk<BR>
BhP_11.07.042/1 antarhitaś ca sthira-jaṅgameṣu brahmātma-bhāvena samanvayena<BR>
BhP_11.07.042/3 vyāptyāvyavacchedam asaṅgam ātmano munir nabhastvaṃ vitatasya bhāvayet<BR>
BhP_11.07.043/1 tejo-'b-anna-mayair bhāvair meghādyair vāyuneritaiḥ<BR>
BhP_11.07.043/3 na spṛśyate nabhas tadvat kāla-sṛṣṭair guṇaiḥ pumān<BR>
BhP_11.07.044/1 svacchaḥ prakṛtitaḥ snigdho mādhuryas tīrtha-bhūr nṛṇām<BR>
BhP_11.07.044/3 muniḥ punāty apāṃ mitram īkṣopasparśa-kīrtanaiḥ<BR>
BhP_11.07.045/1 tejasvī tapasā dīpto durdharṣodara-bhājanaḥ<BR>
BhP_11.07.045/3 sarva-bhakṣyo 'pi yuktātmā nādatte malam agni-vat<BR>
BhP_11.07.046/1 kvacic channaḥ kvacit spaṣṭa upāsyaḥ śreya icchatām<BR>
BhP_11.07.046/3 bhuṅkte sarvatra dātṛṇāṃ dahan prāg-uttarāśubham<BR>
BhP_11.07.047/1 sva-māyayā sṛṣṭam idaṃ sad-asal-lakṣaṇaṃ vibhuḥ<BR>
BhP_11.07.047/3 praviṣṭa īyate tat-tat- svarūpo 'gnir ivaidhasi<BR>
BhP_11.07.048/1 visargādyāḥ śmaśānāntā bhāvā dehasya nātmanaḥ<BR>
BhP_11.07.048/3 kalānām iva candrasya kālenāvyakta-vartmanā<BR>
BhP_11.07.049/1 kālena hy ogha-vegena bhūtānāṃ prabhavāpyayau<BR>
BhP_11.07.049/3 nityāv api na dṛśyete ātmano 'gner yathārciṣām<BR>
BhP_11.07.050/1 guṇair guṇān upādatte yathā-kālaṃ vimuñcati<BR>
BhP_11.07.050/3 na teṣu yujyate yogī gobhir gā iva go-patiḥ<BR>
BhP_11.07.051/1 budhyate sve na bhedena vyakti-stha iva tad-gataḥ<BR>
BhP_11.07.051/3 lakṣyate sthūla-matibhir ātmā cāvasthito 'rka-vat<BR>
BhP_11.07.052/1 nāti-snehaḥ prasaṅgo vā kartavyaḥ kvāpi kenacit<BR>
BhP_11.07.052/3 kurvan vindeta santāpaṃ kapota iva dīna-dhīḥ<BR>
BhP_11.07.053/1 kapotaḥ kaścanāraṇye kṛta-nīḍo vanaspatau<BR>
BhP_11.07.053/3 kapotyā bhāryayā sārdham uvāsa katicit samāḥ<BR>
BhP_11.07.054/1 kapotau sneha-guṇita- hṛdayau gṛha-dharmiṇau<BR>
BhP_11.07.054/3 dṛṣṭiṃ dṛṣṭyāṅgam aṅgena buddhiṃ buddhyā babandhatuḥ<BR>
BhP_11.07.055/1 śayyāsanāṭana-sthāna vārtā-krīḍāśanādikam<BR>
BhP_11.07.055/3 mithunī-bhūya viśrabdhau ceratur vana-rājiṣu<BR>
BhP_11.07.056/1 yaṃ yaṃ vāñchati sā rājan tarpayanty anukampitā<BR>
BhP_11.07.056/3 taṃ taṃ samanayat kāmaṃ kṛcchreṇāpy ajitendriyaḥ<BR>
BhP_11.07.057/1 kapotī prathamaṃ garbhaṃ gṛhṇantī kāla āgate<BR>
BhP_11.07.057/3 aṇḍāni suṣuve nīḍe sta-patyuḥ sannidhau satī<BR>
BhP_11.07.058/1 teṣu kāle vyajāyanta racitāvayavā hareḥ<BR>
BhP_11.07.058/3 śaktibhir durvibhāvyābhiḥ komalāṅga-tanūruhāḥ<BR>
BhP_11.07.059/1 prajāḥ pupuṣatuḥ prītau dampatī putra-vatsalau<BR>
BhP_11.07.059/3 śṛṇvantau kūjitaṃ tāsāṃ nirvṛtau kala-bhāṣitaiḥ<BR>
BhP_11.07.060/1 tāsāṃ patatraiḥ su-sparśaiḥ kūjitair mugdha-ceṣṭitaiḥ<BR>
BhP_11.07.060/3 pratyudgamair adīnānāṃ pitarau mudam āpatuḥ<BR>
BhP_11.07.061/1 snehānubaddha-hṛdayāv anyonyaṃ viṣṇu-māyayā<BR>
BhP_11.07.061/3 vimohitau dīna-dhiyau śiśūn pupuṣatuḥ prajāḥ<BR>
BhP_11.07.062/1 ekadā jagmatus tāsām annārthaṃ tau kuṭumbinau<BR>
BhP_11.07.062/3 paritaḥ kānane tasminn arthinau ceratuś ciram<BR>
BhP_11.07.063/1 dṛṣṭvā tān lubdhakaḥ kaścid yadṛcchāto vane-caraḥ<BR>
BhP_11.07.063/3 jagṛhe jālam ātatya carataḥ svālayāntike<BR>
BhP_11.07.064/1 kapotaś ca kapotī ca prajā-poṣe sadotsukau<BR>
BhP_11.07.064/3 gatau poṣaṇam ādāya sva-nīḍam upajagmatuḥ<BR>
BhP_11.07.065/1 kapotī svātmajān vīkṣya bālakān jāla-samvṛtān<BR>
BhP_11.07.065/3 tān abhyadhāvat krośantī krośato bhṛśa-duḥkhitā<BR>
BhP_11.07.066/1 sāsakṛt sneha-guṇitā dīna-cittāja-māyayā<BR>
BhP_11.07.066/3 svayaṃ cābadhyata śicā baddhān paśyanty apasmṛtiḥ<BR>
BhP_11.07.067/1 kapotaḥ svātmajān baddhān ātmano 'py adhikān priyān<BR>
BhP_11.07.067/3 bhāryāṃ cātma-samāṃ dīno vilalāpāti-duḥkhitaḥ<BR>
BhP_11.07.068/1 aho me paśyatāpāyam alpa-puṇyasya durmateḥ<BR>
BhP_11.07.068/3 atṛptasyākṛtārthasya gṛhas trai-vargiko hataḥ<BR>
BhP_11.07.069/1 anurūpānukūlā ca yasya me pati-devatā<BR>
BhP_11.07.069/3 śūnye gṛhe māṃ santyajya putraiḥ svar yāti sādhubhiḥ<BR>
BhP_11.07.070/1 so 'haṃ śūnye gṛhe dīno mṛta-dāro mṛta-prajaḥ<BR>
BhP_11.07.070/3 jijīviṣe kim arthaṃ vā vidhuro duḥkha-jīvitaḥ<BR>
BhP_11.07.071/1 tāṃs tathaivāvṛtān śigbhir mṛtyu-grastān viceṣṭataḥ<BR>
BhP_11.07.071/3 svayaṃ ca kṛpaṇaḥ śikṣu paśyann apy abudho 'patat<BR>
BhP_11.07.072/1 taṃ labdhvā lubdhakaḥ krūraḥ kapotaṃ gṛha-medhinam<BR>
BhP_11.07.072/3 kapotakān kapotīṃ ca siddhārthaḥ prayayau gṛham<BR>
BhP_11.07.073/1 evaṃ kuṭumby aśāntātmā dvandvārāmaḥ patatri-vat<BR>
BhP_11.07.073/3 puṣṇan kuṭumbaṃ kṛpaṇaḥ sānubandho 'vasīdati<BR>
BhP_11.07.074/1 yaḥ prāpya mānuṣaṃ lokaṃ mukti-dvāram apāvṛtam<BR>
BhP_11.07.074/3 gṛheṣu khaga-vat saktas tam ārūḍha-cyutaṃ viduḥ<BR>
BhP_11.08.001/0 śrī-brāhmaṇa uvāca<BR>
BhP_11.08.001/1 sukham aindriyakaṃ rājan svarge naraka eva ca<BR>
BhP_11.08.001/3 dehināṃ yad yathā duḥkhaṃ tasmān neccheta tad-budhaḥ<BR>
BhP_11.08.002/1 grāsaṃ su-mṛṣṭaṃ virasaṃ mahāntaṃ stokam eva vā<BR>
BhP_11.08.002/3 yadṛcchayaivāpatitaṃ grased ājagaro 'kriyaḥ<BR>
BhP_11.08.003/1 śayītāhāni bhūrīṇi nirāhāro 'nupakramaḥ<BR>
BhP_11.08.003/3 yadi nopanayed grāso mahāhir iva diṣṭa-bhuk<BR>
BhP_11.08.004/1 ojaḥ-saho-bala-yutaṃ bibhrad deham akarmakam<BR>
BhP_11.08.004/3 śayāno vīta-nidraś ca nehetendriyavān api<BR>
BhP_11.08.005/1 muniḥ prasanna-gambhīro durvigāhyo duratyayaḥ<BR>
BhP_11.08.005/3 ananta-pāro hy akṣobhyaḥ stimitoda ivārṇavaḥ<BR>
BhP_11.08.006/1 samṛddha-kāmo hīno vā nārāyaṇa-paro muniḥ<BR>
BhP_11.08.006/3 notsarpeta na śuṣyeta saridbhir iva sāgaraḥ<BR>
BhP_11.08.007/1 dṛṣṭvā striyaṃ deva-māyāṃ tad-bhāvair ajitendriyaḥ<BR>
BhP_11.08.007/3 pralobhitaḥ pataty andhe tamasy agnau pataṅga-vat<BR>
BhP_11.08.008/1 yoṣid-dhiraṇyābharaṇāmbarādi- dravyeṣu māyā-raciteṣu mūḍhaḥ<BR>
BhP_11.08.008/3 pralobhitātmā hy upabhoga-buddhyā pataṅga-van naśyati naṣṭa-dṛṣṭiḥ<BR>
BhP_11.08.009/1 stokaṃ stokaṃ grased grāsaṃ deho varteta yāvatā<BR>
BhP_11.08.009/3 gṛhān ahiṃsann ātiṣṭhed vṛttiṃ mādhukarīṃ muniḥ<BR>
BhP_11.08.010/1 aṇubhyaś ca mahadbhyaś ca śāstrebhyaḥ kuśalo naraḥ<BR>
BhP_11.08.010/3 sarvataḥ sāram ādadyāt puṣpebhya iva ṣaṭpadaḥ<BR>
BhP_11.08.011/1 sāyantanaṃ śvastanaṃ vā na saṅgṛhṇīta bhikṣitam<BR>
BhP_11.08.011/3 pāṇi-pātrodarāmatro makṣikeva na saṅgrahī<BR>
BhP_11.08.012/1 sāyantanaṃ śvastanaṃ vā na saṅgṛhṇīta bhikṣukaḥ<BR>
BhP_11.08.012/3 makṣikā iva saṅgṛhṇan saha tena vinaśyati<BR>
BhP_11.08.013/1 padāpi yuvatīṃ bhikṣur na spṛśed dāravīm api<BR>
BhP_11.08.013/3 spṛśan karīva badhyeta kariṇyā aṅga-saṅgataḥ<BR>
BhP_11.08.014/1 nādhigacchet striyaṃ prājñaḥ karhicin mṛtyum ātmanaḥ<BR>
BhP_11.08.014/3 balādhikaiḥ sa hanyeta gajair anyair gajo yathā<BR>
BhP_11.08.015/1 na deyaṃ nopabhogyaṃ ca lubdhair yad duḥkha-sañcitam<BR>
BhP_11.08.015/3 bhuṅkte tad api tac cānyo madhu-hevārthavin madhu<BR>
BhP_11.08.016/1 su-duḥkhopārjitair vittair āśāsānāṃ gṛhāśiṣaḥ<BR>
BhP_11.08.016/3 madhu-hevāgrato bhuṅkte yatir vai gṛha-medhinām<BR>
BhP_11.08.017/1 grāmya-gītaṃ na śṛṇuyād yatir vana-caraḥ kvacit<BR>
BhP_11.08.017/3 śikṣeta hariṇād baddhān mṛgayor gīta-mohitāt<BR>
BhP_11.08.018/1 nṛtya-vāditra-gītāni juṣan grāmyāṇi yoṣitām<BR>
BhP_11.08.018/3 āsāṃ krīḍanako vaśya ṛṣyaśṛṅgo mṛgī-sutaḥ<BR>
BhP_11.08.019/1 jihvayāti-pramāthinyā jano rasa-vimohitaḥ<BR>
BhP_11.08.019/3 mṛtyum ṛcchaty asad-buddhir mīnas tu baḍiśair yathā<BR>
BhP_11.08.020/1 indriyāṇi jayanty āśu nirāhārā manīṣiṇaḥ<BR>
BhP_11.08.020/3 varjayitvā tu rasanaṃ tan nirannasya vardhate<BR>
BhP_11.08.021/1 tāvaj jitendriyo na syād vijitānyendriyaḥ pumān<BR>
BhP_11.08.021/3 na jayed rasanaṃ yāvaj jitaṃ sarvaṃ jite rase<BR>
BhP_11.08.022/1 piṅgalā nāma veśyāsīd videha-nagare purā<BR>
BhP_11.08.022/3 tasyā me śikṣitaṃ kiñcin nibodha nṛpa-nandana<BR>
BhP_11.08.023/1 sā svairiṇy ekadā kāntaṃ saṅketa upaneṣyatī<BR>
BhP_11.08.023/3 abhūt kāle bahir dvāre bibhratī rūpam uttamam<BR>
BhP_11.08.024/1 mārga āgacchato vīkṣya puruṣān puruṣarṣabha<BR>
BhP_11.08.024/3 tān śulka-dān vittavataḥ kāntān mene 'rtha-kāmukī<BR>
BhP_11.08.025/1 āgateṣv apayāteṣu sā saṅketopajīvinī<BR>
BhP_11.08.025/3 apy anyo vittavān ko 'pi mām upaiṣyati bhūri-daḥ<BR>
BhP_11.08.026/1 evaṃ durāśayā dhvasta- nidrā dvāry avalambatī<BR>
BhP_11.08.026/3 nirgacchantī praviśatī niśīthaṃ samapadyata<BR>
BhP_11.08.027/1 tasyā vittāśayā śuṣyad- vaktrāyā dīna-cetasaḥ<BR>
BhP_11.08.027/3 nirvedaḥ paramo jajñe cintā-hetuḥ sukhāvahaḥ<BR>
BhP_11.08.028/1 tasyā nirviṇṇa-cittāyā gītaṃ śṛṇu yathā mama<BR>
BhP_11.08.028/3 nirveda āśā-pāśānāṃ puruṣasya yathā hy asiḥ<BR>
BhP_11.08.029/1 na hy aṅgājāta-nirvedo deha-bandhaṃ jihāsati<BR>
BhP_11.08.029/3 yathā vijñāna-rahito manujo mamatāṃ nṛpa<BR>
BhP_11.08.030/0 piṅgalovāca<BR>
BhP_11.08.030/1 aho me moha-vitatiṃ paśyatāvijitātmanaḥ<BR>
BhP_11.08.030/3 yā kāntād asataḥ kāmaṃ kāmaye yena bāliśā<BR>
BhP_11.08.031/1 santaṃ samīpe ramaṇaṃ rati-pradaṃ vitta-pradaṃ nityam imaṃ vihāya<BR>
BhP_11.08.031/3 akāma-daṃ duḥkha-bhayādhi-śoka- moha-pradaṃ tuccham ahaṃ bhaje 'jñā<BR>
BhP_11.08.032/1 aho mayātmā paritāpito vṛthā sāṅketya-vṛttyāti-vigarhya-vārtayā<BR>
BhP_11.08.032/3 straiṇān narād yārtha-tṛṣo 'nuśocyāt krītena vittaṃ ratim ātmanecchatī<BR>
BhP_11.08.033/1 yad asthibhir nirmita-vaṃśa-vaṃsya-<BR>
BhP_11.08.033/2 sthūṇaṃ tvacā roma-nakhaiḥ pinaddham<BR>
BhP_11.08.033/3 kṣaran-nava-dvāram agāram etad<BR>
BhP_11.08.033/4 viṇ-mūtra-pūrṇaṃ mad upaiti kānyā<BR>
BhP_11.08.034/1 videhānāṃ pure hy asminn aham ekaiva mūḍha-dhīḥ<BR>
BhP_11.08.034/3 yānyam icchanty asaty asmād ātma-dāt kāmam acyutāt<BR>
BhP_11.08.035/1 suhṛt preṣṭhatamo nātha ātmā cāyaṃ śarīriṇām<BR>
BhP_11.08.035/3 taṃ vikrīyātmanaivāhaṃ rame 'nena yathā ramā<BR>
BhP_11.08.036/1 kiyat priyaṃ te vyabhajan kāmā ye kāma-dā narāḥ<BR>
BhP_11.08.036/3 ādy-antavanto bhāryāyā devā vā kāla-vidrutāḥ<BR>
BhP_11.08.037/1 nūnaṃ me bhagavān prīto viṣṇuḥ kenāpi karmaṇā<BR>
BhP_11.08.037/3 nirvedo 'yaṃ durāśāyā yan me jātaḥ sukhāvahaḥ<BR>
BhP_11.08.038/1 maivaṃ syur manda-bhāgyāyāḥ kleśā nirveda-hetavaḥ<BR>
BhP_11.08.038/3 yenānubandhaṃ nirhṛtya puruṣaḥ śamam ṛcchati<BR>
BhP_11.08.039/1 tenopakṛtam ādāya śirasā grāmya-saṅgatāḥ<BR>
BhP_11.08.039/3 tyaktvā durāśāḥ śaraṇaṃ vrajāmi tam adhīśvaram<BR>
BhP_11.08.040/1 santuṣṭā śraddadhaty etad yathā-lābhena jīvatī<BR>
BhP_11.08.040/3 viharāmy amunaivāham ātmanā ramaṇena vai<BR>
BhP_11.08.041/1 saṃsāra-kūpe patitaṃ viṣayair muṣitekṣaṇam<BR>
BhP_11.08.041/3 grastaṃ kālāhinātmānaṃ ko 'nyas trātum adhīśvaraḥ<BR>
BhP_11.08.042/1 ātmaiva hy ātmano goptā nirvidyeta yadākhilāt<BR>
BhP_11.08.042/3 apramatta idaṃ paśyed grastaṃ kālāhinā jagat<BR>
BhP_11.08.043/0 śrī-brāhmaṇa uvāca<BR>
BhP_11.08.043/1 evaṃ vyavasita-matir durāśāṃ kānta-tarṣa-jām<BR>
BhP_11.08.043/3 chittvopaśamam āsthāya śayyām upaviveśa sā<BR>
BhP_11.08.044/1 āśā hi paramaṃ duḥkhaṃ nairāśyaṃ paramaṃ sukham<BR>
BhP_11.08.044/3 yathā sañchidya kāntāśāṃ sukhaṃ suṣvāpa piṅgalā<BR>
BhP_11.09.001/0 śrī-brāhmaṇa uvāca<BR>
BhP_11.09.001/1 parigraho hi duḥkhāya yad yat priyatamaṃ nṛṇām<BR>
BhP_11.09.001/3 anantaṃ sukham āpnoti tad vidvān yas tv akiñcanaḥ<BR>
BhP_11.09.002/1 sāmiṣaṃ kuraraṃ jaghnur balino 'nye nirāmiṣāḥ<BR>
BhP_11.09.002/3 tadāmiṣaṃ parityajya sa sukhaṃ samavindata<BR>
BhP_11.09.003/1 na me mānāpamānau sto na cintā geha-putriṇām<BR>
BhP_11.09.003/3 ātma-krīḍa ātma-ratir vicarāmīha bāla-vat<BR>
BhP_11.09.004/1 dvāv eva cintayā muktau paramānanda āplutau<BR>
BhP_11.09.004/3 yo vimugdho jaḍo bālo yo guṇebhyaḥ paraṃ gataḥ<BR>
BhP_11.09.005/1 kvacit kumārī tv ātmānaṃ vṛṇānān gṛham āgatān<BR>
BhP_11.09.005/3 svayaṃ tān arhayām āsa kvāpi yāteṣu bandhuṣu<BR>
BhP_11.09.006/1 teṣām abhyavahārārthaṃ śālīn rahasi pārthiva<BR>
BhP_11.09.006/3 avaghnantyāḥ prakoṣṭha-sthāś cakruḥ śaṅkhāḥ svanaṃ mahat<BR>
BhP_11.09.007/1 sā taj jugupsitaṃ matvā mahatī vṛīḍitā tataḥ<BR>
BhP_11.09.007/3 babhañjaikaikaśaḥ śaṅkhān dvau dvau pāṇyor aśeṣayat<BR>
BhP_11.09.008/1 ubhayor apy abhūd ghoṣo hy avaghnantyāḥ sva-śaṅkhayoḥ<BR>
BhP_11.09.008/3 tatrāpy ekaṃ nirabhidad ekasmān nābhavad dhvaniḥ<BR>
BhP_11.09.009/1 anvaśikṣam imaṃ tasyā upadeśam arindama<BR>
BhP_11.09.009/3 lokān anucarann etān loka-tattva-vivitsayā<BR>
BhP_11.09.010/1 vāse bahūnāṃ kalaho bhaved vārtā dvayor api<BR>
BhP_11.09.010/3 eka eva vaset tasmāt kumāryā iva kaṅkaṇaḥ<BR>
BhP_11.09.011/1 mana ekatra saṃyuñjyāj jita-śvāso jitāsanaḥ<BR>
BhP_11.09.011/3 vairāgyābhyāsa-yogena dhriyamāṇam atandritaḥ<BR>
BhP_11.09.012/1 yasmin mano labdha-padaṃ yad etac chanaiḥ śanair muñcati karma-reṇūn<BR>
BhP_11.09.012/3 sattvena vṛddhena rajas tamaś ca vidhūya nirvāṇam upaity anindhanam<BR>
BhP_11.09.013/1 tadaivam ātmany avaruddha-citto na veda kiñcid bahir antaraṃ vā<BR>
BhP_11.09.013/3 yatheṣu-kāro nṛpatiṃ vrajantam iṣau gatātmā na dadarśa pārśve<BR>
BhP_11.09.014/1 eka-cāry aniketaḥ syād apramatto guhāśayaḥ<BR>
BhP_11.09.014/3 alakṣyamāṇa ācārair munir eko 'lpa-bhāṣaṇaḥ<BR>
BhP_11.09.015/1 gṛhārambho hi duḥkhāya viphalaś cādhruvātmanaḥ<BR>
BhP_11.09.015/3 sarpaḥ para-kṛtaṃ veśma praviśya sukham edhate<BR>
BhP_11.09.016/1 eko nārāyaṇo devaḥ pūrva-sṛṣṭaṃ sva-māyayā<BR>
BhP_11.09.016/3 saṃhṛtya kāla-kalayā kalpānta idam īśvaraḥ<BR>
BhP_11.09.016/5 eka evādvitīyo 'bhūd ātmādhāro 'khilāśrayaḥ<BR>
BhP_11.09.017/1 kālenātmānubhāvena sāmyaṃ nītāsu śaktiṣu<BR>
BhP_11.09.017/3 sattvādiṣv ādi-puruṣaḥ pradhāna-puruṣeśvaraḥ<BR>
BhP_11.09.018/1 parāvarāṇāṃ parama āste kaivalya-saṃjñitaḥ<BR>
BhP_11.09.018/3 kevalānubhavānanda- sandoho nirupādhikaḥ<BR>
BhP_11.09.019/1 kevalātmānubhāvena sva-māyāṃ tri-guṇātmikām<BR>
BhP_11.09.019/3 saṅkṣobhayan sṛjaty ādau tayā sūtram arindama<BR>
BhP_11.09.020/1 tām āhus tri-guṇa-vyaktiṃ sṛjantīṃ viśvato-mukham<BR>
BhP_11.09.020/3 yasmin protam idaṃ viśvaṃ yena saṃsarate pumān<BR>
BhP_11.09.021/1 yathorṇanābhir hṛdayād ūrṇāṃ santatya vaktrataḥ<BR>
BhP_11.09.021/3 tayā vihṛtya bhūyas tāṃ grasaty evaṃ maheśvaraḥ<BR>
BhP_11.09.022/1 yatra yatra mano dehī dhārayet sakalaṃ dhiyā<BR>
BhP_11.09.022/3 snehād dveṣād bhayād vāpi yāti tat-tat-svarūpatām<BR>
BhP_11.09.023/1 kīṭaḥ peśaskṛtaṃ dhyāyan kuḍyāṃ tena praveśitaḥ<BR>
BhP_11.09.023/3 yāti tat-sātmatāṃ rājan pūrva-rūpam asantyajan<BR>
BhP_11.09.024/1 evaṃ gurubhya etebhya eṣā me śikṣitā matiḥ<BR>
BhP_11.09.024/3 svātmopaśikṣitāṃ buddhiṃ śṛṇu me vadataḥ prabho<BR>
BhP_11.09.025/1 deho gurur mama virakti-viveka-hetur<BR>
BhP_11.09.025/2 bibhrat sma sattva-nidhanaṃ satatārty-udarkam<BR>
BhP_11.09.025/3 tattvāny anena vimṛśāmi yathā tathāpi<BR>
BhP_11.09.025/4 pārakyam ity avasito vicarāmy asaṅgaḥ<BR>
BhP_11.09.026/1 jāyātmajārtha-paśu-bhṛtya-gṛhāpta-vargān<BR>
BhP_11.09.026/2 puṣnāti yat-priya-cikīrṣayā vitanvan<BR>
BhP_11.09.026/3 svānte sa-kṛcchram avaruddha-dhanaḥ sa dehaḥ<BR>
BhP_11.09.026/4 sṛṣṭvāsya bījam avasīdati vṛkṣa-dharmaḥ<BR>
BhP_11.09.027/1 jihvaikato 'mum apakarṣati karhi tarṣā<BR>
BhP_11.09.027/2 śiśno 'nyatas tvag udaraṃ śravaṇaṃ kutaścit<BR>
BhP_11.09.027/3 ghrāṇo 'nyataś capala-dṛk kva ca karma-śaktir<BR>
BhP_11.09.027/4 bahvyaḥ sapatnya iva geha-patiṃ lunanti<BR>
BhP_11.09.028/1 sṛṣṭvā purāṇi vividhāny ajayātma-śaktyā<BR>
BhP_11.09.028/2 vṛkṣān sarīsṛpa-paśūn khaga-dandaśūkān<BR>
BhP_11.09.028/3 tais tair atuṣṭa-hṛdayaḥ puruṣaṃ vidhāya<BR>
BhP_11.09.028/4 brahmāvaloka-dhiṣaṇaṃ mudam āpa devaḥ<BR>
BhP_11.09.029/1 labdhvā su-durlabham idaṃ bahu-sambhavānte<BR>
BhP_11.09.029/2 mānuṣyam artha-dam anityam apīha dhīraḥ<BR>
BhP_11.09.029/3 tūrṇaṃ yateta na pated anu-mṛtyu yāvan<BR>
BhP_11.09.029/4 niḥśreyasāya viṣayaḥ khalu sarvataḥ syāt<BR>
BhP_11.09.030/1 evaṃ sañjāta-vairāgyo vijñānāloka ātmani<BR>
BhP_11.09.030/3 vicarāmi mahīm etāṃ mukta-saṅgo 'nahaṅkṛtaḥ<BR>
BhP_11.09.031/1 na hy ekasmād guror jñānaṃ su-sthiraṃ syāt su-puṣkalam<BR>
BhP_11.09.031/3 brahmaitad advitīyaṃ vai gīyate bahudharṣibhiḥ<BR>
BhP_11.09.032/0 śrī-bhagavān uvāca<BR>
BhP_11.09.032/1 ity uktvā sa yaduṃ vipras tam āmantrya gabhīra-dhīḥ<BR>
BhP_11.09.032/3 vanditaḥ sv-arcito rājñā yayau prīto yathāgatam<BR>
BhP_11.09.033/1 avadhūta-vacaḥ śrutvā pūrveṣāṃ naḥ sa pūrva-jaḥ<BR>
BhP_11.09.033/3 sarva-saṅga-vinirmuktaḥ sama-citto babhūva ha<BR>
BhP_11.10.001/0 śrī-bhagavān uvāca<BR>
BhP_11.10.001/1 mayoditeṣv avahitaḥ sva-dharmeṣu mad-āśrayaḥ<BR>
BhP_11.10.001/3 varṇāśrama-kulācāram akāmātmā samācaret<BR>
BhP_11.10.002/1 anvīkṣeta viśuddhātmā dehināṃ viṣayātmanām<BR>
BhP_11.10.002/3 guṇeṣu tattva-dhyānena sarvārambha-viparyayam<BR>
BhP_11.10.003/1 suptasya viṣayāloko dhyāyato vā manorathaḥ<BR>
BhP_11.10.003/3 nānātmakatvād viphalas tathā bhedātma-dhīr guṇaiḥ<BR>
BhP_11.10.004/1 nivṛttaṃ karma seveta pravṛttaṃ mat-paras tyajet<BR>
BhP_11.10.004/3 jijñāsāyāṃ sampravṛtto nādriyet karma-codanām<BR>
BhP_11.10.005/1 yamān abhīkṣṇaṃ seveta niyamān mat-paraḥ kvacit<BR>
BhP_11.10.005/3 mad-abhijñaṃ guruṃ śāntam upāsīta mad-ātmakam<BR>
BhP_11.10.006/1 amāny amatsaro dakṣo nirmamo dṛḍha-sauhṛdaḥ<BR>
BhP_11.10.006/3 asatvaro 'rtha-jijñāsur anasūyur amogha-vāk<BR>
BhP_11.10.007/1 jāyāpatya-gṛha-kṣetra- svajana-draviṇādiṣu<BR>
BhP_11.10.007/3 udāsīnaḥ samaṃ paśyan sarveṣv artham ivātmanaḥ<BR>
BhP_11.10.008/1 vilakṣaṇaḥ sthūla-sūkṣmād dehād ātmekṣitā sva-dṛk<BR>
BhP_11.10.008/3 yathāgnir dāruṇo dāhyād dāhako 'nyaḥ prakāśakaḥ<BR>
BhP_11.10.009/1 nirodhotpatty-aṇu-bṛhan- nānātvaṃ tat-kṛtān guṇān<BR>
BhP_11.10.009/3 antaḥ praviṣṭa ādhatta evaṃ deha-guṇān paraḥ<BR>
BhP_11.10.010/1 yo 'sau guṇair viracito deho 'yaṃ puruṣasya hi<BR>
BhP_11.10.010/3 saṃsāras tan-nibandho 'yaṃ puṃso vidyā cchid ātmanaḥ<BR>
BhP_11.10.011/1 tasmāj jijñāsayātmānam ātma-sthaṃ kevalaṃ param<BR>
BhP_11.10.011/3 saṅgamya nirased etad vastu-buddhiṃ yathā-kramam<BR>
BhP_11.10.012/1 ācāryo 'raṇir ādyaḥ syād ante-vāsy uttarāraṇiḥ<BR>
BhP_11.10.012/3 tat-sandhānaṃ pravacanaṃ vidyā-sandhiḥ sukhāvahaḥ<BR>
BhP_11.10.013/1 vaiśāradī sāti-viśuddha-buddhir dhunoti māyāṃ guṇa-samprasūtām<BR>
BhP_11.10.013/3 gunāṃś ca sandahya yad-ātmam etat svayaṃ ca śāṃyaty asamid yathāgniḥ<BR>
BhP_11.10.014/1 athaiṣām karma-kartṝṇāṃ bhoktṝṇāṃ sukha-duḥkhayoḥ<BR>
BhP_11.10.014/3 nānātvam atha nityatvaṃ loka-kālāgamātmanām<BR>
BhP_11.10.015/1 manyase sarva-bhāvānāṃ saṃsthā hy autpattikī yathā<BR>
BhP_11.10.015/3 tat-tad-ākṛti-bhedena jāyate bhidyate ca dhīḥ<BR>
BhP_11.10.016/1 evam apy aṅga sarveṣāṃ dehināṃ deha-yogataḥ<BR>
BhP_11.10.016/3 kālāvayavataḥ santi bhāvā janmādayo 'sakṛt<BR>
BhP_11.10.017/1 tatrāpi karmaṇāṃ kartur asvātantryaṃ ca lakṣyate<BR>
BhP_11.10.017/3 bhoktuś ca duḥkha-sukhayoḥ ko nv artho vivaśaṃ bhajet<BR>
BhP_11.10.018/1 na dehināṃ sukhaṃ kiñcid vidyate viduṣām api<BR>
BhP_11.10.018/3 tathā ca duḥkhaṃ mūḍhānāṃ vṛthāhaṅkaraṇaṃ param<BR>
BhP_11.10.019/1 yadi prāptiṃ vighātaṃ ca jānanti sukha-duḥkhayoḥ<BR>
BhP_11.10.019/3 te 'py addhā na vidur yogaṃ mṛtyur na prabhaved yathā<BR>
BhP_11.10.020/1 ko 'nv arthaḥ sukhayaty enaṃ kāmo vā mṛtyur antike<BR>
BhP_11.10.020/3 āghātaṃ nīyamānasya vadhyasyeva na tuṣṭi-daḥ<BR>
BhP_11.10.021/1 śrutaṃ ca dṛṣṭa-vad duṣṭaṃ spardhāsūyātyaya-vyayaiḥ<BR>
BhP_11.10.021/3 bahv-antarāya-kāmatvāt kṛṣi-vac cāpi niṣphalam<BR>
BhP_11.10.022/1 antarāyair avihito yadi dharmaḥ sv-anuṣṭhitaḥ<BR>
BhP_11.10.022/3 tenāpi nirjitaṃ sthānaṃ yathā gacchati tac chṛṇu<BR>
BhP_11.10.023/1 iṣṭveha devatā yajñaiḥ svar-lokaṃ yāti yājñikaḥ<BR>
BhP_11.10.023/3 bhuñjīta deva-vat tatra bhogān divyān nijārjitān<BR>
BhP_11.10.024/1 sva-puṇyopacite śubhre vimāna upagīyate<BR>
BhP_11.10.024/3 gandharvair viharan madhye devīnāṃ hṛdya-veṣa-dhṛk<BR>
BhP_11.10.025/1 strībhiḥ kāmaga-yānena kiṅkinī-jāla-mālinā<BR>
BhP_11.10.025/3 krīḍan na vedātma-pātaṃ surākrīḍeṣu nirvṛtaḥ<BR>
BhP_11.10.026/1 tāvat sa modate svarge yāvat puṇyaṃ samāpyate<BR>
BhP_11.10.026/3 kṣīṇa-punyaḥ pataty arvāg anicchan kāla-cālitaḥ<BR>
BhP_11.10.027/1 yady adharma-rataḥ saṅgād asatāṃ vājitendriyaḥ<BR>
BhP_11.10.027/3 kāmātmā kṛpaṇo lubdhaḥ straiṇo bhūta-vihiṃsakaḥ<BR>
BhP_11.10.028/1 paśūn avidhinālabhya preta-bhūta-gaṇān yajan<BR>
BhP_11.10.028/3 narakān avaśo jantur gatvā yāty ulbaṇaṃ tamaḥ<BR>
BhP_11.10.029/1 karmāṇi duḥkhodarkāṇi kurvan dehena taiḥ punaḥ<BR>
BhP_11.10.029/3 deham ābhajate tatra kiṃ sukhaṃ martya-dharmiṇaḥ<BR>
BhP_11.10.030/1 lokānāṃ loka-pālānāṃ mad bhayaṃ kalpa-jīvinām<BR>
BhP_11.10.030/3 brahmaṇo 'pi bhayaṃ matto dvi-parārdha-parāyuṣaḥ<BR>
BhP_11.10.031/1 guṇāḥ sṛjanti karmāṇi guṇo 'nusṛjate guṇān<BR>
BhP_11.10.031/3 jīvas tu guṇa-saṃyukto bhuṅkte karma-phalāny asau<BR>
BhP_11.10.032/1 yāvat syād guṇa-vaiṣamyaṃ tāvan nānātvam ātmanaḥ<BR>
BhP_11.10.032/3 nānātvam ātmano yāvat pāratantryaṃ tadaiva hi<BR>
BhP_11.10.033/1 yāvad asyāsvatantratvaṃ tāvad īśvarato bhayam<BR>
BhP_11.10.033/3 ya etat samupāsīraṃs te muhyanti śucārpitāḥ<BR>
BhP_11.10.034/1 kāla ātmāgamo lokaḥ svabhāvo dharma eva ca<BR>
BhP_11.10.034/3 iti māṃ bahudhā prāhur guṇa-vyatikare sati<BR>
BhP_11.10.035/0 śrī-uddhava uvāca<BR>
BhP_11.10.035/1 guṇeṣu vartamāno 'pi deha-jeṣv anapāvṛtaḥ<BR>
BhP_11.10.035/3 guṇair na badhyate dehī badhyate vā kathaṃ vibho<BR>
BhP_11.10.036/1 kathaṃ varteta viharet kair vā jñāyeta lakṣaṇaiḥ<BR>
BhP_11.10.036/3 kiṃ bhuñjītota visṛjec chayītāsīta yāti vā<BR>
BhP_11.10.037/1 etad acyuta me brūhi praśnaṃ praśna-vidāṃ vara<BR>
BhP_11.10.037/3 nitya-baddho nitya-mukta eka eveti me bhramaḥ<BR>
BhP_11.11.001/0 śrī-bhagavān uvāca<BR>
BhP_11.11.001/1 baddho mukta iti vyākhyā guṇato me na vastutaḥ<BR>
BhP_11.11.001/3 guṇasya māyā-mūlatvān na me mokṣo na bandhanam<BR>
BhP_11.11.002/1 śoka-mohau sukhaṃ duḥkhaṃ dehāpattiś ca māyayā<BR>
BhP_11.11.002/3 svapno yathātmanaḥ khyātiḥ saṃsṛtir na tu vāstavī<BR>
BhP_11.11.003/1 vidyāvidye mama tanū viddhy uddhava śarīriṇām<BR>
BhP_11.11.003/3 mokṣa-bandha-karī ādye māyayā me vinirmite<BR>
BhP_11.11.004/1 ekasyaiva mamāṃśasya jīvasyaiva mahā-mate<BR>
BhP_11.11.004/3 bandho 'syāvidyayānādir vidyayā ca tathetaraḥ<BR>
BhP_11.11.005/1 atha baddhasya muktasya vailakṣaṇyaṃ vadāmi te<BR>
BhP_11.11.005/3 viruddha-dharmiṇos tāta sthitayor eka-dharmiṇi<BR>
BhP_11.11.006/1 suparṇāv etau sadṛśau sakhāyau yadṛcchayaitau kṛta-nīḍau ca vṛkṣe<BR>
BhP_11.11.006/3 ekas tayoḥ khādati pippalānnam anyo niranno 'pi balena bhūyān<BR>
BhP_11.11.007/1 ātmānam anyaṃ ca sa veda vidvān apippalādo na tu pippalādaḥ<BR>
BhP_11.11.007/3 yo 'vidyayā yuk sa tu nitya-baddho vidyā-mayo yaḥ sa tu nitya-muktaḥ<BR>
BhP_11.11.008/1 deha-stho 'pi na deha-stho vidvān svapnād yathotthitaḥ<BR>
BhP_11.11.008/3 adeha-stho 'pi deha-sthaḥ kumatiḥ svapna-dṛg yathā<BR>
BhP_11.11.009/1 indriyair indriyārtheṣu guṇair api guṇeṣu ca<BR>
BhP_11.11.009/3 gṛhyamāṇeṣv ahaṃ kuryān na vidvān yas tv avikriyaḥ<BR>
BhP_11.11.010/1 daivādhīne śarīre 'smin guṇa-bhāvyena karmaṇā<BR>
BhP_11.11.010/3 vartamāno 'budhas tatra kartāsmīti nibadhyate<BR>
BhP_11.11.011/1 evaṃ viraktaḥ śayana āsanāṭana-majjane<BR>
BhP_11.11.011/3 darśana-sparśana-ghrāṇa- bhojana-śravaṇādiṣu<BR>
BhP_11.11.011/5 na tathā badhyate vidvān tatra tatrādayan guṇān<BR>
BhP_11.11.012/1 prakṛti-stho 'py asaṃsakto yathā khaṃ savitānilaḥ<BR>
BhP_11.11.012/3 vaiśāradyekṣayāsaṅga- śitayā chinna-saṃśayaḥ<BR>
BhP_11.11.012/5 pratibuddha iva svapnān nānātvād vinivartate<BR>
BhP_11.11.014/1 yasya syur vīta-saṅkalpāḥ prāṇendriya-rnano-dhiyām<BR>
BhP_11.11.014/3 vṛttayaḥ sa vinirmukto deha-stho 'pi hi tad-guṇaiḥ<BR>
BhP_11.11.015/1 yasyātmā hiṃsyate hiṃsrair yena kiñcid yadṛcchayā<BR>
BhP_11.11.015/3 arcyate vā kvacit tatra na vyatikriyate budhaḥ<BR>
BhP_11.11.016/1 na stuvīta na nindeta kurvataḥ sādhv asādhu vā<BR>
BhP_11.11.016/3 vadato guṇa-doṣābhyāṃ varjitaḥ sama-dṛṅ muniḥ<BR>
BhP_11.11.017/1 na kuryān na vadet kiñcin na dhyāyet sādhv asādhu vā<BR>
BhP_11.11.017/3 ātmārāmo 'nayā vṛttyā vicarej jaḍa-van muniḥ<BR>
BhP_11.11.018/1 śabda-brahmaṇi niṣṇāto na niṣṇāyāt pare yadi<BR>
BhP_11.11.018/3 śramas tasya śrama-phalo hy adhenum iva rakṣataḥ<BR>
BhP_11.11.019/1 gāṃ dugdha-dohām asatīṃ ca bhāryāṃ dehaṃ parādhīnam asat-prajāṃ ca<BR>
BhP_11.11.019/3 vittaṃ tv atīrthī-kṛtam aṅga vācaṃ hīnāṃ mayā rakṣati duḥkha-duḥkhī<BR>
BhP_11.11.020/1 yasyāṃ na me pāvanam aṅga karma sthity-udbhava-prāṇa-nirodham asya<BR>
BhP_11.11.020/3 līlāvatārepsita-janma vā syād vandhyāṃ giraṃ tāṃ bibhṛyān na dhīraḥ<BR>
BhP_11.11.021/1 evaṃ jijñāsayāpohya nānātva-bhramam ātmani<BR>
BhP_11.11.021/3 upārameta virajaṃ mano mayy arpya sarva-ge<BR>
BhP_11.11.022/1 yady anīśo dhārayituṃ mano brahmaṇi niścalam<BR>
BhP_11.11.022/3 mayi sarvāṇi karmāṇi nirapekṣaḥ samācara<BR>
BhP_11.11.023/1 śraddhālur mat-kathāḥ śṛṇvan su-bhadrā loka-pāvanīḥ<BR>
BhP_11.11.023/3 gāyann anusmaran karma janma cābhinayan muhuḥ<BR>
BhP_11.11.024/1 mad-arthe dharma-kāmārthān ācaran mad-apāśrayaḥ<BR>
BhP_11.11.024/3 labhate niścalāṃ bhaktiṃ mayy uddhava sanātane<BR>
BhP_11.11.025/1 sat-saṅga-labdhayā bhaktyā mayi māṃ sa upāsitā<BR>
BhP_11.11.025/3 sa vai me darśitaṃ sadbhir añjasā vindate padam<BR>
BhP_11.11.026/0 śrī-uddhava uvāca<BR>
BhP_11.11.026/1 sādhus tavottama-śloka mataḥ kīdṛg-vidhaḥ prabho<BR>
BhP_11.11.026/3 bhaktis tvayy upayujyeta kīdṛśī sadbhir ādṛtā<BR>
BhP_11.11.027/1 etan me puruṣādhyakṣa lokādhyakṣa jagat-prabho<BR>
BhP_11.11.027/3 praṇatāyānuraktāya prapannāya ca kathyatām<BR>
BhP_11.11.028/1 tvaṃ brahma paramaṃ vyoma puruṣaḥ prakṛteḥ paraḥ<BR>
BhP_11.11.028/3 avatīrno 'si bhagavan svecchopātta-pṛthag-vapuḥ<BR>
BhP_11.11.029/0 śrī-bhagavān uvāca<BR>
BhP_11.11.029/1 kṛpālur akṛta-drohas titikṣuḥ sarva-dehinām<BR>
BhP_11.11.029/3 satya-sāro 'navadyātmā samaḥ sarvopakārakaḥ<BR>
BhP_11.11.030/1 kāmair ahata-dhīr dānto mṛduḥ śucir akiñcanaḥ<BR>
BhP_11.11.030/3 anīho mita-bhuk śāntaḥ sthiro mac-charaṇo muniḥ<BR>
BhP_11.11.031/1 apramatto gabhīrātmā dhṛtimāñ jita-ṣaḍ-guṇaḥ<BR>
BhP_11.11.031/3 amānī māna-daḥ kalyo maitraḥ kāruṇikaḥ kaviḥ<BR>
BhP_11.11.032/1 ājñāyaivaṃ guṇān doṣān mayādiṣṭān api svakān<BR>
BhP_11.11.032/3 dharmān santyajya yaḥ sarvān māṃ bhajeta sa tu sattamaḥ<BR>
BhP_11.11.033/1 jñātvājñātvātha ye vai māṃ yāvān yaś cāsmi yādṛśaḥ<BR>
BhP_11.11.033/3 bhajanty ananya-bhāvena te me bhaktatamā matāḥ<BR>
BhP_11.11.034/1 mal-liṅga-mad-bhakta-jana- darśana-sparśanārcanam<BR>
BhP_11.11.034/3 paricaryā stutiḥ prahva- guṇa-karmānukīrtanam<BR>
BhP_11.11.035/1 mat-kathā-śravaṇe śraddhā mad-anudhyānam uddhava<BR>
BhP_11.11.035/3 sarva-lābhopaharaṇaṃ dāsyenātma-nivedanam<BR>
BhP_11.11.036/1 maj-janma-karma-kathanaṃ mama parvānumodanam<BR>
BhP_11.11.036/3 gīta-tāṇḍava-vāditra- goṣṭhībhir mad-gṛhotsavaḥ<BR>
BhP_11.11.037/1 yātrā bali-vidhānaṃ ca sarva-vārṣika-parvasu<BR>
BhP_11.11.037/3 vaidikī tāntrikī dīkṣā madīya-vrata-dhāraṇam<BR>
BhP_11.11.038/1 mamārcā-sthāpane śraddhā svataḥ saṃhatya codyamaḥ<BR>
BhP_11.11.038/3 udyānopavanākrīḍa- pura-mandira-karmaṇi<BR>
BhP_11.11.039/1 sammārjanopalepābhyāṃ seka-maṇḍala-vartanaiḥ<BR>
BhP_11.11.039/3 gṛha-śuśrūṣaṇaṃ mahyaṃ dāsa-vad yad amāyayā<BR>
BhP_11.11.040/1 amānitvam adambhitvaṃ kṛtasyāparikīrtanam<BR>
BhP_11.11.040/3 api dīpāvalokaṃ me nopayuñjyān niveditam<BR>
BhP_11.11.041/1 yad yad iṣṭatamaṃ loke yac cāti-priyam ātmanaḥ<BR>
BhP_11.11.041/3 tat tan nivedayen mahyaṃ tad ānantyāya kalpate<BR>
BhP_11.11.042/1 sūryo 'gnir brāhmaṇā gāvo vaiṣṇavaḥ khaṃ maruj jalam<BR>
BhP_11.11.042/3 bhūr ātmā sarva-bhūtāni bhadra pūjā-padāni me<BR>
BhP_11.11.043/1 sūrye tu vidyayā trayyā haviṣāgnau yajeta mām<BR>
BhP_11.11.043/3 ātithyena tu viprāgrye goṣv aṅga yavasādinā<BR>
BhP_11.11.044/1 vaiṣṇave bandhu-sat-kṛtyā hṛdi khe dhyāna-niṣṭhayā<BR>
BhP_11.11.044/3 vāyau mukhya-dhiyā toye dravyais toya-puraḥsaraiḥ<BR>
BhP_11.11.045/1 sthaṇḍile mantra-hṛdayair bhogair ātmānam ātmani<BR>
BhP_11.11.045/3 kṣetra-jñaṃ sarva-bhūteṣu samatvena yajeta mām<BR>
BhP_11.11.046/1 dhiṣṇyeṣv ity eṣu mad-rūpaṃ śaṅkha-cakra-gadāmbujaiḥ<BR>
BhP_11.11.046/3 yuktaṃ catur-bhujaṃ śāntaṃ dhyāyann arcet samāhitaḥ<BR>
BhP_11.11.047/1 iṣṭā-pūrtena mām evaṃ yo yajeta samāhitaḥ<BR>
BhP_11.11.047/3 labhate mayi sad-bhaktiṃ mat-smṛtiḥ sādhu-sevayā<BR>
BhP_11.11.048/1 prāyeṇa bhakti-yogena sat-saṅgena vinoddhava<BR>
BhP_11.11.048/3 nopāyo vidyate samyak prāyaṇaṃ hi satām aham<BR>
BhP_11.11.049/1 athaitat paramaṃ guhyaṃ śṛṇvato yadu-nandana<BR>
BhP_11.11.049/3 su-gopyam api vakṣyāmi tvaṃ me bhṛtyaḥ suhṛt sakhā<BR>
BhP_11.12.001/0 śrī-bhagavān uvāca<BR>
BhP_11.12.001/1 na rodhayati māṃ yogo na sāṅkhyaṃ dharma eva ca<BR>
BhP_11.12.001/3 na svādhyāyas tapas tyāgo neṣṭā-pūrtaṃ na dakṣiṇā<BR>
BhP_11.12.002/1 vratāni yajñaś chandāṃsi tīrthāni niyamā yamāḥ<BR>
BhP_11.12.002/3 yathāvarundhe sat-saṅgaḥ sarva-saṅgāpaho hi mām<BR>
BhP_11.12.003/1 sat-saṅgena hi daiteyā yātudhānā mṛgāḥ khagāḥ<BR>
BhP_11.12.003/3 gandharvāpsaraso nāgāḥ siddhāś cāraṇa-guhyakāḥ<BR>
BhP_11.12.004/1 vidyādharā manuṣyeṣu vaiśyāḥ śūdrāḥ striyo 'ntya-jāḥ<BR>
BhP_11.12.004/3 rajas-tamaḥ-prakṛtayas tasmiṃs tasmin yuge yuge<BR>
BhP_11.12.005/1 bahavo mat-padaṃ prāptās tvāṣṭra-kāyādhavādayaḥ<BR>
BhP_11.12.005/3 vṛṣaparvā balir bāṇo mayaś cātha vibhīṣaṇaḥ<BR>
BhP_11.12.006/1 sugrīvo hanumān ṛkṣo gajo gṛdhro vaṇikpathaḥ<BR>
BhP_11.12.006/3 vyādhaḥ kubjā vraje gopyo yajña-patnyas tathāpare<BR>
BhP_11.12.007/1 te nādhīta-śruti-gaṇā nopāsita-mahattamāḥ<BR>
BhP_11.12.007/3 avratātapta-tapasaḥ mat-saṅgān mām upāgatāḥ<BR>
BhP_11.12.008/1 kevalena hi bhāvena gopyo gāvo nagā mṛgāḥ<BR>
BhP_11.12.008/3 ye 'nye mūḍha-dhiyo nāgāḥ siddhā mām īyur añjasā<BR>
BhP_11.12.009/1 yaṃ na yogena sāṅkhyena dāna-vrata-tapo-'dhvaraiḥ<BR>
BhP_11.12.009/3 vyākhyā-svādhyāya-sannyāsaiḥ prāpnuyād yatnavān api<BR>
BhP_11.12.010/1 rāmeṇa sārdhaṃ mathurāṃ praṇīte śvāphalkinā mayy anurakta-cittāḥ<BR>
BhP_11.12.010/3 vigāḍha-bhāvena na me viyoga- tīvrādhayo 'nyaṃ dadṛśuḥ sukhāya<BR>
BhP_11.12.011/1 tās tāḥ kṣapāḥ preṣṭhatamena nītā mayaiva vṛndāvana-gocareṇa<BR>
BhP_11.12.011/3 kṣaṇārdha-vat tāḥ punar aṅga tāsāṃ hīnā mayā kalpa-samā babhūvuḥ<BR>
BhP_11.12.012/1 tā nāvidan mayy anuṣaṅga-baddha- dhiyaḥ svam ātmānam adas tathedam<BR>
BhP_11.12.012/3 yathā samādhau munayo 'bdhi-toye nadyaḥ praviṣṭā iva nāma-rūpe<BR>
BhP_11.12.013/1 mat-kāmā ramaṇaṃ jāram asvarūpa-vido 'balāḥ<BR>
BhP_11.12.013/3 brahma māṃ paramaṃ prāpuḥ saṅgāc chata-sahasraśaḥ<BR>
BhP_11.12.014/1 tasmāt tvam uddhavotsṛjya codanāṃ praticodanām<BR>
BhP_11.12.014/3 pravṛttiṃ ca nivṛttiṃ ca śrotavyaṃ śrutam eva ca<BR>
BhP_11.12.015/1 mām ekam eva śaraṇam ātmānaṃ sarva-dehinām<BR>
BhP_11.12.015/3 yāhi sarvātma-bhāvena mayā syā hy akuto-bhayaḥ<BR>
BhP_11.12.016/0 śrī-uddhava uvāca<BR>
BhP_11.12.016/1 saṃśayaḥ śṛṇvato vācaṃ tava yogeśvareśvara<BR>
BhP_11.12.016/3 na nivartata ātma-stho yena bhrāmyati me manaḥ<BR>
BhP_11.12.017/0 śrī-bhagavān uvāca<BR>
BhP_11.12.017/1 sa eṣa jīvo vivara-prasūtiḥ prāṇena ghoṣeṇa guhāṃ praviṣṭaḥ<BR>
BhP_11.12.017/3 mano-mayaṃ sūkṣmam upetya rūpaṃ mātrā svaro varṇa iti sthaviṣṭhaḥ<BR>
BhP_11.12.018/1 yathānalaḥ khe 'nila-bandhur uṣmā balena dāruṇy adhimathyamānaḥ<BR>
BhP_11.12.018/3 aṇuḥ prajāto haviṣā samedhate tathaiva me vyaktir iyaṃ hi vāṇī<BR>
BhP_11.12.019/1 evaṃ gadiḥ karma gatir visargo ghrāṇo raso dṛk sparśaḥ śrutiś ca<BR>
BhP_11.12.019/3 saṅkalpa-vijñānam athābhimānaḥ sūtraṃ rajaḥ-sattva-tamo-vikāraḥ<BR>
BhP_11.12.020/1 ayaṃ hi jīvas tri-vṛd abja-yonir avyakta eko vayasā sa ādyaḥ<BR>
BhP_11.12.020/3 viśliṣṭa-śaktir bahudheva bhāti bījāni yoniṃ pratipadya yadvat<BR>
BhP_11.12.021/1 yasminn idaṃ protam aśeṣam otaṃ paṭo yathā tantu-vitāna-saṃsthaḥ<BR>
BhP_11.12.021/3 ya eṣa saṃsāra-taruḥ purāṇaḥ karmātmakaḥ puṣpa-phale prasūte<BR>
BhP_11.12.022/1 dve asya bīje śata-mūlas tri-nālaḥ pañca-skandhaḥ pañca-rasa-prasūtiḥ<BR>
BhP_11.12.022/3 daśaika-śākho dvi-suparṇa-nīḍas tri-valkalo dvi-phalo 'rkaṃ praviṣṭaḥ<BR>
BhP_11.12.023/1 adanti caikaṃ phalam asya gṛdhrā grāme-carā ekam araṇya-vāsāḥ<BR>
BhP_11.12.023/3 haṃsā ya ekaṃ bahu-rūpam ijyair māyā-mayaṃ veda sa veda vedam<BR>
BhP_11.12.024/1 evaṃ gurūpāsanayaika-bhaktyā vidyā-kuṭhāreṇa śitena dhīraḥ<BR>
BhP_11.12.024/3 vivṛścya jīvāśayam apramattaḥ sampadya cātmānam atha tyajāstram<BR>
BhP_11.13.001/0 śrī-bhagavān uvāca<BR>
BhP_11.13.001/1 sattvaṃ rajas tama iti guṇā buddher na cātmanaḥ<BR>
BhP_11.13.001/3 sattvenānyatamau hanyāt sattvaṃ sattvena caiva hi<BR>
BhP_11.13.002/1 sattvād dharmo bhaved vṛddhāt puṃso mad-bhakti-lakṣaṇaḥ<BR>
BhP_11.13.002/3 sāttvikopāsayā sattvaṃ tato dharmaḥ pravartate<BR>
BhP_11.13.003/1 dharmo rajas tamo hanyāt sattva-vṛddhir anuttamaḥ<BR>
BhP_11.13.003/3 āśu naśyati tan-mūlo hy adharma ubhaye hate<BR>
BhP_11.13.004/1 āgamo 'paḥ prajā deśaḥ kālaḥ karma ca janma ca<BR>
BhP_11.13.004/3 dhyānaṃ mantro 'tha saṃskāro daśaite guṇa-hetavaḥ<BR>
BhP_11.13.005/1 tat tat sāttvikam evaiṣāṃ yad yad vṛddhāḥ pracakṣate<BR>
BhP_11.13.005/3 nindanti tāmasaṃ tat tad rājasaṃ tad-upekṣitam<BR>
BhP_11.13.006/1 sāttvikāny eva seveta pumān sattva-vivṛddhaye<BR>
BhP_11.13.006/3 tato dharmas tato jñānaṃ yāvat smṛtir apohanam<BR>
BhP_11.13.007/1 veṇu-saṅgharṣa-jo vahnir dagdhvā śāmyati tad-vanam<BR>
BhP_11.13.007/3 evaṃ guṇa-vyatyaya-jo dehaḥ śāmyati tat-kriyaḥ<BR>
BhP_11.13.008/0 śrī-uddhava uvāca<BR>
BhP_11.13.008/1 vidanti martyāḥ prāyeṇa viṣayān padam āpadām<BR>
BhP_11.13.008/3 tathāpi bhuñjate kṛṣṇa tat kathaṃ śva-kharāja-vat<BR>
BhP_11.13.009/0 śrī-bhagavān uvāca<BR>
BhP_11.13.009/1 aham ity anyathā-buddhiḥ pramattasya yathā hṛdi<BR>
BhP_11.13.009/3 utsarpati rajo ghoraṃ tato vaikārikaṃ manaḥ<BR>
BhP_11.13.010/1 rajo-yuktasya manasaḥ saṅkalpaḥ sa-vikalpakaḥ<BR>
BhP_11.13.010/3 tataḥ kāmo guṇa-dhyānād duḥsahaḥ syād dhi durmateḥ<BR>
BhP_11.13.011/1 karoti kāma-vaśa-gaḥ karmāṇy avijitendriyaḥ<BR>
BhP_11.13.011/3 duḥkhodarkāṇi sampaśyan rajo-vega-vimohitaḥ<BR>
BhP_11.13.012/1 rajas-tamobhyāṃ yad api vidvān vikṣipta-dhīḥ punaḥ<BR>
BhP_11.13.012/3 atandrito mano yuñjan doṣa-dṛṣṭir na sajjate<BR>
BhP_11.13.013/1 apramatto 'nuyuñjīta mano mayy arpayañ chanaiḥ<BR>
BhP_11.13.013/3 anirviṇṇo yathā-kālaṃ jita-śvāso jitāsanaḥ<BR>
BhP_11.13.014/1 etāvān yoga ādiṣṭo mac-chiṣyaiḥ sanakādibhiḥ<BR>
BhP_11.13.014/3 sarvato mana ākṛṣya mayy addhāveśyate yathā<BR>
BhP_11.13.015/0 śrī-uddhava uvāca<BR>
BhP_11.13.015/1 yadā tvaṃ sanakādibhyo yena rūpeṇa keśava<BR>
BhP_11.13.015/3 yogam ādiṣṭavān etad rūpam icchāmi veditum<BR>
BhP_11.13.016/0 śrī-bhagavān uvāca<BR>
BhP_11.13.016/1 putrā hiraṇyagarbhasya mānasāḥ sanakādayaḥ<BR>
BhP_11.13.016/3 papracchuḥ pitaraṃ sūkṣmāṃ yogasyaikāntikīm gatim<BR>
BhP_11.13.017/0 sanakādaya ūcuḥ<BR>
BhP_11.13.017/1 guṇeṣv āviśate ceto guṇāś cetasi ca prabho<BR>
BhP_11.13.017/3 katham anyonya-santyāgo mumukṣor atititīrṣoḥ<BR>
BhP_11.13.018/0 śrī-bhagavān uvāca<BR>
BhP_11.13.018/1 evaṃ pṛṣṭo mahā-devaḥ svayambhūr bhūta-bhāvanaḥ<BR>
BhP_11.13.018/3 dhyāyamānaḥ praśna-bījaṃ nābhyapadyata karma-dhīḥ<BR>
BhP_11.13.019/1 sa mām acintayad devaḥ praśna-pāra-titīrṣayā<BR>
BhP_11.13.019/3 tasyāhaṃ haṃsa-rūpeṇa sakāśam agamaṃ tadā<BR>
BhP_11.13.020/1 dṛṣṭvā mām ta upavrajya kṛtva pādābhivandanam<BR>
BhP_11.13.020/3 brahmāṇam agrataḥ kṛtvā papracchuḥ ko bhavān iti<BR>
BhP_11.13.021/1 ity ahaṃ munibhiḥ pṛṣṭas tattva-jijñāsubhis tadā<BR>
BhP_11.13.021/3 yad avocam ahaṃ tebhyas tad uddhava nibodha me<BR>
BhP_11.13.022/1 vastuno yady anānātva ātmanaḥ praśna īdṛśaḥ<BR>
BhP_11.13.022/3 kathaṃ ghaṭeta vo viprā vaktur vā me ka āśrayaḥ<BR>
BhP_11.13.023/1 pañcātmakeṣu bhūteṣu samāneṣu ca vastutaḥ<BR>
BhP_11.13.023/3 ko bhavān iti vaḥ praśno vācārambho hy anarthakaḥ<BR>
BhP_11.13.024/1 manasā vacasā dṛṣṭyā gṛhyate 'nyair apīndriyaiḥ<BR>
BhP_11.13.024/3 aham eva na matto 'nyad iti budhyadhvam añjasā<BR>
BhP_11.13.025/1 guṇeṣv āviśate ceto guṇāś cetasi ca prajāḥ<BR>
BhP_11.13.025/3 jīvasya deha ubhayaṃ guṇāś ceto mad-ātmanaḥ<BR>
BhP_11.13.026/1 guṇeṣu cāviśac cittam abhīkṣṇaṃ guṇa-sevayā<BR>
BhP_11.13.026/3 guṇāś ca citta-prabhavā mad-rūpa ubhayaṃ tyajet<BR>
BhP_11.13.027/1 jāgrat svapnaḥ suṣuptaṃ ca guṇato buddhi-vṛttayaḥ<BR>
BhP_11.13.027/3 tāsāṃ vilakṣaṇo jīvaḥ sākṣitvena viniścitaḥ<BR>
BhP_11.13.028/1 yarhi saṃsṛti-bandho 'yam ātmano guṇa-vṛtti-daḥ<BR>
BhP_11.13.028/3 mayi turye sthito jahyāt tyāgas tad guṇa-cetasām<BR>
BhP_11.13.029/1 ahaṅkāra-kṛtaṃ bandham ātmano 'rtha-viparyayam<BR>
BhP_11.13.029/3 vidvān nirvidya saṃsāra- cintāṃ turye sthitas tyajet<BR>
BhP_11.13.030/1 yāvan nānārtha-dhīḥ puṃso na nivarteta yuktibhiḥ<BR>
BhP_11.13.030/3 jāgarty api svapann ajñaḥ svapne jāgaraṇaṃ yathā<BR>
BhP_11.13.031/1 asattvād ātmano 'nyeṣāṃ bhāvānāṃ tat-kṛtā bhidā<BR>
BhP_11.13.031/3 gatayo hetavaś cāsya mṛṣā svapna-dṛśo yathā<BR>
BhP_11.13.032/1 yo jāgare bahir anukṣaṇa-dharmiṇo 'rthān<BR>
BhP_11.13.032/2 bhuṅkte samasta-karaṇair hṛdi tat-sadṛkṣān<BR>
BhP_11.13.032/3 svapne suṣupta upasaṃharate sa ekaḥ<BR>
BhP_11.13.032/4 smṛty-anvayāt tri-guṇa-vṛtti-dṛg indriyeśaḥ<BR>
BhP_11.13.033/1 evaṃ vimṛśya guṇato manasas try-avasthā<BR>
BhP_11.13.033/2 man-māyayā mayi kṛtā iti niścitārthāḥ<BR>
BhP_11.13.033/3 sañchidya hārdam anumāna-sad-ukti-tīkṣṇa<BR>
BhP_11.13.033/4 jñānāsinā bhajata mākhila-saṃśayādhim<BR>
BhP_11.13.034/1 īkṣeta vibhramam idaṃ manaso vilāsaṃ<BR>
BhP_11.13.034/2 dṛṣṭaṃ vinaṣṭam ati-lolam alāta-cakram<BR>
BhP_11.13.034/3 vijñānam ekam urudheva vibhāti māyā<BR>
BhP_11.13.034/4 svapnas tridhā guṇa-visarga-kṛto vikalpaḥ<BR>
BhP_11.13.035/1 dṛṣṭim tataḥ pratinivartya nivṛtta-tṛṣṇas<BR>
BhP_11.13.035/2 tūṣṇīṃ bhaven nija-sukhānubhavo nirīhaḥ<BR>
BhP_11.13.035/3 sandṛśyate kva ca yadīdam avastu-buddhyā<BR>
BhP_11.13.035/4 tyaktaṃ bhramāya na bhavet smṛtir ā-nipātāt<BR>
BhP_11.13.036/1 dehaṃ ca naśvaram avasthitam utthitaṃ vā<BR>
BhP_11.13.036/2 siddho na paśyati yato 'dhyagamat svarūpam<BR>
BhP_11.13.036/3 daivād apetam atha daiva-vaśād upetaṃ<BR>
BhP_11.13.036/4 vāso yathā parikṛtaṃ madirā-madāndhaḥ<BR>
BhP_11.13.037/1 deho 'pi daiva-vaśa-gaḥ khalu karma yāvat<BR>
BhP_11.13.037/2 svārambhakaṃ pratisamīkṣata eva sāsuḥ<BR>
BhP_11.13.037/3 taṃ sa-prapañcam adhirūḍha-samādhi-yogaḥ<BR>
BhP_11.13.037/4 svāpnaṃ punar na bhajate pratibuddha-vastuḥ<BR>
BhP_11.13.038/1 mayaitad uktaṃ vo viprā guhyaṃ yat sāṅkhya-yogayoḥ<BR>
BhP_11.13.038/3 jānīta māgataṃ yajñaṃ yuṣmad-dharma-vivakṣayā<BR>
BhP_11.13.039/1 ahaṃ yogasya sāṅkhyasya satyasyartasya tejasaḥ<BR>
BhP_11.13.039/3 parāyaṇaṃ dvija-śreṣṭhāḥ śriyaḥ kīrter damasya ca<BR>
BhP_11.13.040/1 māṃ bhajanti guṇāḥ sarve nirguṇaṃ nirapekṣakam<BR>
BhP_11.13.040/3 suhṛdaṃ priyam ātmānaṃ sāmyāsaṅgādayo 'guṇāḥ<BR>
BhP_11.13.041/1 iti me chinna-sandehā munayaḥ sanakādayaḥ<BR>
BhP_11.13.041/3 sabhājayitvā parayā bhaktyāgṛṇata saṃstavaiḥ<BR>
BhP_11.13.042/1 tair ahaṃ pūjitaḥ saṃyak saṃstutaḥ paramarṣibhiḥ<BR>
BhP_11.13.042/3 pratyeyāya svakaṃ dhāma paśyataḥ parameṣṭhinaḥ<BR>
BhP_11.14.001/0 śrī-uddhava uvāca<BR>
BhP_11.14.001/1 vadanti kṛṣṇa śreyāṃsi bahūni brahma-vādinaḥ<BR>
BhP_11.14.001/3 teṣāṃ vikalpa-prādhānyam utāho eka-mukhyatā<BR>
BhP_11.14.002/1 bhavatodāhṛtaḥ svāmin bhakti-yogo 'napekṣitaḥ<BR>
BhP_11.14.002/3 nirasya sarvataḥ saṅgaṃ yena tvayy āviśen manaḥ<BR>
BhP_11.14.003/0 śrī-bhagavān uvāca<BR>
BhP_11.14.003/1 kālena naṣṭā pralaye vāṇīyaṃ veda-saṃjñitā<BR>
BhP_11.14.003/3 mayādau brahmaṇe proktā dharmo yasyāṃ mad-ātmakaḥ<BR>
BhP_11.14.004/1 tena proktā sva-putrāya manave pūrva-jāya sā<BR>
BhP_11.14.004/3 tato bhṛgv-ādayo 'gṛhṇan sapta brahma-maharṣayaḥ<BR>
BhP_11.14.005/1 tebhyaḥ pitṛbhyas tat-putrā deva-dānava-guhyakāḥ<BR>
BhP_11.14.005/3 manuṣyāḥ siddha-gandharvāḥ sa-vidyādhara-cāraṇāḥ<BR>
BhP_11.14.006/1 kindevāḥ kinnarā nāgā rakṣaḥ-kimpuruṣādayaḥ<BR>
BhP_11.14.006/3 bahvyas teṣāṃ prakṛtayo rajaḥ-sattva-tamo-bhuvaḥ<BR>
BhP_11.14.007/1 yābhir bhūtāni bhidyante bhūtānāṃ patayas tathā<BR>
BhP_11.14.007/3 yathā-prakṛti sarveṣāṃ citrā vācaḥ sravanti hi<BR>
BhP_11.14.008/1 evaṃ prakṛti-vaicitryād bhidyante matayo nṛṇām<BR>
BhP_11.14.008/3 pāramparyeṇa keṣāñcit pāṣaṇḍa-matayo 'pare<BR>
BhP_11.14.009/1 man-māyā-mohita-dhiyaḥ puruṣāḥ puruṣarṣabha<BR>
BhP_11.14.009/3 śreyo vadanty anekāntaṃ yathā-karma yathā-ruci<BR>
BhP_11.14.010/1 dharmam eke yaśaś cānye kāmaṃ satyaṃ damaṃ śamam<BR>
BhP_11.14.010/3 anye vadanti svārthaṃ vā aiśvaryaṃ tyāga-bhojanam<BR>
BhP_11.14.010/5 kecid yajñaṃ tapo dānaṃ vratāni niyamān yamān<BR>
BhP_11.14.011/1 ādy-anta-vanta evaiṣāṃ lokāḥ karma-vinirmitāḥ<BR>
BhP_11.14.011/3 duḥkhodarkās tamo-niṣṭhāḥ kṣudrā mandāḥ śucārpitāḥ<BR>
BhP_11.14.012/1 mayy arpitātmanaḥ sabhya nirapekṣasya sarvataḥ<BR>
BhP_11.14.012/3 mayātmanā sukhaṃ yat tat kutaḥ syād viṣayātmanām<BR>
BhP_11.14.013/1 akiñcanasya dāntasya śāntasya sama-cetasaḥ<BR>
BhP_11.14.013/3 mayā santuṣṭa-manasaḥ sarvāḥ sukha-mayā diśaḥ<BR>
BhP_11.14.014/1 na pārameṣṭhyaṃ na mahendra-dhiṣṇyaṃ<BR>
BhP_11.14.014/2 na sārvabhaumaṃ na rasādhipatyam<BR>
BhP_11.14.014/3 na yoga-siddhīr apunar-bhavaṃ vā<BR>
BhP_11.14.014/4 mayy arpitātmecchati mad vinānyat<BR>
BhP_11.14.015/1 na tathā me priyatama ātma-yonir na śaṅkaraḥ<BR>
BhP_11.14.015/3 na ca saṅkarṣaṇo na śrīr naivātmā ca yathā bhavān<BR>
BhP_11.14.016/1 nirapekṣaṃ muniṃ śāntaṃ nirvairaṃ sama-darśanam<BR>
BhP_11.14.016/3 anuvrajāmy ahaṃ nityaṃ pūyeyety aṅghri-reṇubhiḥ<BR>
BhP_11.14.017/1 niṣkiñcanā mayy anurakta-cetasaḥ śāntā mahānto 'khila-jīva-vatsalāḥ<BR>
BhP_11.14.017/3 kāmair anālabdha-dhiyo juṣanti te yan nairapekṣyaṃ na viduḥ sukhaṃ mama<BR>
BhP_11.14.018/1 bādhyamāno 'pi mad-bhakto viṣayair ajitendriyaḥ<BR>
BhP_11.14.018/3 prāyaḥ pragalbhayā bhaktyā viṣayair nābhibhūyate<BR>
BhP_11.14.019/1 yathāgniḥ su-samṛddhārciḥ karoty edhāṃsi bhasmasāt<BR>
BhP_11.14.019/3 tathā mad-viṣayā bhaktir uddhavaināṃsi kṛtsnaśaḥ<BR>
BhP_11.14.020/1 na sādhayati māṃ yogo na sāṅkhyaṃ dharma uddhava<BR>
BhP_11.14.020/3 na svādhyāyas tapas tyāgo yathā bhaktir mamorjitā<BR>
BhP_11.14.021/1 bhaktyāham ekayā grāhyaḥ śraddhayātmā priyaḥ satām<BR>
BhP_11.14.021/3 bhaktiḥ punāti man-niṣṭhā śva-pākān api sambhavāt<BR>
BhP_11.14.022/1 dharmaḥ satya-dayopeto vidyā vā tapasānvitā<BR>
BhP_11.14.022/3 mad-bhaktyāpetam ātmānaṃ na samyak prapunāti hi<BR>
BhP_11.14.023/1 kathaṃ vinā roma-harṣaṃ dravatā cetasā vinā<BR>
BhP_11.14.023/3 vinānandāśru-kalayā śudhyed bhaktyā vināśayaḥ<BR>
BhP_11.14.024/1 vāg gadgadā dravate yasya cittaṃ rudaty abhīkṣṇaṃ hasati kvacic ca<BR>
BhP_11.14.024/3 vilajja udgāyati nṛtyate ca mad-bhakti-yukto bhuvanaṃ punāti<BR>
BhP_11.14.025/1 yathāgninā hema malaṃ jahāti dhmātaṃ punaḥ svaṃ bhajate ca rūpam<BR>
BhP_11.14.025/3 ātmā ca karmānuśayaṃ vidhūya mad-bhakti-yogena bhajaty atho mām<BR>
BhP_11.14.026/1 yathā yathātmā parimṛjyate 'sau mat-puṇya-gāthā-śravaṇābhidhānaiḥ<BR>
BhP_11.14.026/3 tathā tathā paśyati vastu sūkṣmaṃ cakṣur yathaivāñjana-samprayuktam<BR>
BhP_11.14.027/1 viṣayān dhyāyataś cittaṃ viṣayeṣu viṣajjate<BR>
BhP_11.14.027/3 mām anusmarataś cittaṃ mayy eva pravilīyate<BR>
BhP_11.14.028/1 tasmād asad-abhidhyānaṃ yathā svapna-manoratham<BR>
BhP_11.14.028/3 hitvā mayi samādhatsva mano mad-bhāva-bhāvitam<BR>
BhP_11.14.029/1 strīṇāṃ strī-saṅgināṃ saṅgaṃ tyaktvā dūrata ātmavān<BR>
BhP_11.14.029/3 kṣeme vivikta āsīnaś cintayen mām atandritaḥ<BR>
BhP_11.14.030/1 na tathāsya bhavet kleśo bandhaś cānya-prasaṅgataḥ<BR>
BhP_11.14.030/3 yoṣit-saṅgād yathā puṃso yathā tat-saṅgi-saṅgataḥ<BR>
BhP_11.14.031/0 śrī-uddhava uvāca<BR>
BhP_11.14.031/1 yathā tvām aravindākṣa yādṛśaṃ vā yad-ātmakam<BR>
BhP_11.14.031/3 dhyāyen mumukṣur etan me dhyānaṃ tvaṃ vaktum arhasi<BR>
BhP_11.14.032/0 śrī-bhagavān uvāca<BR>
BhP_11.14.032/1 sama āsana āsīnaḥ sama-kāyo yathā-sukham<BR>
BhP_11.14.032/3 hastāv utsaṅga ādhāya sva-nāsāgra-kṛtekṣaṇaḥ<BR>
BhP_11.14.033/1 prāṇasya śodhayen mārgaṃ pūra-kumbhaka-recakaiḥ<BR>
BhP_11.14.033/3 viparyayeṇāpi śanair abhyasen nirjitendriyaḥ<BR>
BhP_11.14.034/1 hṛdy avicchinam oṃkāraṃ ghaṇṭā-nādaṃ bisorṇa-vat<BR>
BhP_11.14.034/3 prāṇenodīrya tatrātha punaḥ saṃveśayet svaram<BR>
BhP_11.14.035/1 evaṃ praṇava-saṃyuktaṃ prāṇam eva samabhyaset<BR>
BhP_11.14.035/3 daśa-kṛtvas tri-ṣavaṇaṃ māsād arvāg jitānilaḥ<BR>
BhP_11.14.036/1 hṛt-puṇḍarīkam antaḥ-stham ūrdhva-nālam adho-mukham<BR>
BhP_11.14.036/3 dhyātvordhva-mukham unnidram aṣṭa-patraṃ sa-karṇikam<BR>
BhP_11.14.037/1 karṇikāyāṃ nyaset sūrya- somāgnīn uttarottaram<BR>
BhP_11.14.037/3 vahni-madhye smared rūpaṃ mamaitad dhyāna-maṅgalam<BR>
BhP_11.14.038/1 samaṃ praśāntaṃ su-mukhaṃ dīrgha-cāru-catur-bhujam<BR>
BhP_11.14.038/3 su-cāru-sundara-grīvaṃ su-kapolaṃ śuci-smitam<BR>
BhP_11.14.039/1 samāna-karṇa-vinyasta- sphuran-makara-kuṇḍalam<BR>
BhP_11.14.039/3 hemāmbaraṃ ghana-śyāmaṃ śrīvatsa-śrī-niketanam<BR>
BhP_11.14.040/1 śaṅkha-cakra-gadā-padma- vanamālā-vibhūṣitam<BR>
BhP_11.14.040/3 nūpurair vilasat-pādaṃ kaustubha-prabhayā yutam<BR>
BhP_11.14.041/1 dyumat-kirīṭa-kaṭaka- kaṭi-sūtrāṅgadāyutam<BR>
BhP_11.14.041/3 sarvāṅga-sundaraṃ hṛdyaṃ prasāda-sumukhekṣanam<BR>
BhP_11.14.042/1 su-kumāram abhidhyāyet sarvāṅgeṣu mano dadhat<BR>
BhP_11.14.042/3 indriyāṇīndriyārthebhyo manasākṛṣya tan manaḥ<BR>
BhP_11.14.042/5 buddhyā sārathinā dhīraḥ praṇayen mayi sarvataḥ<BR>
BhP_11.14.043/1 tat sarva-vyāpakaṃ cittam ākṛṣyaikatra dhārayet<BR>
BhP_11.14.043/3 nānyāni cintayed bhūyaḥ su-smitaṃ bhāvayen mukham<BR>
BhP_11.14.044/1 tatra labdha-padaṃ cittam ākṛṣya vyomni dhārayet<BR>
BhP_11.14.044/3 tac ca tyaktvā mad-āroho na kiñcid api cintayet<BR>
BhP_11.14.045/1 evaṃ samāhita-matir mām evātmānam ātmani<BR>
BhP_11.14.045/3 vicaṣṭe mayi sarvātman jyotir jyotiṣi saṃyutam<BR>
BhP_11.14.046/1 dhyānenetthaṃ su-tīvreṇa yuñjato yogino manaḥ<BR>
BhP_11.14.046/3 saṃyāsyaty āśu nirvāṇaṃ dravya jñāna-kriyā-bhramaḥ<BR>
BhP_11.15.001/0 śrī-bhagavān uvāca<BR>
BhP_11.15.001/1 jitendriyasya yuktasya jita-śvāsasya yoginaḥ<BR>
BhP_11.15.001/3 mayi dhārayataś ceta upatiṣṭhanti siddhayaḥ<BR>
BhP_11.15.002/0 śrī-uddhava uvāca<BR>
BhP_11.15.002/1 kayā dhāraṇayā kā svit kathaṃ vā siddhir acyuta<BR>
BhP_11.15.002/3 kati vā siddhayo brūhi yogināṃ siddhi-do bhavān<BR>
BhP_11.15.003/0 śrī-bhagavān uvāca<BR>
BhP_11.15.003/1 siddhayo 'ṣṭādaśa proktā dhāraṇā yoga-pāra-gaiḥ<BR>
BhP_11.15.003/3 tāsām aṣṭau mat-pradhānā daśaiva guṇa-hetavaḥ<BR>
BhP_11.15.004/1 aṇimā mahimā mūrter laghimā prāptir indriyaiḥ<BR>
BhP_11.15.004/3 prākāmyaṃ śruta-dṛṣṭeṣu śakti-preraṇam īśitā<BR>
BhP_11.15.005/1 guṇeṣv asaṅgo vaśitā yat-kāmas tad avasyati<BR>
BhP_11.15.005/3 etā me siddhayaḥ saumya aṣṭāv autpattikā matāḥ<BR>
BhP_11.15.006/1 anūrmimattvaṃ dehe 'smin dūra-śravaṇa-darśanam<BR>
BhP_11.15.006/3 mano-javaḥ kāma-rūpaṃ para-kāya-praveśanam<BR>
BhP_11.15.007/1 svacchanda-mṛtyur devānāṃ saha-krīḍānudarśanam<BR>
BhP_11.15.007/3 yathā-saṅkalpa-saṃsiddhir ājñāpratihatā gatiḥ<BR>
BhP_11.15.008/1 tri-kāla-jñatvam advandvaṃ para-cittādy-abhijñatā<BR>
BhP_11.15.008/3 agny-arkāmbu-viṣādīnāṃ pratiṣṭambho 'parājayaḥ<BR>
BhP_11.15.009/1 etāś coddeśataḥ proktā yoga-dhāraṇa-siddhayaḥ<BR>
BhP_11.15.009/3 yayā dhāraṇayā yā syād yathā vā syān nibodha me<BR>
BhP_11.15.010/1 bhūta-sūkṣmātmani mayi tan-mātraṃ dhārayen manaḥ<BR>
BhP_11.15.010/3 aṇimānam avāpnoti tan-mātropāsako mama<BR>
BhP_11.15.011/1 mahat-tattvātmani mayi yathā-saṃsthaṃ mano dadhat<BR>
BhP_11.15.011/3 mahimānam avāpnoti bhūtānāṃ ca pṛthak pṛthak<BR>
BhP_11.15.012/1 paramāṇu-maye cittaṃ bhūtānāṃ mayi rañjayan<BR>
BhP_11.15.012/3 kāla-sūkṣmārthatāṃ yogī laghimānam avāpnuyāt<BR>
BhP_11.15.013/1 dhārayan mayy ahaṃ-tattve mano vaikārike 'khilam<BR>
BhP_11.15.013/3 sarvendriyāṇām ātmatvaṃ prāptiṃ prāpnoti man-manāḥ<BR>
BhP_11.15.014/1 mahaty ātmani yaḥ sūtre dhārayen mayi mānasam<BR>
BhP_11.15.014/3 prākāmyaṃ pārameṣṭhyaṃ me vindate 'vyakta-janmanaḥ<BR>
BhP_11.15.015/1 viṣṇau try-adhīśvare cittaṃ dhārayet kāla-vigrahe<BR>
BhP_11.15.015/3 sa īśitvam avāpnoti kṣetrajña-kṣetra-codanām<BR>
BhP_11.15.016/1 nārāyaṇe turīyākhye bhagavac-chabda-śabdite<BR>
BhP_11.15.016/3 mano mayy ādadhad yogī mad-dharmā vaśitām iyāt<BR>
BhP_11.15.017/1 nirguṇe brahmaṇi mayi dhārayan viśadaṃ manaḥ<BR>
BhP_11.15.017/3 paramānandam āpnoti yatra kāmo 'vasīyate<BR>
BhP_11.15.018/1 śvetadvīpa-patau cittaṃ śuddhe dharma-maye mayi<BR>
BhP_11.15.018/3 dhārayañ chvetatāṃ yāti ṣaḍ-ūrmi-rahito naraḥ<BR>
BhP_11.15.019/1 mayy ākāśātmani prāṇe manasā ghoṣam udvahan<BR>
BhP_11.15.019/3 tatropalabdhā bhūtānāṃ haṃso vācaḥ śṛṇoty asau<BR>
BhP_11.15.020/1 cakṣus tvaṣṭari saṃyojya tvaṣṭāram api cakṣuṣi<BR>
BhP_11.15.020/3 māṃ tatra manasā dhyāyan viśvaṃ paśyati dūrataḥ<BR>
BhP_11.15.021/1 mano mayi su-saṃyojya dehaṃ tad-anuvāyunā<BR>
BhP_11.15.021/3 mad-dhāraṇānubhāvena tatrātmā yatra vai manaḥ<BR>
BhP_11.15.022/1 yadā mana upādāya yad yad rūpaṃ bubhūṣati<BR>
BhP_11.15.022/3 tat tad bhaven mano-rūpaṃ mad-yoga-balam āśrayaḥ<BR>
BhP_11.15.023/1 para-kāyaṃ viśan siddha ātmānaṃ tatra bhāvayet<BR>
BhP_11.15.023/3 piṇḍaṃ hitvā viśet prāṇo vāyu-bhūtaḥ ṣaḍaṅghri-vat<BR>
BhP_11.15.024/1 pārṣṇyāpīḍya gudaṃ prāṇaṃ hṛd-uraḥ-kaṇṭha-mūrdhasu<BR>
BhP_11.15.024/3 āropya brahma-randhreṇa brahma nītvotsṛjet tanum<BR>
BhP_11.15.025/1 vihariṣyan surākrīḍe mat-sthaṃ sattvaṃ vibhāvayet<BR>
BhP_11.15.025/3 vimānenopatiṣṭhanti sattva-vṛttīḥ sura-striyaḥ<BR>
BhP_11.15.026/1 yathā saṅkalpayed buddhyā yadā vā mat-paraḥ pumān<BR>
BhP_11.15.026/3 mayi satye mano yuñjaṃs tathā tat samupāśnute<BR>
BhP_11.15.027/1 yo vai mad-bhāvam āpanna īśitur vaśituḥ pumān<BR>
BhP_11.15.027/3 kutaścin na vihanyeta tasya cājñā yathā mama<BR>
BhP_11.15.028/1 mad-bhaktyā śuddha-sattvasya yogino dhāraṇā-vidaḥ<BR>
BhP_11.15.028/3 tasya trai-kālikī buddhir janma-mṛtyūpabṛṃhitā<BR>
BhP_11.15.029/1 agny-ādibhir na hanyeta muner yoga-mayaṃ vapuḥ<BR>
BhP_11.15.029/3 mad-yoga-śānta-cittasya yādasām udakaṃ yathā<BR>
BhP_11.15.030/1 mad-vibhūtīr abhidhyāyan śrīvatsāstra-vibhūṣitāḥ<BR>
BhP_11.15.030/3 dhvajātapatra-vyajanaiḥ sa bhaved aparājitaḥ<BR>
BhP_11.15.031/1 upāsakasya mām evaṃ yoga-dhāraṇayā muneḥ<BR>
BhP_11.15.031/3 siddhayaḥ pūrva-kathitā upatiṣṭhanty aśeṣataḥ<BR>
BhP_11.15.032/1 jitendriyasya dāntasya jita-śvāsātmano muneḥ<BR>
BhP_11.15.032/3 mad-dhāraṇāṃ dhārayataḥ kā sā siddhiḥ su-durlabhā<BR>
BhP_11.15.033/1 antarāyān vadanty etā yuñjato yogam uttamam<BR>
BhP_11.15.033/3 mayā sampadyamānasya kāla-kṣapaṇa-hetavaḥ<BR>
BhP_11.15.034/1 janmauṣadhi-tapo-mantrair yāvatīr iha siddhayaḥ<BR>
BhP_11.15.034/3 yogenāpnoti tāḥ sarvā nānyair yoga-gatiṃ vrajet<BR>
BhP_11.15.035/1 sarvāsām api siddhīnāṃ hetuḥ patir ahaṃ prabhuḥ<BR>
BhP_11.15.035/3 ahaṃ yogasya sāṅkhyasya dharmasya brahma-vādinām<BR>
BhP_11.15.036/1 aham ātmāntaro bāhyo 'nāvṛtaḥ sarva-dehinām<BR>
BhP_11.15.036/3 yathā bhūtāni bhūteṣu bahir antaḥ svayaṃ tathā<BR>
BhP_11.16.001/0 śrī-uddhava uvāca<BR>
BhP_11.16.001/1 tvaṃ brahma paramaṃ sākṣād anādy-antam apāvṛtam<BR>
BhP_11.16.001/3 sarveṣām api bhāvānāṃ trāṇa-sthity-apyayodbhavaḥ<BR>
BhP_11.16.002/1 uccāvaceṣu bhūteṣu durjñeyam akṛtātmabhiḥ<BR>
BhP_11.16.002/3 upāsate tvāṃ bhagavan yāthā-tathyena brāhmaṇāḥ<BR>
BhP_11.16.003/1 yeṣu yeṣu ca bhūteṣu bhaktyā tvāṃ paramarṣayaḥ<BR>
BhP_11.16.003/3 upāsīnāḥ prapadyante saṃsiddhiṃ tad vadasva me<BR>
BhP_11.16.004/1 gūḍhaś carasi bhūtātmā bhūtānāṃ bhūta-bhāvana<BR>
BhP_11.16.004/3 na tvāṃ paśyanti bhūtāni paśyantaṃ mohitāni te<BR>
BhP_11.16.005/1 yāḥ kāś ca bhūmau divi vai rasāyāṃ vibhūtayo dikṣu mahā-vibhūte<BR>
BhP_11.16.005/3 tā mahyam ākhyāhy anubhāvitās te namāmi te tīrtha-padāṅghri-padmam<BR>
BhP_11.16.006/0 śrī-bhagavān uvāca<BR>
BhP_11.16.006/1 evam etad ahaṃ pṛṣṭaḥ praśnaṃ praśna-vidāṃ vara<BR>
BhP_11.16.006/3 yuyutsunā vinaśane sapatnair arjunena vai<BR>
BhP_11.16.007/1 jñātvā jñāti-vadhaṃ garhyam adharmaṃ rājya-hetukam<BR>
BhP_11.16.007/3 tato nivṛtto hantāhaṃ hato 'yam iti laukikaḥ<BR>
BhP_11.16.008/1 sa tadā puruṣa-vyāghro yuktyā me pratibodhitaḥ<BR>
BhP_11.16.008/3 abhyabhāṣata mām evaṃ yathā tvaṃ raṇa-mūrdhani<BR>
BhP_11.16.009/1 aham ātmoddhavāmīṣāṃ bhūtānāṃ suhṛd īśvaraḥ<BR>
BhP_11.16.009/3 ahaṃ sarvāṇi bhūtāni teṣāṃ sthity-udbhavāpyayaḥ<BR>
BhP_11.16.010/1 ahaṃ gatir gatimatāṃ kālaḥ kalayatām aham<BR>
BhP_11.16.010/3 gunāṇāṃ cāpy ahaṃ sāmyaṃ guṇiny autpattiko guṇaḥ<BR>
BhP_11.16.011/1 guṇinām apy ahaṃ sūtraṃ mahatāṃ ca mahān aham<BR>
BhP_11.16.011/3 sūkṣmāṇām apy ahaṃ jīvo durjayānām ahaṃ manaḥ<BR>
BhP_11.16.012/1 hiraṇyagarbho vedānāṃ mantrāṇāṃ praṇavas tri-vṛt<BR>
BhP_11.16.012/3 akṣarāṇām a-kāro 'smi padāni cchandusām aham<BR>
BhP_11.16.013/1 indro 'haṃ sarva-devānāṃ vasūnām asmi havya-vāṭ<BR>
BhP_11.16.013/3 ādityānām ahaṃ viṣṇū rudrāṇāṃ nīla-lohitaḥ<BR>
BhP_11.16.014/1 brahmarṣīṇāṃ bhṛgur ahaṃ rājarṣīṇām ahaṃ manuḥ<BR>
BhP_11.16.014/3 devarṣīṇāṃ nārado 'haṃ havirdhāny asmi dhenuṣu<BR>
BhP_11.16.015/1 siddheśvarāṇāṃ kapilaḥ suparṇo 'haṃ patatriṇām<BR>
BhP_11.16.015/3 prajāpatīnāṃ dakṣo 'haṃ pitṝṇām aham aryamā<BR>
BhP_11.16.016/1 māṃ viddhy uddhava daityānāṃ prahlādam asureśvaram<BR>
BhP_11.16.016/3 somaṃ nakṣatrauṣadhīnāṃ dhaneśaṃ yakṣa-rakṣasām<BR>
BhP_11.16.017/1 airāvataṃ gajendrāṇāṃ yādasāṃ varuṇaṃ prabhum<BR>
BhP_11.16.017/3 tapatāṃ dyumatāṃ sūryaṃ manuṣyāṇāṃ ca bhū-patim<BR>
BhP_11.16.018/1 uccaiḥśravās turaṅgāṇāṃ dhātūnām asmi kāñcanam<BR>
BhP_11.16.018/3 yamaḥ saṃyamatāṃ cāham sarpāṇām asmi vāsukiḥ<BR>
BhP_11.16.019/1 nāgendrāṇām ananto 'haṃ mṛgendraḥ śṛṅgi-daṃṣṭriṇām<BR>
BhP_11.16.019/3 āśramāṇām ahaṃ turyo varṇānāṃ prathamo 'nagha<BR>
BhP_11.16.020/1 tīrthānāṃ srotasāṃ gaṅgā samudraḥ sarasām aham<BR>
BhP_11.16.020/3 āyudhānāṃ dhanur ahaṃ tripura-ghno dhanuṣmatām<BR>
BhP_11.16.021/1 dhiṣṇyānām asmy ahaṃ merur gahanānāṃ himālayaḥ<BR>
BhP_11.16.021/3 vanaspatīnām aśvattha oṣadhīnām ahaṃ yavaḥ<BR>
BhP_11.16.022/1 purodhasāṃ vasiṣṭho 'haṃ brahmiṣṭhānāṃ bṛhaspatiḥ<BR>
BhP_11.16.022/3 skando 'haṃ sarva-senānyām agraṇyāṃ bhagavān ajaḥ<BR>
BhP_11.16.023/1 yajñānāṃ brahma-yajño 'haṃ vratānām avihiṃsanam<BR>
BhP_11.16.023/3 vāyv-agny-arkāmbu-vāg-ātmā śucīnām apy ahaṃ śuciḥ<BR>
BhP_11.16.024/1 yogānām ātma-saṃrodho mantro 'smi vijigīṣatām<BR>
BhP_11.16.024/3 ānvīkṣikī kauśalānāṃ vikalpaḥ khyāti-vādinām<BR>
BhP_11.16.025/1 strīṇāṃ tu śatarūpāhaṃ puṃsāṃ svāyambhuvo manuḥ<BR>
BhP_11.16.025/3 nārāyaṇo munīnāṃ ca kumāro brahmacāriṇām<BR>
BhP_11.16.026/1 dharmāṇām asmi sannyāsaḥ kṣemāṇām abahir-matiḥ<BR>
BhP_11.16.026/3 guhyānāṃ su-nṛtaṃ maunaṃ mithunānām ajas tv aham<BR>
BhP_11.16.027/1 saṃvatsaro 'smy animiṣām ṛtūnāṃ madhu-mādhavau<BR>
BhP_11.16.027/3 māsānāṃ mārgaśīrṣo 'haṃ nakṣatrāṇāṃ tathābhijit<BR>
BhP_11.16.028/1 ahaṃ yugānāṃ ca kṛtaṃ dhīrāṇāṃ devalo 'sitaḥ<BR>
BhP_11.16.028/3 dvaipāyano 'smi vyāsānāṃ kavīnāṃ kāvya ātmavān<BR>
BhP_11.16.029/1 vāsudevo bhagavatāṃ tvaṃ tu bhāgavateṣv aham<BR>
BhP_11.16.029/3 kimpuruṣānāṃ hanumān vidyādhrāṇāṃ sudarśanaḥ<BR>
BhP_11.16.030/1 ratnānāṃ padma-rāgo 'smi padma-kośaḥ su-peśasām<BR>
BhP_11.16.030/3 kuśo 'smi darbha-jātīnāṃ gavyam ājyaṃ haviḥṣv aham<BR>
BhP_11.16.031/1 vyavasāyinām ahaṃ lakṣmīḥ kitavānāṃ chala-grahaḥ<BR>
BhP_11.16.031/3 titikṣāsmi titikṣūṇāṃ sattvaṃ sattvavatām aham<BR>
BhP_11.16.032/1 ojaḥ saho balavatāṃ karmāhaṃ viddhi sātvatām<BR>
BhP_11.16.032/3 sātvatāṃ nava-mūrtīnām ādi-mūrtir ahaṃ parā<BR>
BhP_11.16.033/1 viśvāvasuḥ pūrvacittir gandharvāpsarasām aham<BR>
BhP_11.16.033/3 bhūdharāṇām ahaṃ sthairyaṃ gandha-mātram ahaṃ bhuvaḥ<BR>
BhP_11.16.034/1 apāṃ rasaś ca paramas tejiṣṭhānāṃ vibhāvasuḥ<BR>
BhP_11.16.034/3 prabhā sūryendu-tārāṇāṃ śabdo 'haṃ nabhasaḥ paraḥ<BR>
BhP_11.16.035/1 brahmaṇyānāṃ balir ahaṃ vīrāṇām aham arjunaḥ<BR>
BhP_11.16.035/3 bhūtānāṃ sthitir utpattir ahaṃ vai pratisaṅkramaḥ<BR>
BhP_11.16.036/1 gaty-ukty-utsargopādānam ānanda-sparśa-lakṣanam<BR>
BhP_11.16.036/3 āsvāda-śruty-avaghrāṇam ahaṃ sarvendriyendriyam<BR>
BhP_11.16.037/1 pṛthivī vāyur ākāśa āpo jyotir ahaṃ mahān<BR>
BhP_11.16.037/3 vikāraḥ puruṣo 'vyaktaṃ rajaḥ sattvaṃ tamaḥ param<BR>
BhP_11.16.037/5 aham etat prasaṅkhyānaṃ jñānaṃ tattva-viniścayaḥ<BR>
BhP_11.16.038/1 mayeśvareṇa jīvena guṇena guṇinā vinā<BR>
BhP_11.16.038/3 sarvātmanāpi sarveṇa na bhāvo vidyate kvacit<BR>
BhP_11.16.039/1 saṅkhyānaṃ paramāṇūnāṃ kālena kriyate mayā<BR>
BhP_11.16.039/3 na tathā me vibhūtīnāṃ sṛjato 'ṇḍāni koṭiśaḥ<BR>
BhP_11.16.040/1 tejaḥ śrīḥ kīrtir aiśvaryaṃ hrīs tyāgaḥ saubhagaṃ bhagaḥ<BR>
BhP_11.16.040/3 vīryaṃ titikṣā vijñānaṃ yatra yatra sa me 'ṃśakaḥ<BR>
BhP_11.16.041/1 etās te kīrtitāḥ sarvāḥ saṅkṣepeṇa vibhūtayaḥ<BR>
BhP_11.16.041/3 mano-vikārā evaite yathā vācābhidhīyate<BR>
BhP_11.16.042/1 vācaṃ yaccha mano yaccha prāṇān yacchedriyāṇi ca<BR>
BhP_11.16.042/3 ātmānam ātmanā yaccha na bhūyaḥ kalpase 'dhvane<BR>
BhP_11.16.043/1 yo vai vāṅ-manasī saṃyag asaṃyacchan dhiyā yatiḥ<BR>
BhP_11.16.043/3 tasya vrataṃ tapo dānaṃ sravaty āma-ghaṭāmbu-vat<BR>
BhP_11.16.044/1 tasmād vaco manaḥ prāṇān niyacchen mat-parāyaṇaḥ<BR>
BhP_11.16.044/3 mad-bhakti-yuktayā buddhyā tataḥ parisamāpyate<BR>
BhP_11.17.001/0 śrī-uddhava uvāca<BR>
BhP_11.17.001/1 yas tvayābhihitaḥ pūrvaṃ dharmas tvad-bhakti-lakṣaṇaḥ<BR>
BhP_11.17.001/3 varṇāśamācāravatāṃ sarveṣāṃ dvi-padām api<BR>
BhP_11.17.002/1 yathānuṣṭhīyamānena tvayi bhaktir nṛṇāṃ bhavet<BR>
BhP_11.17.002/3 sva-dharmeṇāravindākṣa tan mamākhyātum arhasi<BR>
BhP_11.17.003/1 purā kila mahā-bāho dharmaṃ paramakaṃ prabho<BR>
BhP_11.17.003/3 yat tena haṃsa-rūpeṇa brahmaṇe 'bhyāttha mādhava<BR>
BhP_11.17.004/1 sa idānīṃ su-mahatā kālenāmitra-karśana<BR>
BhP_11.17.004/3 na prāyo bhavitā martya- loke prāg anuśāsitaḥ<BR>
BhP_11.17.005/1 vaktā kartāvitā nānyo dharmasyācyuta te bhuvi<BR>
BhP_11.17.005/3 sabhāyām api vairiñcyāṃ yatra mūrti-dharāḥ kalāḥ<BR>
BhP_11.17.006/1 kartrāvitrā pravaktrā ca bhavatā madhusūdana<BR>
BhP_11.17.006/3 tyakte mahī-tale deva vinaṣṭaṃ kaḥ pravakṣyati<BR>
BhP_11.17.007/1 tat tvaṃ naḥ sarva-dharma-jña dharmas tvad-bhakti-lakṣaṇaḥ<BR>
BhP_11.17.007/3 yathā yasya vidhīyeta tathā varṇaya me prabho<BR>
BhP_11.17.008/0 śrī-śuka uvāca<BR>
BhP_11.17.008/1 itthaṃ sva-bhṛtya-mukhyena pṛṣṭaḥ sa bhagavān hariḥ<BR>
BhP_11.17.008/3 prītaḥ kṣemāya martyānāṃ dharmān āha sanātanān<BR>
BhP_11.17.009/0 śrī-bhagavān uvāca<BR>
BhP_11.17.009/1 dharmya eṣa tava praśno naiḥśreyasa-karo nṛṇām<BR>
BhP_11.17.009/3 varṇāśramācāravatāṃ tam uddhava nibodha me<BR>
BhP_11.17.010/1 ādau kṛta-yuge varṇo nṛṇāṃ haṃsa iti smṛtaḥ<BR>
BhP_11.17.010/3 kṛta-kṛtyāḥ prajā jātyā tasmāt kṛta-yugaṃ viduḥ<BR>
BhP_11.17.011/1 vedaḥ praṇava evāgre dharmo 'haṃ vṛṣa-rūpa-dhṛk<BR>
BhP_11.17.011/3 upāsate tapo-niṣṭhā haṃsaṃ māṃ mukta-kilbiṣāḥ<BR>
BhP_11.17.012/1 tretā-mukhe mahā-bhāga prāṇān me hṛdayāt trayī<BR>
BhP_11.17.012/3 vidyā prādurabhūt tasyā aham āsaṃ tri-vṛn makhaḥ<BR>
BhP_11.17.013/1 vipra-kṣatriya-viṭ-śūdrā mukha-bāhūru-pāda-jāḥ<BR>
BhP_11.17.013/3 vairājāt puruṣāj jātā ya ātmācāra-lakṣaṇāḥ<BR>
BhP_11.17.014/1 gṛhāśramo jaghanato brahmacaryaṃ hṛdo mama<BR>
BhP_11.17.014/3 vakṣaḥ-sthalād vane-vāsaḥ sannyāsaḥ śirasi sthitaḥ<BR>
BhP_11.17.015/1 varṇānām āśramāṇāṃ ca janma-bhūmy-anusāriṇīḥ<BR>
BhP_11.17.015/3 āsan prakṛtayo nṝnāṃ nīcair nīcottamottamāḥ<BR>
BhP_11.17.016/1 śamo damas tapaḥ śaucaṃ santoṣaḥ kṣāntir ārjavam<BR>
BhP_11.17.016/3 mad-bhaktiś ca dayā satyaṃ brahma-prakṛtayas tv imāḥ<BR>
BhP_11.17.017/1 tejo balaṃ dhṛtiḥ śauryaṃ titikṣaudāryam udyamaḥ<BR>
BhP_11.17.017/3 sthairyaṃ brahmanyam aiśvaryaṃ kṣatra-prakṛtayas tv imāḥ<BR>
BhP_11.17.018/1 āstikyaṃ dāna-niṣṭhā ca adambho brahma-sevanam<BR>
BhP_11.17.018/3 atuṣṭir arthopacayair vaiśya-prakṛtayas tv imāḥ<BR>
BhP_11.17.019/1 śuśrūṣaṇaṃ dvija-gavāṃ devānāṃ cāpy amāyayā<BR>
BhP_11.17.019/3 tatra labdhena santoṣaḥ śūdra-prakṛtayas tv imāḥ<BR>
BhP_11.17.020/1 aśaucam anṛtaṃ steyaṃ nāstikyaṃ śuṣka-vigrahaḥ<BR>
BhP_11.17.020/3 kāmaḥ krodhaś ca tarṣaś ca sa bhāvo 'ntyāvasāyinām<BR>
BhP_11.17.021/1 ahiṃsā satyam asteyam akāma-krodha-lobhatā<BR>
BhP_11.17.021/3 bhūta-priya-hitehā ca dharmo 'yaṃ sārva-varṇikaḥ<BR>
BhP_11.17.022/1 dvitīyaṃ prāpyānupūrvyāj janmopanayanaṃ dvijaḥ<BR>
BhP_11.17.022/3 vasan guru-kule dānto brahmādhīyīta cāhūtaḥ<BR>
BhP_11.17.023/1 mekhalājina-daṇḍākṣa- brahma-sūtra-kamaṇḍalūn<BR>
BhP_11.17.023/3 jaṭilo 'dhauta-dad-vāso 'rakta-pīṭhaḥ kuśān dadhat<BR>
BhP_11.17.024/1 snāna-bhojana-homeṣu japoccāre ca vāg-yataḥ<BR>
BhP_11.17.024/3 na cchindyān nakha-romāṇi kakṣopastha-gatāny api<BR>
BhP_11.17.025/1 reto nāvakirej jātu brahma-vrata-dharaḥ svayam<BR>
BhP_11.17.025/3 avakīrṇe 'vagāhyāpsu yatāsus tri-padāṃ japet<BR>
BhP_11.17.026/1 agny-arkācārya-go-vipra- guru-vṛddha-surāñ śuciḥ<BR>
BhP_11.17.026/3 samāhita upāsīta sandhye dve yata-vāg japan<BR>
BhP_11.17.027/1 ācāryaṃ māṃ vijānīyān nāvanmanyeta karhicit<BR>
BhP_11.17.027/3 na martya-buddhyāsūyeta sarva-deva-mayo guruḥ<BR>
BhP_11.17.028/1 sāyaṃ prātar upānīya bhaikṣyaṃ tasmai nivedayet<BR>
BhP_11.17.028/3 yac cānyad apy anujñātam upayuñjīta saṃyataḥ<BR>
BhP_11.17.029/1 śuśrūṣamāṇa ācāryaṃ sadopāsīta nīca-vat<BR>
BhP_11.17.029/3 yāna-śayyāsana-sthānair nāti-dūre kṛtāñjaliḥ<BR>
BhP_11.17.030/1 evaṃ-vṛtto guru-kule vased bhoga-vivarjitaḥ<BR>
BhP_11.17.030/3 vidyā samāpyate yāvad bibhrad vratam akhaṇḍitam<BR>
BhP_11.17.031/1 yady asau chandasāṃ lokam ārokṣyan brahma-viṣṭapam<BR>
BhP_11.17.031/3 gurave vinyased dehaṃ svādhyāyārthaṃ bṛhad-vrataḥ<BR>
BhP_11.17.032/1 agnau gurāv ātmani ca sarva-bhūteṣu māṃ param<BR>
BhP_11.17.032/3 apṛthag-dhīr upasīta brahma-varcasvy akalmaṣaḥ<BR>
BhP_11.17.033/1 strīṇāṃ nirīkṣaṇa-sparśa- saṃlāpa-kṣvelanādikam<BR>
BhP_11.17.033/3 prāṇino mithunī-bhūtān agṛhastho 'gratas tyajet<BR>
BhP_11.17.034/1 śaucam ācamanaṃ snānaṃ sandhyopāstir mamārcanam<BR>
BhP_11.17.034/3 tīrtha-sevā japo 'spṛśyā- bhakṣyāsambhāṣya-varjanam<BR>
BhP_11.17.035/1 sarvāśrama-prayukto 'yaṃ niyamaḥ kula-nandana<BR>
BhP_11.17.035/3 mad-bhāvaḥ sarva-bhūteṣu mano-vāk-kāya-saṃyamaḥ<BR>
BhP_11.17.036/1 evaṃ bṛhad-vrata-dharo brāhmaṇo 'gnir iva jvalan<BR>
BhP_11.17.036/3 mad-bhaktas tīvra-tapasā dagdha-karmāśayo 'malaḥ<BR>
BhP_11.17.037/1 athānantaram āvekṣyan yathā-jijñāsitāgamaḥ<BR>
BhP_11.17.037/3 gurave dakṣiṇāṃ dattvā snāyād gurv-anumoditaḥ<BR>
BhP_11.17.038/1 gṛhaṃ vanaṃ vopaviśet pravrajed vā dvijottamaḥ<BR>
BhP_11.17.038/3 āśramād āśramaṃ gacchen nānyathāmat-paraś caret<BR>
BhP_11.17.039/1 gṛhārthī sadṛśīṃ bhāryām udvahed ajugupsitām<BR>
BhP_11.17.039/3 yavīyasīṃ tu vayasā yaṃ sa-varṇām anu kramāt<BR>
BhP_11.17.040/1 ijyādhyayana-dānāni sarveṣāṃ ca dvi-janmanām<BR>
BhP_11.17.040/3 pratigraho 'dhyāpanaṃ ca brāhmaṇasyaiva yājanam<BR>
BhP_11.17.041/1 pratigrahaṃ manyamānas tapas-tejo-yaśo-nudam<BR>
BhP_11.17.041/3 anyābhyām eva jīveta śilair vā doṣa-dṛk tayoḥ<BR>
BhP_11.17.042/1 brāhmaṇasya hi deho 'yaṃ kṣudra-kāmāya neṣyate<BR>
BhP_11.17.042/3 kṛcchrāya tapase ceha pretyānanta-sukhāya ca<BR>
BhP_11.17.043/1 śiloñcha-vṛttyā parituṣṭa-citto dharmaṃ mahāntaṃ virajaṃ juṣāṇaḥ<BR>
BhP_11.17.043/3 mayy arpitātmā gṛha eva tiṣṭhan nāti-prasaktaḥ samupaiti śāntim<BR>
BhP_11.17.044/1 samuddharanti ye vipraṃ sīdantaṃ mat-parāyaṇam<BR>
BhP_11.17.044/3 tān uddhariṣye na cirād āpadbhyo naur ivārṇavāt<BR>
BhP_11.17.045/1 sarvāḥ samuddhared rājā piteva vyasanāt prajāḥ<BR>
BhP_11.17.045/3 ātmānam ātmanā dhīro yathā gaja-patir gajān<BR>
BhP_11.17.046/1 evaṃ-vidho nara-patir vimānenārka-varcasā<BR>
BhP_11.17.046/3 vidhūyehāśubhaṃ kṛtsnam indreṇa saha modate<BR>
BhP_11.17.047/1 sīdan vipro vaṇig-vṛttyā paṇyair evāpadaṃ taret<BR>
BhP_11.17.047/3 khaḍgena vāpadākrānto na śva-vṛttyā kathañcana<BR>
BhP_11.17.048/1 vaiśya-vṛttyā tu rājanyo jīven mṛgayayāpadi<BR>
BhP_11.17.048/3 cared vā vipra-rūpeṇa na śva-vṛttyā kathañcana<BR>
BhP_11.17.049/1 śūdra-vṛttiṃ bhajed vaiśyaḥ śūdraḥ kāru-kaṭa-kriyām<BR>
BhP_11.17.049/3 kṛcchrān mukto na garhyeṇa vṛttiṃ lipseta karmaṇā<BR>
BhP_11.17.050/1 vedādhyāya-svadhā-svāhā- baly-annādyair yathodayam<BR>
BhP_11.17.050/3 devarṣi-pitṛ-bhūtāni mad-rūpāṇy anv-ahaṃ yajet<BR>
BhP_11.17.051/1 yadṛcchayopapannena śuklenopārjitena vā<BR>
BhP_11.17.051/3 dhanenāpīḍayan bhṛtyān nyāyenaivāharet kratūn<BR>
BhP_11.17.052/1 kuṭumbeṣu na sajjeta na pramādyet kuṭumby api<BR>
BhP_11.17.052/3 vipaścin naśvaraṃ paśyed adṛṣṭam api dṛṣṭa-vat<BR>
BhP_11.17.053/1 putra-dārāpta-bandhūnāṃ saṅgamaḥ pāntha-saṅgamaḥ<BR>
BhP_11.17.053/3 anu-dehaṃ viyanty ete svapno nidrānugo yathā<BR>
BhP_11.17.054/1 itthaṃ parimṛśan mukto gṛheṣv atithi-vad vasan<BR>
BhP_11.17.054/3 na gṛhair anubadhyeta nirmamo nirahaṅkṛtaḥ<BR>
BhP_11.17.055/1 karmabhir gṛha-medhīyair iṣṭvā mām eva bhaktimān<BR>
BhP_11.17.055/3 tiṣṭhed vanaṃ vopaviśet prajāvān vā parivrajet<BR>
BhP_11.17.056/1 yas tv āsakta-matir gehe putra-vittaiṣaṇāturaḥ<BR>
BhP_11.17.056/3 straiṇaḥ kṛpaṇa-dhīr mūḍho mamāham iti badhyate<BR>
BhP_11.17.057/1 aho me pitarau vṛddhau bhāryā bālātmajātmajāḥ<BR>
BhP_11.17.057/3 anāthā mām ṛte dīnāḥ kathaṃ jīvanti duḥkhitāḥ<BR>
BhP_11.17.058/1 evaṃ gṛhāśayākṣipta- hṛdayo mūḍha-dhīr ayam<BR>
BhP_11.17.058/3 atṛptas tān anudhyāyan mṛto 'ndhaṃ viśate tamaḥ<BR>
BhP_11.18.001/0 śrī-bhagavān uvāca<BR>
BhP_11.18.001/1 vanaṃ vivikṣuḥ putreṣu bhāryāṃ nyasya sahaiva vā<BR>
BhP_11.18.001/3 vana eva vasec chāntas tṛtīyaṃ bhāgam āyuṣaḥ<BR>
BhP_11.18.002/1 kanda-mūla-phalair vanyair medhyair vṛttiṃ prakalpayet<BR>
BhP_11.18.002/3 vasīta valkalaṃ vāsas tṛṇa-parṇājināni vā<BR>
BhP_11.18.003/1 keśa-roma-nakha-śmaśru- malāni bibhṛyād dataḥ<BR>
BhP_11.18.003/3 na dhāved apsu majjeta tri kālaṃ sthaṇḍile-śayaḥ<BR>
BhP_11.18.004/1 grīṣme tapyeta pañcāgnīn varṣāsv āsāra-ṣāḍ jale<BR>
BhP_11.18.004/3 ākaṇtha-magnaḥ śiśira evaṃ vṛttas tapaś caret<BR>
BhP_11.18.005/1 agni-pakvaṃ samaśnīyāt kāla-pakvam athāpi vā<BR>
BhP_11.18.005/3 ulūkhalāśma-kuṭṭo vā dantolūkhala eva vā<BR>
BhP_11.18.006/1 svayaṃ sañcinuyāt sarvam ātmano vṛtti-kāraṇam<BR>
BhP_11.18.006/3 deśa-kāla-balābhijño nādadītānyadāhṛtam<BR>
BhP_11.18.007/1 vanyaiś caru-puroḍāśair nirvapet kāla-coditān<BR>
BhP_11.18.007/3 na tu śrautena paśunā māṃ yajeta vanāśramī<BR>
BhP_11.18.008/1 agnihotraṃ ca darśaś ca paurṇamāsaś ca pūrva-vat<BR>
BhP_11.18.008/3 cāturmāsyāni ca muner āmnātāni ca naigamaiḥ<BR>
BhP_11.18.009/1 evaṃ cīrṇena tapasā munir dhamani-santataḥ<BR>
BhP_11.18.009/3 māṃ tapo-mayam ārādhya ṛṣi-lokād upaiti mām<BR>
BhP_11.18.010/1 yas tv etat kṛcchrataś cīrṇaṃ tapo niḥśreyasaṃ mahat<BR>
BhP_11.18.010/3 kāmāyālpīyase yuñjyād bāliśaḥ ko 'paras tataḥ<BR>
BhP_11.18.011/1 yadāsau niyame 'kalpo jarayā jāta-vepathuḥ<BR>
BhP_11.18.011/3 ātmany agnīn samāropya mac-citto 'gniṃ samāviśet<BR>
BhP_11.18.012/1 yadā karma-vipākeṣu lokeṣu nirayātmasu<BR>
BhP_11.18.012/3 virāgo jāyate samyaṅ nyastāgniḥ pravrajet tataḥ<BR>
BhP_11.18.013/1 iṣṭvā yathopadeśaṃ māṃ dattvā sarva-svam ṛtvije<BR>
BhP_11.18.013/3 agnīn sva-prāṇa āveśya nirapekṣaḥ parivrajet<BR>
BhP_11.18.014/1 viprasya vai sannyasato devā dārādi-rūpiṇaḥ<BR>
BhP_11.18.014/3 vighnān kurvanty ayaṃ hy asmān ākramya samiyāt param<BR>
BhP_11.18.015/1 bibhṛyāc cen munir vāsaḥ kaupīnācchādanaṃ param<BR>
BhP_11.18.015/3 tyaktaṃ na daṇḍa-pātrābhyām anyat kiñcid anāpadi<BR>
BhP_11.18.016/1 dṛṣṭi-pūtaṃ nyaset pādaṃ vastra-pūtaṃ pibej jalam<BR>
BhP_11.18.016/3 satya-pūtāṃ vaded vācaṃ manaḥ-pūtaṃ samācaret<BR>
BhP_11.18.017/1 maunānīhānilāyāmā daṇḍā vāg-deha-cetasām<BR>
BhP_11.18.017/3 na hy ete yasya santy aṅga veṇubhir na bhaved yatiḥ<BR>
BhP_11.18.018/1 bhikṣāṃ caturṣu varṇeṣu vigarhyān varjayaṃś caret<BR>
BhP_11.18.018/3 saptāgārān asaṅkḷptāṃs tuṣyel labdhena tāvatā<BR>
BhP_11.18.019/1 bahir jalāśayaṃ gatvā tatropaspṛśya vāg-yataḥ<BR>
BhP_11.18.019/3 vibhajya pāvitaṃ śeṣaṃ bhuñjītāśeṣam āhṛtam<BR>
BhP_11.18.020/1 ekaś caren mahīm etāṃ niḥsaṅgaḥ saṃyatendriyaḥ<BR>
BhP_11.18.020/3 ātma-krīḍa ātma-rata ātma-vān sama-darśanaḥ<BR>
BhP_11.18.021/1 vivikta-kṣema-śaraṇo mad-bhāva-vimalāśayaḥ<BR>
BhP_11.18.021/3 ātmānaṃ cintayed ekam abhedena mayā muniḥ<BR>
BhP_11.18.022/1 anvīkṣetātmano bandhaṃ mokṣaṃ ca jñāna-niṣṭhayā<BR>
BhP_11.18.022/3 bandha indriya-vikṣepo mokṣa eṣāṃ ca saṃyamaḥ<BR>
BhP_11.18.023/1 tasmān niyamya ṣaḍ-vargaṃ mad-bhāvena caren muniḥ<BR>
BhP_11.18.023/3 viraktaḥ kṣudra-kāmebhyo labdhvātmani sukhaṃ mahat<BR>
BhP_11.18.024/1 pura-grāma-vrajān sārthān bhikṣārthaṃ praviśaṃś caret<BR>
BhP_11.18.024/3 puṇya-deśa-saric-chaila- vanāśrama-vatīṃ mahīm<BR>
BhP_11.18.025/1 vānaprasthāśrama-padeṣv abhīkṣṇaṃ bhaikṣyam ācaret<BR>
BhP_11.18.025/3 saṃsidhyaty āśv asammohaḥ śuddha-sattvaḥ śilāndhasā<BR>
BhP_11.18.026/1 naitad vastutayā paśyed dṛśyamānaṃ vinaśyati<BR>
BhP_11.18.026/3 asakta-citto viramed ihāmutra-cikīrṣitāt<BR>
BhP_11.18.027/1 yad etad ātmani jagan mano-vāk-prāṇa-saṃhatam<BR>
BhP_11.18.027/3 sarvaṃ māyeti tarkeṇa sva-sthas tyaktvā na tat smaret<BR>
BhP_11.18.028/1 jñāna-niṣṭho virakto vā mad-bhakto vānapekṣakaḥ<BR>
BhP_11.18.028/3 sa-liṅgān āśramāṃs tyaktvā cared avidhi-gocaraḥ<BR>
BhP_11.18.029/1 budho bālaka-vat krīḍet kuśalo jaḍa-vac caret<BR>
BhP_11.18.029/3 vaded unmatta-vad vidvān go-caryāṃ naigamaś caret<BR>
BhP_11.18.030/1 veda-vāda-rato na syān na pāṣaṇḍī na haitukaḥ<BR>
BhP_11.18.030/3 śuṣka-vāda-vivāde na kañcit pakṣaṃ samāśrayet<BR>
BhP_11.18.031/1 nodvijeta janād dhīro janaṃ codvejayen na tu<BR>
BhP_11.18.031/3 ati-vādāṃs titikṣeta nāvamanyeta kañcana<BR>
BhP_11.18.031/5 deham uddiśya paśu-vad vairaṃ kuryān na kenacit<BR>
BhP_11.18.032/1 eka eva paro hy ātmā bhūteṣv ātmany avasthitaḥ<BR>
BhP_11.18.032/3 yathendur uda-pātreṣu bhūtāny ekātmakāni ca<BR>
BhP_11.18.033/1 alabdhvā na viṣīdeta kāle kāle 'śanaṃ kvacit<BR>
BhP_11.18.033/3 labdhvā na hṛṣyed dhṛtimān ubhayaṃ daiva-tantritam<BR>
BhP_11.18.034/1 āhārārthaṃ samīheta yuktaṃ tat-prāṇa-dhāraṇam<BR>
BhP_11.18.034/3 tattvaṃ vimṛśyate tena tad vijñāya vimucyate<BR>
BhP_11.18.035/1 yadṛcchayopapannānnam adyāc chreṣṭham utāparam<BR>
BhP_11.18.035/3 tathā vāsas tathā śayyāṃ prāptaṃ prāptaṃ bhajen muniḥ<BR>
BhP_11.18.036/1 śaucam ācamanaṃ snānaṃ na tu codanayā caret<BR>
BhP_11.18.036/3 anyāṃś ca niyamāñ jñānī yathāhaṃ līlayeśvaraḥ<BR>
BhP_11.18.037/1 na hi tasya vikalpākhyā yā ca mad-vīkṣayā hatā<BR>
BhP_11.18.037/3 ā-dehāntāt kvacit khyātis tataḥ sampadyate mayā<BR>
BhP_11.18.038/1 duḥkhodarkeṣu kāmeṣu jāta-nirveda ātmavān<BR>
BhP_11.18.038/3 ajjñāsita-mad-dharmo muniṃ gurum upavrajet<BR>
BhP_11.18.039/1 tāvat paricared bhaktaḥ śraddhāvān anasūyakaḥ<BR>
BhP_11.18.039/3 yāvad brahma vijānīyān mām eva gurum ādṛtaḥ<BR>
BhP_11.18.040/1 yas tv asaṃyata-ṣaḍ-vargaḥ pracaṇḍendriya-sārathiḥ<BR>
BhP_11.18.040/3 jñāna-vairāgya-rahitas tri-daṇḍam upajīvati<BR>
BhP_11.18.041/1 surān ātmānam ātma-sthaṃ nihnute māṃ ca dharma-hā<BR>
BhP_11.18.041/3 avipakva-kaṣāyo 'smād amuṣmāc ca vihīyate<BR>
BhP_11.18.042/1 bhikṣor dharmaḥ śamo 'hiṃsā tapa īkṣā vanaukasaḥ<BR>
BhP_11.18.042/3 gṛhiṇo bhūta-rakṣejyā dvijasyācārya-sevanam<BR>
BhP_11.18.043/1 brahmacaryaṃ tapaḥ śaucaṃ santoṣo bhūta-sauhṛdam<BR>
BhP_11.18.043/3 gṛhasthasyāpy ṛtau gantuḥ sarveṣāṃ mad-upāsanam<BR>
BhP_11.18.044/1 iti māṃ yaḥ sva-dharmeṇa bhajen nityam ananya-bhāk<BR>
BhP_11.18.044/3 sarva-bhūteṣu mad-bhāvo mad-bhaktiṃ vindate dṛḍhām<BR>
BhP_11.18.045/1 bhaktyoddhavānapāyinyā sarva-loka-maheśvaram<BR>
BhP_11.18.045/3 sarvotpatty-apyayaṃ brahma kāraṇaṃ mopayāti saḥ<BR>
BhP_11.18.046/1 iti sva-dharma-nirṇikta- sattvo nirjñāta-mad-gatiḥ<BR>
BhP_11.18.046/3 jñāna-vijñāna-sampanno na cirāt samupaiti mām<BR>
BhP_11.18.047/1 varṇāśramavatāṃ dharma eṣa ācāra-lakṣaṇaḥ<BR>
BhP_11.18.047/3 sa eva mad-bhakti-yuto niḥśreyasa-karaḥ paraḥ<BR>
BhP_11.18.048/1 etat te 'bhihitaṃ sādho bhavān pṛcchati yac ca mām<BR>
BhP_11.18.048/3 yathā sva-dharma-saṃyukto bhakto māṃ samiyāt param<BR>
BhP_11.19.001/0 śrī-bhagavān uvāca<BR>
BhP_11.19.001/1 yo vidyā-śruta-sampannaḥ ātmavān nānumānikaḥ<BR>
BhP_11.19.001/3 mayā-mātram idaṃ jñātvā jñānaṃ ca mayi sannyaset<BR>
BhP_11.19.002/1 jñāninas tv aham eveṣṭaḥ svārtho hetuś ca sammataḥ<BR>
BhP_11.19.002/3 svargaś caivāpavargaś ca nānyo 'rtho mad-ṛte priyaḥ<BR>
BhP_11.19.003/1 jñāna-vijñāna-saṃsiddhāḥ padaṃ śreṣṭhaṃ vidur mama<BR>
BhP_11.19.003/3 jñānī priyatamo 'to me jñānenāsau bibharti mām<BR>
BhP_11.19.004/1 tapas tīrthaṃ japo dānaṃ pavitrāṇītarāṇi ca<BR>
BhP_11.19.004/3 nālaṃ kurvanti tāṃ siddhiṃ yā jñāna-kalayā kṛtā<BR>
BhP_11.19.005/1 tasmāj jñānena sahitaṃ jñātvā svātmānam uddhava<BR>
BhP_11.19.005/3 jñāna-vijñāna-sampanno bhaja māṃ bhakti-bhāvataḥ<BR>
BhP_11.19.006/1 jñāna-vijñāna-yajñena mām iṣṭvātmānam ātmani<BR>
BhP_11.19.006/3 sarva-yajña-patiṃ māṃ vai saṃsiddhiṃ munayo 'gaman<BR>
BhP_11.19.007/1 tvayy uddhavāśrayati yas tri-vidho vikāro<BR>
BhP_11.19.007/2 māyāntarāpatati nādy-apavargayor yat<BR>
BhP_11.19.007/3 janmādayo 'sya yad amī tava tasya kiṃ syur<BR>
BhP_11.19.007/4 ādy-antayor yad asato 'sti tad eva madhye<BR>
BhP_11.19.008/0 śrī-uddhava uvāca<BR>
BhP_11.19.008/1 jñānaṃ viśuddhaṃ vipulaṃ yathaitad vairāgya-vijñāna-yutaṃ purāṇam<BR>
BhP_11.19.008/3 ākhyāhi viśveśvara viśva-mūrte tvad-bhakti-yogaṃ ca mahad-vimṛgyam<BR>
BhP_11.19.009/1 tāpa-trayeṇābhihatasya ghore santapyamānasya bhavādhvanīśa<BR>
BhP_11.19.009/3 paśyāmi nānyac charaṇaṃ tavāṅghri- dvandvātapatrād amṛtābhivarṣāt<BR>
BhP_11.19.010/1 daṣṭaṃ janaṃ sampatitaṃ bile 'smin kālāhinā kṣudra-sukhoru-tarṣam<BR>
BhP_11.19.010/3 samuddharainaṃ kṛpayāpavargyair vacobhir āsiñca mahānubhāva<BR>
BhP_11.19.011/0 śrī-bhagavān uvāca<BR>
BhP_11.19.011/1 ittham etat purā rājā bhīṣmaṃ dharma-bhṛtāṃ varam<BR>
BhP_11.19.011/3 ajāta-śatruḥ papraccha sarveṣāṃ no 'nuśṛṇvatām<BR>
BhP_11.19.012/1 nivṛtte bhārate yuddhe suhṛn-nidhana-vihvalaḥ<BR>
BhP_11.19.012/3 śrutvā dharmān bahūn paścān mokṣa-dharmān apṛcchata<BR>
BhP_11.19.013/1 tān ahaṃ te 'bhidhāsyāmi deva-vrata-makhāc chrutān<BR>
BhP_11.19.013/3 jñāna-vairāgya-vijñāna- śraddhā-bhakty-upabṛṃhitān<BR>
BhP_11.19.014/1 navaikādaśa pañca trīn bhāvān bhūteṣu yena vai<BR>
BhP_11.19.014/3 īkṣetāthāikam apy eṣu taj jñānaṃ mama niścitam<BR>
BhP_11.19.015/1 etad eva hi vijñānaṃ na tathaikena yena yat<BR>
BhP_11.19.015/3 sthity-utpatty-apyayān paśyed bhāvānāṃ tri-guṇātmanām<BR>
BhP_11.19.016/1 ādāv ante ca madhye ca sṛjyāt sṛjyaṃ yad anviyāt<BR>
BhP_11.19.016/3 punas tat-pratisaṅkrāme yac chiṣyeta tad eva sat<BR>
BhP_11.19.017/1 śrutiḥ pratyakṣam aitihyam anumānaṃ catuṣṭayam<BR>
BhP_11.19.017/3 pramāṇeṣv anavasthānād vikalpāt sa virajyate<BR>
BhP_11.19.018/1 karmaṇāṃ pariṇāmitvād ā-viriñcyād amaṅgalam<BR>
BhP_11.19.018/3 vipaścin naśvaraṃ paśyed adṛṣṭam api dṛṣṭa-vat<BR>
BhP_11.19.019/1 bhakti-yogaḥ puraivoktaḥ prīyamāṇāya te 'nagha<BR>
BhP_11.19.019/3 punaś ca kathayiṣyāmi mad-bhakteḥ kāraṇaṃ paraṃ<BR>
BhP_11.19.020/1 śraddhāmṛta-kathāyāṃ me śaśvan mad-anukīrtanam<BR>
BhP_11.19.020/3 pariniṣṭhā ca pūjāyāṃ stutibhiḥ stavanaṃ mama<BR>
BhP_11.19.021/1 ādaraḥ paricaryāyāṃ sarvāṅgair abhivandanam<BR>
BhP_11.19.021/3 mad-bhakta-pūjābhyadhikā sarva-bhūteṣu man-matiḥ<BR>
BhP_11.19.022/1 mad-artheṣv aṅga-ceṣṭā ca vacasā mad-guṇeraṇam<BR>
BhP_11.19.022/3 mayy arpaṇaṃ ca manasaḥ sarva-kāma-vivarjanam<BR>
BhP_11.19.023/1 mad-arthe 'rtha-parityāgo bhogasya ca sukhasya ca<BR>
BhP_11.19.023/3 iṣṭaṃ dattaṃ hutaṃ japtaṃ mad-arthaṃ yad vrataṃ tapaḥ<BR>
BhP_11.19.024/1 evaṃ dharmair manuṣyāṇām uddhavātma-nivedinām<BR>
BhP_11.19.024/3 mayi sañjāyate bhaktiḥ ko 'nyo 'rtho 'syāvaśiṣyate<BR>
BhP_11.19.025/1 yadātmany arpitaṃ cittaṃ śāntaṃ sattvopabṛṃhitam<BR>
BhP_11.19.025/3 dharmaṃ jñānaṃ sa vairāgyam aiśvaryaṃ cābhipadyate<BR>
BhP_11.19.026/1 yad arpitaṃ tad vikalpe indriyaiḥ paridhāvati<BR>
BhP_11.19.026/3 rajas-valaṃ cāsan-niṣṭhaṃ cittaṃ viddhi viparyayam<BR>
BhP_11.19.027/1 dharmo mad-bhakti-kṛt prokto jñānaṃ caikātmya-darśanam<BR>
BhP_11.19.027/3 guṇesv asaṅgo vairāgyam aiśvaryaṃ cāṇimādayaḥ<BR>
BhP_11.19.028/1 śrī-uddhava uvāca yamaḥ kati-vidhaḥ prokto<BR>
BhP_11.19.028/3 niyamo vāri-karṣaṇa kaḥ śamaḥ ko damaḥ kṛṣṇa<BR>
BhP_11.19.029/1 kā titikṣā dhṛtiḥ prabho kiṃ dānaṃ kiṃ tapaḥ śauryaṃ<BR>
BhP_11.19.029/3 kim satyam ṛtam ucyate kas tyāgaḥ kiṃ dhanaṃ ceṣṭaṃ<BR>
BhP_11.19.030/1 ko yajñaḥ kā ca dakṣiṇā puṃsaḥ kiṃ svid balaṃ śrīman<BR>
BhP_11.19.030/3 bhago lābhaś ca keśava kā vidyā hrīḥ parā kā śrīḥ<BR>
BhP_11.19.031/1 kiṃ sukhaṃ duḥkham eva ca kaḥ paṇḍitaḥ kaś ca mūrkhaḥ<BR>
BhP_11.19.031/3 kaḥ panthā utpathaś ca kaḥ kaḥ svargo narakaḥ kaḥ svit<BR>
BhP_11.19.032/1 ko bandhur uta kiṃ gṛham ka āḍhyaḥ ko daridro vā<BR>
BhP_11.19.032/3 kṛpaṇaḥ kaḥ ka īśvaraḥ etān praśnān mama brūhi<BR>
BhP_11.19.032/5 viparītāṃś ca sat-pate śrī-bhagavān uvāca<BR>
BhP_11.19.033/1 ahiṃsā satyam asteyam asaṅgo hrīr asañcayaḥ<BR>
BhP_11.19.033/3 āstikyaṃ brahmacaryaṃ ca maunaṃ sthairyaṃ kṣamābhayam<BR>
BhP_11.19.034/1 śaucaṃ japas tapo homaḥ śraddhātithyaṃ mad-arcanam<BR>
BhP_11.19.034/3 tīrthāṭanaṃ parārthehā tuṣṭir ācārya-sevanam<BR>
BhP_11.19.035/1 ete yamāḥ sa-niyamā ubhayor dvādaśa smṛtāḥ<BR>
BhP_11.19.035/3 puṃsām upāsitās tāta yathā-kāmaṃ duhanti hi<BR>
BhP_11.19.036/1 śamo man-niṣṭhatā buddher dama indriya-saṃyamaḥ<BR>
BhP_11.19.036/3 titikṣā duḥkha-sammarṣo jihvopastha-jayo dhṛtiḥ<BR>
BhP_11.19.037/1 daṇḍa-nyāsaḥ paraṃ dānaṃ kāma-tyāgas tapaḥ smṛtam<BR>
BhP_11.19.037/3 svabhāva-vijayaḥ śauryaṃ satyaṃ ca sama-darśanam<BR>
BhP_11.19.038/1 anyac ca sunṛtā vāṇī kavibhiḥ parikīrtitā<BR>
BhP_11.19.038/3 karmasv asaṅgamaḥ śaucaṃ tyāgaḥ sannyāsa ucyate<BR>
BhP_11.19.039/1 dharma iṣṭaṃ dhanaṃ nṝṇāṃ yajño 'haṃ bhagavattamaḥ<BR>
BhP_11.19.039/3 dakṣiṇā jñāna-sandeśaḥ prāṇāyāmaḥ paraṃ balam<BR>
BhP_11.19.040/1 bhago ma aiśvaro bhāvo lābho mad-bhaktir uttamaḥ<BR>
BhP_11.19.040/3 vidyātmani bhidā-bādho jugupsā hrīr akarmasu<BR>
BhP_11.19.041/1 śrīr guṇā nairapekṣyādyāḥ sukhaṃ duḥkha-sukhātyayaḥ<BR>
BhP_11.19.041/3 duḥkhaṃ kāma-sukhāpekṣā paṇḍito bandha-mokṣa-vit<BR>
BhP_11.19.042/1 mūrkho dehādy-ahaṃ-buddhiḥ panthā man-nigamaḥ smṛtaḥ<BR>
BhP_11.19.042/3 utpathaś citta-vikṣepaḥ svargaḥ sattva-guṇodayaḥ<BR>
BhP_11.19.043/1 narakas tama-unnāho bandhur gurur ahaṃ sakhe<BR>
BhP_11.19.043/3 gṛhaṃ śarīraṃ mānuṣyaṃ guṇāḍhyo hy āḍhya ucyate<BR>
BhP_11.19.044/1 daridro yas tv asantuṣṭaḥ kṛpaṇo yo 'jitendriyaḥ<BR>
BhP_11.19.044/3 guṇeṣv asakta-dhīr īśo guṇa-saṅgo viparyayaḥ<BR>
BhP_11.19.045/1 eta uddhava te praśnāḥ sarve sādhu nirūpitāḥ<BR>
BhP_11.19.045/3 kiṃ varṇitena bahunā lakṣaṇaṃ guṇa-doṣayoḥ<BR>
BhP_11.19.045/5 guṇa-doṣa-dṛśir doṣo guṇas tūbhaya-varjitaḥ<BR>
BhP_11.20.001/0 śrī-uddhava uvāca<BR>
BhP_11.20.001/1 vidhiś ca pratiṣedhaś ca nigamo hīśvarasya te<BR>
BhP_11.20.001/3 avekṣate 'raviṇḍākṣa guṇaṃ doṣaṃ ca karmaṇām<BR>
BhP_11.20.002/1 varṇāśrama-vikalpaṃ ca pratilomānulomajam<BR>
BhP_11.20.002/3 dravya-deśa-vayaḥ-kālān svargaṃ narakam eva ca<BR>
BhP_11.20.003/1 guṇa-doṣa-bhidā-dṛṣṭim antareṇa vacas tava<BR>
BhP_11.20.003/3 niḥśreyasaṃ kathaṃ nṝṇāṃ niṣedha-vidhi-lakṣaṇam<BR>
BhP_11.20.004/1 pitṛ-deva-manuṣyānāṃ vedaś cakṣus taveśvara<BR>
BhP_11.20.004/3 śreyas tv anupalabdhe 'rthe sādhya-sādhanayor api<BR>
BhP_11.20.005/1 guṇa-doṣa-bhidā-dṛṣṭir nigamāt te na hi svataḥ<BR>
BhP_11.20.005/3 nigamenāpavādaś ca bhidāyā iti ha bhramaḥ<BR>
BhP_11.20.006/0 śrī-bhagavān uvāca<BR>
BhP_11.20.006/1 yogās trayo mayā proktā nṝṇāṃ śreyo-vidhitsayā<BR>
BhP_11.20.006/3 jñānaṃ karma ca bhaktiś ca nopāyo 'nyo 'sti kutracit<BR>
BhP_11.20.007/1 nirviṇṇānāṃ jñāna-yogo nyāsinām iha karmasu<BR>
BhP_11.20.007/3 teṣv anirviṇṇa-cittānāṃ karma-yogas tu kāminām<BR>
BhP_11.20.008/1 yadṛcchayā mat-kathādau jāta-śraddhas tu yaḥ pumān<BR>
BhP_11.20.008/3 na nirviṇṇo nāti-sakto bhakti-yogo 'sya siddhi-daḥ<BR>
BhP_11.20.009/1 tāvat karmāṇi kurvīta na nirvidyeta yāvatā<BR>
BhP_11.20.009/3 mat-kathā-śravaṇādau vā śraddhā yāvan na jāyate<BR>
BhP_11.20.010/1 sva-dharma-stho yajan yajñair anāśīḥ-kāma uddhava<BR>
BhP_11.20.010/3 na yāti svarga-narakau yady anyan na samācaret<BR>
BhP_11.20.011/1 asmiṃl loke vartamānaḥ sva-dharma-stho 'naghaḥ śuciḥ<BR>
BhP_11.20.011/3 jñānaṃ viśuddham āpnoti mad-bhaktiṃ vā yadṛcchayā<BR>
BhP_11.20.012/1 svargiṇo 'py etam icchanti lokaṃ nirayiṇas tathā<BR>
BhP_11.20.012/3 sādhakaṃ jñāna-bhaktibhyām ubhayaṃ tad-asādhakam<BR>
BhP_11.20.013/1 na naraḥ svar-gatiṃ kāṅkṣen nārakīṃ vā vicakṣaṇaḥ<BR>
BhP_11.20.013/3 nemaṃ lokaṃ ca kāṅkṣeta dehāveśāt pramādyati<BR>
BhP_11.20.014/1 etad vidvān purā mṛtyor abhavāya ghaṭeta saḥ<BR>
BhP_11.20.014/3 apramatta idaṃ jñātvā martyam apy artha-siddhi-dam<BR>
BhP_11.20.015/1 chidyamānaṃ yamair etaiḥ kṛta-nīḍaṃ vanaspatim<BR>
BhP_11.20.015/3 khagaḥ sva-ketam utsṛjya kṣemaṃ yāti hy alampaṭaḥ<BR>
BhP_11.20.016/1 aho-rātraiś chidyamānaṃ buddhvāyur bhaya-vepathuḥ<BR>
BhP_11.20.016/3 mukta-saṅgaḥ paraṃ buddhvā nirīha upaśāmyati<BR>
BhP_11.20.017/1 nṛ-deham ādyaṃ su-labhaṃ su-durlabhaṃ<BR>
BhP_11.20.017/2 plavaṃ su-kalpaṃ guru-karṇadhāram<BR>
BhP_11.20.017/3 mayānukūlena nabhasvateritaṃ<BR>
BhP_11.20.017/4 pumān bhavābdhiṃ na taret sa ātma-hā<BR>
BhP_11.20.018/1 yadārambheṣu nirviṇṇo viraktaḥ saṃyatendriyaḥ<BR>
BhP_11.20.018/3 abhyāsenātmano yogī dhārayed acalaṃ manaḥ<BR>
BhP_11.20.019/1 dhāryamāṇaṃ mano yarhi bhrāmyad aśv anavasthitam<BR>
BhP_11.20.019/3 atandrito 'nurodhena mārgeṇātma-vaśaṃ nayet<BR>
BhP_11.20.020/1 mano-gatiṃ na visṛjej jita-prāṇo jitendriyaḥ<BR>
BhP_11.20.020/3 sattva-sampannayā buddhyā mana ātma-vaśaṃ nayet<BR>
BhP_11.20.021/1 eṣa vai paramo yogo manasaḥ saṅgrahaḥ smṛtaḥ<BR>
BhP_11.20.021/3 hṛdaya-jñatvam anvicchan damyasyevārvato muhuḥ<BR>
BhP_11.20.022/1 sāṅkhyena sarva-bhāvānāṃ pratilomānulomataḥ<BR>
BhP_11.20.022/3 bhavāpyayāv anudhyāyen mano yāvat prasīdati<BR>
BhP_11.20.023/1 nirviṇṇasya viraktasya puruṣasyokta-vedinaḥ<BR>
BhP_11.20.023/3 manas tyajati daurātmyaṃ cintitasyānucintayā<BR>
BhP_11.20.024/1 yamādibhir yoga-pathair ānvīkṣikyā ca vidyayā<BR>
BhP_11.20.024/3 mamārcopāsanābhir vā nānyair yogyaṃ smaren manaḥ<BR>
BhP_11.20.025/1 yadi kuryāt pramādena yogī karma vigarhitam<BR>
BhP_11.20.025/3 yogenaiva dahed aṃho nānyat tatra kadācana<BR>
BhP_11.20.026/1 sve sve 'dhikāre yā niṣṭhā sa guṇaḥ parikīrtitaḥ<BR>
BhP_11.20.026/3 karmaṇāṃ jāty-aśuddhānām anena niyamaḥ kṛtaḥ<BR>
BhP_11.20.026/5 guṇa-doṣa-vidhānena saṅgānāṃ tyājanecchayā<BR>
BhP_11.20.027/1 jāta-śraddho mat-kathāsu nirviṇṇaḥ sarva-karmasu<BR>
BhP_11.20.027/3 veda duḥkhātmakān kāmān parityāge 'py anīśvaraḥ<BR>
BhP_11.20.028/1 tato bhajeta māṃ prītaḥ śraddhālur dṛḍha-niścayaḥ<BR>
BhP_11.20.028/3 juṣamāṇaś ca tān kāmān duḥkhodarkāṃś ca garhayan<BR>
BhP_11.20.029/1 proktena bhakti-yogena bhajato māsakṛn muneḥ<BR>
BhP_11.20.029/3 kāmā hṛdayyā naśyanti sarve mayi hṛdi sthite<BR>
BhP_11.20.030/1 bhidyate hṛdaya-granthiś chidyante sarva-saṃśayāḥ<BR>
BhP_11.20.030/3 kṣīyante cāsya karmāṇi mayi dṛṣṭe 'khilātmani<BR>
BhP_11.20.031/1 tasmān mad-bhakti-yuktasya yogino vai mad-ātmanaḥ<BR>
BhP_11.20.031/3 na jñānaṃ na ca vairāgyaṃ prāyaḥ śreyo bhaved iha<BR>
BhP_11.20.032/1 yat karmabhir yat tapasā jñāna-vairāgyataś ca yat<BR>
BhP_11.20.032/3 yogena dāna-dharmeṇa śreyobhir itarair api<BR>
BhP_11.20.033/1 sarvaṃ mad-bhakti-yogena mad-bhakto labhate 'ñjasā<BR>
BhP_11.20.033/3 svargāpavargaṃ mad-dhāma kathañcid yadi vāñchati<BR>
BhP_11.20.034/1 na kiñcit sādhavo dhīrā bhaktā hy ekāntino mama<BR>
BhP_11.20.034/3 vāñchanty api mayā dattaṃ kaivalyam apunar-bhavam<BR>
BhP_11.20.035/1 nairapekṣyaṃ paraṃ prāhur niḥśreyasam analpakam<BR>
BhP_11.20.035/3 tasmān nirāśiṣo bhaktir nirapekṣasya me bhavet<BR>
BhP_11.20.036/1 na mayy ekānta-bhaktānāṃ guṇa-doṣodbhavā guṇāḥ<BR>
BhP_11.20.036/3 sādhūnāṃ sama-cittānāṃ buddheḥ param upeyuṣām<BR>
BhP_11.20.037/1 evam etān mayā diṣṭān anutiṣṭhanti me pathaḥ<BR>
BhP_11.20.037/3 kṣemaṃ vindanti mat-sthānaṃ yad brahma paramaṃ viduḥ<BR>
BhP_11.21.001/0 śrī-bhagavān uvāca<BR>
BhP_11.21.001/1 ya etān mat-patho hitvā bhakti-jñāna-kriyātmakān<BR>
BhP_11.21.001/3 kṣudrān kāmāṃś calaiḥ prāṇair juṣantaḥ saṃsaranti te<BR>
BhP_11.21.002/1 sve sve 'dhikāre yā niṣṭhā sa guṇaḥ parikīrtitaḥ<BR>
BhP_11.21.002/3 viparyayas tu doṣaḥ syād ubhayor eṣa niścayaḥ<BR>
BhP_11.21.003/1 śuddhy-aśuddhī vidhīyete samāneṣv api vastuṣu<BR>
BhP_11.21.003/3 dravyasya vicikitsārthaṃ guṇa-doṣau śubhāśubhau<BR>
BhP_11.21.003/5 dharmārthaṃ vyavahārārthaṃ yātrārtham iti cānagha<BR>
BhP_11.21.004/1 darśito 'yaṃ mayācāro<BR>
BhP_11.21.004/2 dharmam udvahatāṃ dhuram<BR>
BhP_11.21.005/1 bhūmy-ambv-agny-anilākāśā bhūtānāṃ pañca-dhātavaḥ<BR>
BhP_11.21.005/3 ā-brahma-sthāvarādīnāṃ śārīrā ātma-saṃyutāḥ<BR>
BhP_11.21.006/1 vedena nāma-rūpāṇi viṣamāṇi sameṣv api<BR>
BhP_11.21.006/3 dhātuṣūddhava kalpyanta eteṣāṃ svārtha-siddhaye<BR>
BhP_11.21.007/1 deśa-kālādi-bhāvānāṃ vastūnāṃ mama sattama<BR>
BhP_11.21.007/3 guṇa-doṣau vidhīyete niyamārthaṃ hi karmaṇām<BR>
BhP_11.21.008/1 akṛṣṇa-sāro deśānām abrahmaṇyo 'sucir bhavet<BR>
BhP_11.21.008/3 kṛṣṇa-sāro 'py asauvīra- kīkaṭāsaṃskṛteriṇam<BR>
BhP_11.21.009/1 karmaṇyo guṇavān kālo dravyataḥ svata eva vā<BR>
BhP_11.21.009/3 yato nivartate karma sa doṣo 'karmakaḥ smṛtaḥ<BR>
BhP_11.21.010/1 dravyasya śuddhy-aśuddhī ca dravyeṇa vacanena ca<BR>
BhP_11.21.010/3 saṃskāreṇātha kālena mahatvālpatayātha vā<BR>
BhP_11.21.011/1 śaktyāśaktyātha vā buddhyā samṛddhyā ca yad ātmane<BR>
BhP_11.21.011/3 aghaṃ kurvanti hi yathā deśāvasthānusārataḥ<BR>
BhP_11.21.012/1 dhānya-dārv-asthi-tantūnāṃ rasa-taijasa-carmaṇām<BR>
BhP_11.21.012/3 kāla-vāyv-agni-mṛt-toyaiḥ pārthivānāṃ yutāyutaiḥ<BR>
BhP_11.21.013/1 amedhya-liptaṃ yad yena gandha-lepaṃ vyapohati<BR>
BhP_11.21.013/3 bhajate prakṛtiṃ tasya tac chaucaṃ tāvad iṣyate<BR>
BhP_11.21.014/1 snāna-dāna-tapo-'vasthā- vīrya-saṃskāra-karmabhiḥ<BR>
BhP_11.21.014/3 mat-smṛtyā cātmanaḥ śaucaṃ śuddhaḥ karmācared dvijaḥ<BR>
BhP_11.21.015/1 mantrasya ca parijñānaṃ karma-śuddhir mad-arpaṇam<BR>
BhP_11.21.015/3 dharmaḥ sampadyate ṣaḍbhir adharmas tu viparyayaḥ<BR>
BhP_11.21.016/1 kvacid guṇo 'pi doṣaḥ syād doṣo 'pi vidhinā guṇaḥ<BR>
BhP_11.21.016/3 guṇa-doṣārtha-niyamas tad-bhidām eva bādhate<BR>
BhP_11.21.017/1 samāna-karmācaraṇaṃ patitānāṃ na pātakam<BR>
BhP_11.21.017/3 autpattiko guṇaḥ saṅgo na śayānaḥ pataty adhaḥ<BR>
BhP_11.21.018/1 yato yato nivarteta vimucyeta tatas tataḥ<BR>
BhP_11.21.018/3 eṣa dharmo nṛṇāṃ kṣemaḥ śoka-moha-bhayāpahaḥ<BR>
BhP_11.21.019/1 viṣayeṣu guṇādhyāsāt puṃsaḥ saṅgas tato bhavet<BR>
BhP_11.21.019/3 saṅgāt tatra bhavet kāmaḥ kāmād eva kalir nṛṇām<BR>
BhP_11.21.020/1 kaler durviṣahaḥ krodhas tamas tam anuvartate<BR>
BhP_11.21.020/3 tamasā grasyate puṃsaś cetanā vyāpinī drutam<BR>
BhP_11.21.021/1 tayā virahitaḥ sādho jantuḥ śūnyāya kalpate<BR>
BhP_11.21.021/3 tato 'sya svārtha-vibhraṃśo mūrcchitasya mṛtasya ca<BR>
BhP_11.21.022/1 viṣayābhiniveśena nātmānaṃ veda nāparam<BR>
BhP_11.21.022/3 vṛkṣa jīvikayā jīvan vyarthaṃ bhastreva yaḥ śvasan<BR>
BhP_11.21.023/1 phala-śrutir iyaṃ nṝṇāṃ na śreyo rocanaṃ param<BR>
BhP_11.21.023/3 śreyo-vivakṣayā proktaṃ yathā bhaiṣajya-rocanam<BR>
BhP_11.21.024/1 utpattyaiva hi kāmeṣu prāṇeṣu sva-janeṣu ca<BR>
BhP_11.21.024/3 āsakta-manaso martyā ātmano 'nartha-hetuṣu<BR>
BhP_11.21.025/1 natān aviduṣaḥ svārthaṃ bhrāmyato vṛjinādhvani<BR>
BhP_11.21.025/3 kathaṃ yuñjyāt punas teṣu tāṃs tamo viśato budhaḥ<BR>
BhP_11.21.026/1 evaṃ vyavasitaṃ kecid avijñāya kubuddhayaḥ<BR>
BhP_11.21.026/3 phala-śrutiṃ kusumitāṃ na veda-jñā vadanti hi<BR>
BhP_11.21.027/1 kāminaḥ kṛpaṇā lubdhāḥ puṣpeṣu phala-buddhayaḥ<BR>
BhP_11.21.027/3 agni-mugdhā dhūma-tāntāḥ svaṃ lokaṃ na vidanti te<BR>
BhP_11.21.028/1 na te mām aṅga jānanti hṛdi-sthaṃ ya idaṃ yataḥ<BR>
BhP_11.21.028/3 uktha-śastrā hy asu-tṛpo yathā nīhāra-cakṣuṣaḥ<BR>
BhP_11.21.029/1 te me matam avijñāya parokṣaṃ viṣayātmakāḥ<BR>
BhP_11.21.029/3 hiṃsāyāṃ yadi rāgaḥ syād yajña eva na codanā<BR>
BhP_11.21.030/1 hiṃsā-vihārā hy ālabdhaiḥ paśubhiḥ sva-sukhecchayā<BR>
BhP_11.21.030/3 yajante devatā yajñaiḥ pitṛ-bhūta-patīn khalāḥ<BR>
BhP_11.21.031/1 svapnopamam amuṃ lokam asantaṃ śravaṇa-priyam<BR>
BhP_11.21.031/3 āśiṣo hṛdi saṅkalpya tyajanty arthān yathā vaṇik<BR>
BhP_11.21.032/1 rajaḥ-sattva-tamo-niṣṭhā rajaḥ-sattva-tamo-juṣaḥ<BR>
BhP_11.21.032/3 upāsata indra-mukhyān devādīn na yathaiva mām<BR>
BhP_11.21.033/1 iṣṭveha devatā yajñair gatvā raṃsyāmahe divi<BR>
BhP_11.21.033/3 tasyānta iha bhūyāsma mahā-śālā mahā-kulāḥ<BR>
BhP_11.21.034/1 evaṃ puṣpitayā vācā vyākṣipta-manasāṃ nṛṇām<BR>
BhP_11.21.034/3 mānināṃ cāti-lubdhānāṃ mad-vārtāpi na rocate<BR>
BhP_11.21.035/1 vedā brahmātma-viṣayās tri-kāṇḍa-viṣayā ime<BR>
BhP_11.21.035/3 parokṣa-vādā ṛṣayaḥ parokṣaṃ mama ca priyam<BR>
BhP_11.21.036/1 śabda-brahma su-durbodhaṃ prāṇendriya-mano-mayam<BR>
BhP_11.21.036/3 ananta-pāraṃ gambhīraṃ durvigāhyaṃ samudra-vat<BR>
BhP_11.21.037/1 mayopabṛṃhitaṃ bhūmnā brahmaṇānanta-śaktinā<BR>
BhP_11.21.037/3 bhūteṣu ghoṣa-rūpeṇa viseṣūrṇeva lakṣyate<BR>
BhP_11.21.038/1 yathorṇanābhir hṛdayād ūrṇām udvamate mukhāt<BR>
BhP_11.21.038/3 ākāśād ghoṣavān prāṇo manasā sparśa-rūpiṇā<BR>
BhP_11.21.039/1 chando-mayo 'mṛta-mayaḥ sahasra-padavīṃ prabhuḥ<BR>
BhP_11.21.039/3 oṃkārād vyañjita-sparśa- svaroṣmāntastha-bhūṣitām<BR>
BhP_11.21.040/1 vicitra-bhāṣā-vitatāṃ chandobhiś catur-uttaraiḥ<BR>
BhP_11.21.040/3 ananta-pārāṃ bṛhatīṃ sṛjaty ākṣipate svayam<BR>
BhP_11.21.041/1 gāyatry uṣṇig anuṣṭup ca bṛhatī paṅktir eva ca<BR>
BhP_11.21.041/3 triṣṭub jagaty aticchando hy atyaṣṭy-atijagad-virāṭ<BR>
BhP_11.21.042/1 kiṃ vidhatte kim ācaṣṭe kim anūdya vikalpayet<BR>
BhP_11.21.042/3 ity asyā hṛdayaṃ loke nānyo mad veda kaścana<BR>
BhP_11.21.043/1 māṃ vidhatte 'bhidhatte māṃ vikalpyāpohyate tv aham<BR>
BhP_11.21.043/3 etāvān sarva-vedārthaḥ śabda āsthāya māṃ bhidām<BR>
BhP_11.21.043/5 māyā-mātram anūdyānte pratiṣidhya prasīdati<BR>
BhP_11.22.001/0 śrī-uddhava uvāca<BR>
BhP_11.22.001/1 kati tattvāni viśveśa saṅkhyātāny ṛṣibhiḥ prabho<BR>
BhP_11.22.001/3 navaikādaśa pañca trīṇy āttha tvam iha śuśruma<BR>
BhP_11.22.002/1 kecit ṣaḍ-viṃśatiṃ prāhur apare pañca-viṃśatiṃ<BR>
BhP_11.22.002/3 saptaike nava ṣaṭ kecic catvāry ekādaśāpare<BR>
BhP_11.22.002/5 kecit saptadaśa prāhuḥ ṣoḍaśaike trayodaśa<BR>
BhP_11.22.003/1 etāvattvaṃ hi saṅkhyānām ṛṣayo yad-vivakṣayā<BR>
BhP_11.22.003/3 gāyanti pṛthag āyuṣmann idaṃ no vaktum arhasi<BR>
BhP_11.22.004/0 śrī-bhagavān uvāca<BR>
BhP_11.22.004/1 yuktaṃ ca santi sarvatra bhāṣante brāhmaṇā yathā<BR>
BhP_11.22.004/3 māyāṃ madīyām udgṛhya vadatāṃ kiṃ nu durghaṭam<BR>
BhP_11.22.005/1 naitad evaṃ yathāttha tvaṃ yad ahaṃ vacmi tat tathā<BR>
BhP_11.22.005/3 evaṃ vivadatāṃ hetuṃ śaktayo me duratyayāḥ<BR>
BhP_11.22.006/1 yāsāṃ vyatikarād āsīd vikalpo vadatāṃ padam<BR>
BhP_11.22.006/3 prāpte śama-dame 'pyeti vādas tam anu śāmyati<BR>
BhP_11.22.007/1 parasparānupraveśāt tattvānāṃ puruṣarṣabha<BR>
BhP_11.22.007/3 paurvāparya-prasaṅkhyānaṃ yathā vaktur vivakṣitam<BR>
BhP_11.22.008/1 ekasminn api dṛśyante praviṣṭānītarāṇi ca<BR>
BhP_11.22.008/3 pūrvasmin vā parasmin vā tattve tattvāni sarvaśaḥ<BR>
BhP_11.22.009/1 paurvāparyam ato 'mīṣāṃ prasaṅkhyānam abhīpsatām<BR>
BhP_11.22.009/3 yathā viviktaṃ yad-vaktraṃ gṛhṇīmo yukti-sambhavāt<BR>
BhP_11.22.010/1 anādy-avidyā-yuktasya puruṣasyātma-vedanam<BR>
BhP_11.22.010/3 svato na sambhavād anyas tattva-jño jñāna-do bhavet<BR>
BhP_11.22.011/1 puruṣeśvarayor atra na vailakṣaṇyam aṇv api<BR>
BhP_11.22.011/3 tad-anya-kalpanāpārthā jñānaṃ ca prakṛter guṇaḥ<BR>
BhP_11.22.012/1 prakṛtir guṇa-sāmyaṃ vai prakṛter nātmano guṇāḥ<BR>
BhP_11.22.012/3 sattvaṃ rajas tama iti sthity-utpatty-anta-hetavaḥ<BR>
BhP_11.22.013/1 sattvaṃ jñānaṃ rajaḥ karma tamo 'jñānam ihocyate<BR>
BhP_11.22.013/3 guṇa-vyatikaraḥ kālaḥ svabhāvaḥ sūtram eva ca<BR>
BhP_11.22.014/1 puruṣaḥ prakṛtir vyaktam ahaṅkāro nabho 'nilaḥ<BR>
BhP_11.22.014/3 jyotir āpaḥ kṣitir iti tattvāny uktāni me nava<BR>
BhP_11.22.015/1 śrotraṃ tvag darśanaṃ ghrāṇo jihveti jñāna-śaktayaḥ<BR>
BhP_11.22.015/3 vāk-pāṇy-upastha-pāyv-aṅghriḥ karmāṇy aṅgobhayaṃ manaḥ<BR>
BhP_11.22.016/1 śabdaḥ sparśo raso gandho rūpaṃ cety artha-jātayaḥ<BR>
BhP_11.22.016/3 gaty-ukty-utsarga-śilpāni karmāyatana-siddhayaḥ<BR>
BhP_11.22.017/1 sargādau prakṛtir hy asya kārya-kāraṇa-rūpiṇī<BR>
BhP_11.22.017/3 sattvādibhir guṇair dhatte puruṣo 'vyakta īkṣate<BR>
BhP_11.22.018/1 vyaktādāyo vikurvāṇā dhātavaḥ puruṣekṣayā<BR>
BhP_11.22.018/3 labdha-vīryāḥ sṛjanty aṇḍaṃ saṃhatāḥ prakṛter balāt<BR>
BhP_11.22.019/1 saptaiva dhātava iti tatrārthāḥ pañca khādayaḥ<BR>
BhP_11.22.019/3 jñānam ātmobhayādhāras tato dehendriyāsavaḥ<BR>
BhP_11.22.020/1 ṣaḍ ity atrāpi bhūtāni pañca ṣaṣṭhaḥ paraḥ pumān<BR>
BhP_11.22.020/3 tair yuita ātma-sambhūtaiḥ sṛṣṭvedaṃ samapāviśat<BR>
BhP_11.22.021/1 catvāry eveti tatrāpi teja āpo 'nnam ātmanaḥ<BR>
BhP_11.22.021/3 jātāni tair idaṃ jātaṃ janmāvayavinaḥ khalu<BR>
BhP_11.22.022/1 saṅkhyāne saptadaśake bhūta-mātrendriyāṇi ca<BR>
BhP_11.22.022/3 pañca pañcaika-manasā ātmā saptadaśaḥ smṛtaḥ<BR>
BhP_11.22.023/1 tadvat ṣoḍaśa-saṅkhyāne ātmaiva mana ucyate<BR>
BhP_11.22.023/3 bhūtendriyāṇi pañcaiva mana ātmā trayodaśa<BR>
BhP_11.22.024/1 ekādaśatva ātmāsau mahā-bhūtendriyāṇi ca<BR>
BhP_11.22.024/3 aṣṭau prakṛtayaś caiva puruṣaś ca navety atha<BR>
BhP_11.22.025/1 iti nānā-prasaṅkhyānaṃ tattvānām ṛṣibhiḥ kṛtam<BR>
BhP_11.22.025/3 sarvaṃ nyāyyaṃ yuktimattvād viduṣāṃ kim aśobhanam<BR>
BhP_11.22.026/0 śrī-uddhava uvāca<BR>
BhP_11.22.026/1 prakṛtiḥ puruṣaś cobhau yady apy ātma-vilakṣaṇau<BR>
BhP_11.22.026/3 anyonyāpāśrayāt kṛṣṇa dṛśyate na bhidā tayoḥ<BR>
BhP_11.22.026/5 prakṛtau lakṣyate hy ātmā prakṛtiś ca tathātmani<BR>
BhP_11.22.027/1 evaṃ me puṇḍarīkākṣa mahāntaṃ saṃśayaṃ hṛdi<BR>
BhP_11.22.027/3 chettum arhasi sarva-jña vacobhir naya-naipuṇaiḥ<BR>
BhP_11.22.028/1 tvatto jñānaṃ hi jīvānāṃ pramoṣas te 'tra śaktitaḥ<BR>
BhP_11.22.028/3 tvam eva hy ātma-māyāyā gatiṃ vettha na cāparaḥ<BR>
BhP_11.22.029/0 śrī-bhagavān uvāca<BR>
BhP_11.22.029/1 prakṛtiḥ puruṣaś ceti vikalpaḥ puruṣarṣabha<BR>
BhP_11.22.029/3 eṣa vaikārikaḥ sargo guṇa-vyatikarātmakaḥ<BR>
BhP_11.22.030/1 mamāṅga māyā guṇa-mayy anekadhā vikalpa-buddhīś ca guṇair vidhatte<BR>
BhP_11.22.030/3 vaikārikas tri-vidho 'dhyātmam ekam athādhidaivam adhibhūtam anyat<BR>
BhP_11.22.031/1 dṛg rūpam ārkaṃ vapur atra randhre parasparaṃ sidhyati yaḥ svataḥ khe<BR>
BhP_11.22.031/3 ātmā yad eṣām aparo ya ādyaḥ svayānubhūtyākhila-siddha-siddhiḥ<BR>
BhP_11.22.032/1 evaṃ tvag-ādi śravaṇādi cakṣur<BR>
BhP_11.22.032/2 jihvādi nāsādi ca citta-yuktam<BR>
BhP_11.22.033/1 yo 'sau guṇa-kṣobha-kṛto vikāraḥ pradhāna-mūlān mahataḥ prasūtaḥ<BR>
BhP_11.22.033/3 ahaṃ tri-vṛn moha-vikalpa-hetur vaikārikas tāmasa aindriyaś ca<BR>
BhP_11.22.034/1 ātmāparijñāna-mayo vivādo hy astīti nāstīti bhidārtha-niṣṭhaḥ<BR>
BhP_11.22.034/3 vyartho 'pi naivoparameta puṃsāṃ mattaḥ parāvṛtta-dhiyāṃ sva-lokāt<BR>
BhP_11.22.035/0 śrī-uddhava uvāca<BR>
BhP_11.22.035/1 tvattaḥ parāvṛtta-dhiyaḥ sva-kṛtaiḥ karmabhiḥ prabho<BR>
BhP_11.22.035/3 uccāvacān yathā dehān gṛhṇanti visṛjanti ca<BR>
BhP_11.22.036/1 tan mamākhyāhi govinda durvibhāvyam anātmabhiḥ<BR>
BhP_11.22.036/3 na hy etat prāyaśo loke vidvāṃsaḥ santi vañcitāḥ<BR>
BhP_11.22.037/0 śrī-bhagavān uvāca<BR>
BhP_11.22.037/1 manaḥ karma-mayaṃ ṇṝṇām indriyaiḥ pañcabhir yutam<BR>
BhP_11.22.037/3 lokāl lokaṃ prayāty anya ātmā tad anuvartate<BR>
BhP_11.22.038/1 dhyāyan mano 'nu viṣayān dṛṣṭān vānuśrutān atha<BR>
BhP_11.22.038/3 udyat sīdat karma-tantraṃ smṛtis tad anu śāmyati<BR>
BhP_11.22.039/1 viṣayābhiniveśena nātmānaṃ yat smaret punaḥ<BR>
BhP_11.22.039/3 jantor vai kasyacid dhetor mṛtyur atyanta-vismṛtiḥ<BR>
BhP_11.22.040/1 janma tv ātmatayā puṃsaḥ sarva-bhāvena bhūri-da<BR>
BhP_11.22.040/3 viṣaya-svīkṛtiṃ prāhur yathā svapna-manorathaḥ<BR>
BhP_11.22.041/1 svapnaṃ manorathaṃ cetthaṃ prāktanaṃ na smaraty asau<BR>
BhP_11.22.041/3 tatra pūrvam ivātmānam apūrvam cānupaśyati<BR>
BhP_11.22.042/1 indriyāyana-sṛṣṭyedaṃ trai-vidhyaṃ bhāti vastuni<BR>
BhP_11.22.042/3 bahir-antar-bhidā-hetur jano 'saj-jana-kṛd yathā<BR>
BhP_11.22.043/1 nityadā hy aṅga bhūtāni bhavanti na bhavanti ca<BR>
BhP_11.22.043/3 kālenālakṣya-vegena sūkṣmatvāt tan na dṛśyate<BR>
BhP_11.22.044/1 yathārciṣāṃ srotasāṃ ca phalānāṃ vā vanaspateḥ<BR>
BhP_11.22.044/3 tathaiva sarva-bhūtānāṃ vayo-'vasthādayaḥ kṛtāḥ<BR>
BhP_11.22.045/1 so 'yaṃ dīpo 'rciṣāṃ yadvat srotasāṃ tad idaṃ jalam<BR>
BhP_11.22.045/3 so 'yaṃ pumān iti nṛṇāṃ mṛṣā gīr dhīr mṛṣāyuṣām<BR>
BhP_11.22.046/1 mā svasya karma-bījena jāyate so 'py ayaṃ pumān<BR>
BhP_11.22.046/3 mriyate vāmaro bhrāntyā yathāgnir dāru-saṃyutaḥ<BR>
BhP_11.22.047/1 niṣeka-garbha-janmāni bālya-kaumāra-yauvanam<BR>
BhP_11.22.047/3 vayo-madhyaṃ jarā mṛtyur ity avasthās tanor nava<BR>
BhP_11.22.048/1 etā manoratha-mayīr hānyasyoccāvacās tanūḥ<BR>
BhP_11.22.048/3 guṇa-saṅgād upādatte kvacit kaścij jahāti ca<BR>
BhP_11.22.049/1 ātmanaḥ pitṛ-putrābhyām anumeyau bhavāpyayau<BR>
BhP_11.22.049/3 na bhavāpyaya-vastūnām abhijño dvaya-lakṣaṇaḥ<BR>
BhP_11.22.050/1 taror bīja-vipākābhyāṃ yo vidvāñ janma-saṃyamau<BR>
BhP_11.22.050/3 taror vilakṣaṇo draṣṭā evaṃ draṣṭā tanoḥ pṛthak<BR>
BhP_11.22.051/1 prakṛter evam ātmānam avivicyābudhaḥ pumān<BR>
BhP_11.22.051/3 tattvena sparśa-sammūḍhaḥ saṃsāraṃ pratipadyate<BR>
BhP_11.22.052/1 sattva-saṅgād ṛṣīn devān rajasāsura-mānuṣān<BR>
BhP_11.22.052/3 tamasā bhūta-tiryaktvaṃ bhrāmito yāti karmabhiḥ<BR>
BhP_11.22.053/1 nṛtyato gāyataḥ paśyan yathaivānukaroti tān<BR>
BhP_11.22.053/3 evaṃ buddhi-guṇān paśyann anīho 'py anukāryate<BR>
BhP_11.22.054/1 yathāmbhasā pracalatā taravo 'pi calā iva<BR>
BhP_11.22.054/3 cakṣusā bhrāmyamāṇena dṛśyate bhramatīva bhūḥ<BR>
BhP_11.22.055/1 yathā manoratha-dhiyo viṣayṣānubhavo mṛṣā<BR>
BhP_11.22.055/3 svapna-dṛṣṭāś ca dāśārha tathā saṃsāra ātmanaḥ<BR>
BhP_11.22.056/1 arthe hy avidyamāne 'pi saṃsṛtir na nivartate<BR>
BhP_11.22.056/3 dhyāyato viṣayān asya svapne 'narthāgamo yathā<BR>
BhP_11.22.057/1 tasmād uddhava mā bhuṅkṣva viṣayān asad-indriyaiḥ<BR>
BhP_11.22.057/3 ātmāgrahaṇa-nirbhātaṃ paśya vaikalpikaṃ bhramam<BR>
BhP_11.22.058/1 kṣipto 'vamānito 'sadbhiḥ pralabdho 'sūyito 'tha vā<BR>
BhP_11.22.058/3 tāḍitaḥ sanniruddho vā vṛttyā vā parihāpitaḥ<BR>
BhP_11.22.059/1 niṣṭhyuto mūtrito vājñair bahudhaivaṃ prakampitaḥ<BR>
BhP_11.22.059/3 śreyas-kāmaḥ kṛcchra-gata ātmanātmānam uddharet<BR>
BhP_11.22.060/0 śrī-uddhava uvāca<BR>
BhP_11.22.060/1 yathaivam anubudhyeyaṃ<BR>
BhP_11.22.060/2 vada no vadatāṃ vara<BR>
BhP_11.22.061/1 su-duḥṣaham imaṃ manya ātmany asad-atikramam<BR>
BhP_11.22.061/3 viduṣām api viśvātman prakṛtir hi balīyasī<BR>
BhP_11.22.061/5 ṛte tvad-dharma-niratān śāntāṃs te caraṇālayān<BR>
BhP_11.23.001/0 śrī-bādarāyaṇir uvāca<BR>
BhP_11.23.001/1 sa evam āśaṃsita uddhavena bhāgavata-mukhyena dāśārha-mukhyaḥ<BR>
BhP_11.23.001/3 sabhājayan bhṛtya-vaco mukundas tam ābabhāṣe śravaṇīya-vīryaḥ<BR>
BhP_11.23.002/0 śrī-bhagavān uvāca<BR>
BhP_11.23.002/1 bārhaspatya sa nāsty atra sādhur vai durjaneritaiḥ<BR>
BhP_11.23.002/3 duraktair bhinnam ātmānaṃ yaḥ samādhātum īśvaraḥ<BR>
BhP_11.23.003/1 na tathā tapyate viddhaḥ pumān bāṇais tu marma-gaiḥ<BR>
BhP_11.23.003/3 yathā tudanti marma-sthā hy asatāṃ paruṣeṣavaḥ<BR>
BhP_11.23.004/1 kathayanti mahat puṇyam itihāsam ihoddhava<BR>
BhP_11.23.004/3 tam ahaṃ varṇayiṣyāmi nibodha su-samāhitaḥ<BR>
BhP_11.23.005/1 kenacid bhikṣuṇā gītaṃ paribhūtena durjanaiḥ<BR>
BhP_11.23.005/3 smaratā dhṛti-yuktena vipākaṃ nija-karmaṇām<BR>
BhP_11.23.006/1 avantiṣu dvijaḥ kaścid āsīd āḍhyatamaḥ śriyā<BR>
BhP_11.23.006/3 vārtā-vṛttiḥ kadaryas tu kāmī lubdho 'ti-kopanaḥ<BR>
BhP_11.23.007/1 jñātayo 'tithayas tasya vāṅ-mātreṇāpi nārcitāḥ<BR>
BhP_11.23.007/3 śūnyāvasatha ātmāpi kāle kāmair anarcitaḥ<BR>
BhP_11.23.008/1 duhśīlasya kadaryasya druhyante putra-bāndhavāḥ<BR>
BhP_11.23.008/3 dārā duhitaro bhṛtyā viṣaṇṇā nācaran priyam<BR>
BhP_11.23.009/1 tasyaivaṃ yakṣa-vittasya cyutasyobhaya-lokataḥ<BR>
BhP_11.23.009/3 dharma-kāma-vihīnasya cukrudhuḥ pañca-bhāginaḥ<BR>
BhP_11.23.010/1 tad-avadhyāna-visrasta- puṇya-skandhasya bhūri-da<BR>
BhP_11.23.010/3 artho 'py agacchan nidhanaṃ bahv-āyāsa-pariśramaḥ<BR>
BhP_11.23.011/1 jñātyo jagṛhuḥ kiñcit kiñcid dasyava uddhava<BR>
BhP_11.23.011/3 daivataḥ kālataḥ kiñcid brahma-bandhor nṛ-pārthivāt<BR>
BhP_11.23.012/1 sa evaṃ draviṇe naṣṭe dharma-kāma-vivarjitaḥ<BR>
BhP_11.23.012/3 upekṣitaś ca sva-janaiś cintām āpa duratyayām<BR>
BhP_11.23.013/1 tasyaivaṃ dhyāyato dīrghaṃ naṣṭa-rāyas tapasvinaḥ<BR>
BhP_11.23.013/3 khidyato bāṣpa-kaṇṭhasya nirvedaḥ su-mahān abhūt<BR>
BhP_11.23.014/1 sa cāhedam aho kaṣṭaṃ vṛthātmā me 'nutāpitaḥ<BR>
BhP_11.23.014/3 na dharmāya na kāmāya yasyārthāyāsa īdṛśaḥ<BR>
BhP_11.23.015/1 prāyeṇāthāḥ kadaryāṇāṃ na sukhāya kadācana<BR>
BhP_11.23.015/3 iha cātmopatāpāya mṛtasya narakāya ca<BR>
BhP_11.23.016/1 yaśo yaśasvināṃ śuddhaṃ ślāghyā ye guṇināṃ guṇāḥ<BR>
BhP_11.23.016/3 lobhaḥ sv-alpo 'pi tān hanti śvitro rūpam ivepsitam<BR>
BhP_11.23.017/1 arthasya sādhane siddhe utkarṣe rakṣaṇe vyaye<BR>
BhP_11.23.017/3 nāśopabhoga āyāsas trāsaś cintā bhramo nṛṇām<BR>
BhP_11.23.018/1 steyaṃ hiṃsānṛtaṃ dambhaḥ kāmaḥ krodhaḥ smayo madaḥ<BR>
BhP_11.23.018/3 bhedo vairam aviśvāsaḥ saṃspardhā vyasanāni ca<BR>
BhP_11.23.019/1 ete pañcadaśānarthā hy artha-mūlā matā nṛṇām<BR>
BhP_11.23.019/3 tasmād anartham arthākhyaṃ śreyo-'rthī dūratas tyajet<BR>
BhP_11.23.020/1 bhidyante bhrātaro dārāḥ pitaraḥ suhṛdas tathā<BR>
BhP_11.23.020/3 ekāsnigdhāḥ kākiṇinā sadyaḥ sarve 'rayaḥ kṛtāḥ<BR>
BhP_11.23.021/1 arthenālpīyasā hy ete saṃrabdhā dīpta-manyavaḥ<BR>
BhP_11.23.021/3 tyajanty āśu spṛdho ghnanti sahasotsṛjya sauhṛdam<BR>
BhP_11.23.022/1 labdhvā janmāmara-prārthyaṃ mānuṣyaṃ tad dvijāgryatām<BR>
BhP_11.23.022/3 tad anādṛtya ye svārthaṃ ghnanti yānty aśubhāṃ gatim<BR>
BhP_11.23.023/1 svargāpavargayor dvāraṃ prāpya lokam imaṃ pumān<BR>
BhP_11.23.023/3 draviṇe ko 'nuṣajjeta martyo 'narthasya dhāmani<BR>
BhP_11.23.024/1 devarṣi-pitṛ-bhūtāni jñātīn bandhūṃś ca bhāginaḥ<BR>
BhP_11.23.024/3 asaṃvibhajya cātmānaṃ yakṣa-vittaḥ pataty adhaḥ<BR>
BhP_11.23.025/1 vyarthayārthehayā vittaṃ pramattasya vayo balam<BR>
BhP_11.23.025/3 kuśalā yena sidhyanti jaraṭhaḥ kiṃ nu sādhaye<BR>
BhP_11.23.026/1 kasmāt saṅkliśyate vidvān vyarthayārthehayāsakṛt<BR>
BhP_11.23.026/3 kasyacin māyayā nūnaṃ loko 'yaṃ su-vimohitaḥ<BR>
BhP_11.23.027/1 kiṃ dhanair dhana-dair vā kiṃ kāmair vā kāma-dair uta<BR>
BhP_11.23.027/3 mṛtyunā grasyamānasya karmabhir vota janma-daiḥ<BR>
BhP_11.23.028/1 nūnaṃ me bhagavāṃs tuṣṭaḥ sarva-deva-mayo hariḥ<BR>
BhP_11.23.028/3 yena nīto daśām etāṃ nirvedaś cātmanaḥ plavaḥ<BR>
BhP_11.23.029/1 so 'haṃ kālāvaśeṣeṇa śoṣayiṣye 'ṅgam ātmanaḥ<BR>
BhP_11.23.029/3 apramatto 'khila-svārthe yadi syāt siddha ātmani<BR>
BhP_11.23.030/1 tatra mām anumoderan devās tri-bhuvaneśvarāḥ<BR>
BhP_11.23.030/3 muhūrtena brahma-lokaṃ khaṭvāṅgaḥ samasādhayat<BR>
BhP_11.23.031/0 śrī-bhagavān uvāca<BR>
BhP_11.23.031/1 ity abhipretya manasā hy āvantyo dvija-sattamaḥ<BR>
BhP_11.23.031/3 unmucya hṛdaya-granthīn śānto bhikṣur abhūn muniḥ<BR>
BhP_11.23.032/1 sa cacāra mahīm etāṃ saṃyatātmendriyānilaḥ<BR>
BhP_11.23.032/3 bhikṣārthaṃ nagara-grāmān asaṅgo 'lakṣito 'viśat<BR>
BhP_11.23.033/1 taṃ vai pravayasaṃ bhikṣum avadhūtam asaj-janāḥ<BR>
BhP_11.23.033/3 dṛṣṭvā paryabhavan bhadra bahvībhiḥ paribhūtibhiḥ<BR>
BhP_11.23.034/1 kecit tri-veṇuṃ jagṛhur eke pātraṃ kamaṇḍalum<BR>
BhP_11.23.034/3 pīṭhaṃ caike 'kṣa-sūtraṃ ca kanthāṃ cīrāṇi kecana<BR>
BhP_11.23.034/5 pradāya ca punas tāni darśitāny ādadur muneḥ<BR>
BhP_11.23.035/1 annaṃ ca bhaikṣya-sampannaṃ bhuñjānasya sarit-taṭe<BR>
BhP_11.23.035/3 mūtrayanti ca pāpiṣṭhāḥ ṣṭhīvanty asya ca mūrdhani<BR>
BhP_11.23.036/1 yata-vācaṃ vācayanti tāḍayanti na vakti cet<BR>
BhP_11.23.036/3 tarjayanty apare vāgbhiḥ steno 'yam iti vādinaḥ<BR>
BhP_11.23.036/5 badhnanti rajjvā taṃ kecid badhyatāṃ badhyatām iti<BR>
BhP_11.23.037/1 kṣipanty eke 'vajānanta eṣa dharma-dhvajaḥ śaṭhaḥ<BR>
BhP_11.23.037/3 kṣīṇa-vitta imāṃ vṛttim agrahīt sva-janojjhitaḥ<BR>
BhP_11.23.038/1 aho eṣa mahā-sāro dhṛtimān giri-rāḍ iva<BR>
BhP_11.23.038/3 maunena sādhayaty arthaṃ baka-vad dṛḍha-niścayaḥ<BR>
BhP_11.23.039/1 ity eke vihasanty enam eke durvātayanti ca<BR>
BhP_11.23.039/3 taṃ babandhur nirurudhur yathā krīḍanakaṃ dvijam<BR>
BhP_11.23.040/1 evaṃ sa bhautikaṃ duḥkhaṃ daivikaṃ daihikaṃ ca yat<BR>
BhP_11.23.040/3 bhoktavyam ātmano diṣṭaṃ prāptaṃ prāptam abudhyata<BR>
BhP_11.23.041/1 paribhūta imāṃ gāthām agāyata narādhamaiḥ<BR>
BhP_11.23.041/3 pātayadbhiḥ sva dharma-stho dhṛtim āsthāya sāttvikīm<BR>
BhP_11.23.042/0 dvija uvāca<BR>
BhP_11.23.042/1 nāyaṃ jano me sukha-duḥkha-hetur na devatātmā graha-karma-kālāḥ<BR>
BhP_11.23.042/3 manaḥ paraṃ kāraṇam āmananti saṃsāra-cakraṃ parivartayed yat<BR>
BhP_11.23.043/1 mano guṇān vai sṛjate balīyas tataś ca karmāṇi vilakṣaṇāni<BR>
BhP_11.23.043/3 śuklāni kṛṣṇāny atha lohitāni tebhyaḥ sa-varṇāḥ sṛtayo bhavanti<BR>
BhP_11.23.044/1 anīha ātmā manasā samīhatā hiraṇ-mayo mat-sakha udvicaṣṭe<BR>
BhP_11.23.044/3 manaḥ sva-liṅgaṃ parigṛhya kāmān juṣan nibaddho guṇa-saṅgato 'sau<BR>
BhP_11.23.045/1 dānaṃ sva-dharmo niyamo yamaś ca śrutaṃ ca karmāṇi ca sad-vratāni<BR>
BhP_11.23.045/3 sarve mano-nigraha-lakṣaṇāntāḥ paro hi yogo manasaḥ samādhiḥ<BR>
BhP_11.23.046/1 samāhitaṃ yasya manaḥ praśāntaṃ dānādibhiḥ kiṃ vada tasya kṛtyam<BR>
BhP_11.23.046/3 asaṃyataṃ yasya mano vinaśyad dānādibhiś ced aparaṃ kim ebhiḥ<BR>
BhP_11.23.047/1 mano-vaśe 'nye hy abhavan sma devā manaś ca nānyasya vaśaṃ sameti<BR>
BhP_11.23.047/3 bhīṣmo hi devaḥ sahasaḥ sahīyān yuñjyād vaśe taṃ sa hi deva-devaḥ<BR>
BhP_11.23.048/1 tam durjayaṃ śatrum asahya-vegam arun-tudaṃ tan na vijitya kecit<BR>
BhP_11.23.048/3 kurvanty asad-vigraham atra martyair mitrāṇy udāsīna-ripūn vimūḍhāḥ<BR>
BhP_11.23.049/1 dehaṃ mano-mātram imaṃ gṛhītvā mamāham ity andha-dhiyo manuṣyāḥ<BR>
BhP_11.23.049/3 eṣo 'ham anyo 'yam iti bhrameṇa duranta-pāre tamasi bhramanti<BR>
BhP_11.23.050/1 janas tu hetuḥ sukha-duḥkhayoś cet kim ātmanaś cātra hi bhaumayos tat<BR>
BhP_11.23.050/3 jihvāṃ kvacit sandaśati sva-dadbhis tad-vedanāyāṃ katamāya kupyet<BR>
BhP_11.23.051/1 duḥkhasya hetur yadi devatās tu kim ātmanas tatra vikārayos tat<BR>
BhP_11.23.051/3 yad aṅgam aṅgena nihanyate kvacit krudhyeta kasmai puruṣaḥ sva-dehe<BR>
BhP_11.23.052/1 ātmā yadi syāt sukha-duḥkha-hetuḥ kim anyatas tatra nija-svabhāvaḥ<BR>
BhP_11.23.052/3 na hy ātmano 'nyad yadi tan mṛṣā syāt krudhyeta kasmān na sukhaṃ na duḥkham<BR>
BhP_11.23.053/1 grahā nimittaṃ sukha-duḥkhayoś cet kim ātmano 'jasya janasya te vai<BR>
BhP_11.23.053/3 grahair grahasyaiva vadanti pīḍāṃ krudhyeta kasmai puruṣas tato 'nyaḥ<BR>
BhP_11.23.054/1 karmāstu hetuḥ sukha-duḥkhayoś cet kim ātmanas tad dhi jaḍājaḍatve<BR>
BhP_11.23.054/3 dehas tv acit puruṣo 'yaṃ suparṇaḥ krudhyeta kasmai na hi karma mūlam<BR>
BhP_11.23.055/1 kālas tu hetuḥ sukha-duḥkhayoś cet kim ātmanas tatra tad-ātmako 'sau<BR>
BhP_11.23.055/3 nāgner hi tāpo na himasya tat syāt krudhyeta kasmai na parasya dvandvam<BR>
BhP_11.23.056/1 na kenacit kvāpi kathañcanāsya dvandvoparāgaḥ parataḥ parasya<BR>
BhP_11.23.056/3 yathāhamaḥ saṃsṛti-rūpiṇaḥ syād evaṃ prabuddho na bibheti bhūtaiḥ<BR>
BhP_11.23.057/1 etāṃ sa āsthāya parātma-niṣṭhām adhyāsitāṃ pūrvatamair maharṣibhiḥ<BR>
BhP_11.23.057/3 ahaṃ tariṣyāmi duranta-pāraṃ tamo mukundāṅghri-niṣevayaiva<BR>
BhP_11.23.058/0 śrī-bhagavān uvāca<BR>
BhP_11.23.058/1 nirvidya naṣṭa-draviṇe gata-klamaḥ pravrajya gāṃ paryaṭamāna ittham<BR>
BhP_11.23.058/3 nirākṛto 'sadbhir api sva-dharmād akampito 'mūṃ munir āha gāthām<BR>
BhP_11.23.059/1 sukha-duḥkha-prado nānyaḥ puruṣasyātma-vibhramaḥ<BR>
BhP_11.23.059/3 mitrodāsīna-ripavaḥ saṃsāras tamasaḥ kṛtaḥ<BR>
BhP_11.23.060/1 tasmāt sarvātmanā tāta nigṛhāṇa mano dhiyā<BR>
BhP_11.23.060/3 mayy āveśitayā yukta etāvān yoga-saṅgrahaḥ<BR>
BhP_11.23.061/1 ya etāṃ bhikṣuṇā gītāṃ brahma-niṣṭhāṃ samāhitaḥ<BR>
BhP_11.23.061/3 dhārayañ chrāvayañ chṛṇvan dvandvair naivābhibhūyate<BR>
BhP_11.24.001/0 śrī-bhagavān uvāca<BR>
BhP_11.24.001/1 atha te sampravakṣyāmi sāṅkhyaṃ pūrvair viniścitam<BR>
BhP_11.24.001/3 yad vijñāya pumān sadyo jahyād vaikalpikaṃ bhramam<BR>
BhP_11.24.002/1 āsīj jñānam atho artha ekam evāvikalpitam<BR>
BhP_11.24.002/3 yadā viveka-nipuṇā ādau kṛta-yuge 'yuge<BR>
BhP_11.24.003/1 tan māyā-phala-rūpeṇa kevalaṃ nirvikalpitam<BR>
BhP_11.24.003/3 vāṅ-mano-'gocaraṃ satyaṃ dvidhā samabhavad bṛhat<BR>
BhP_11.24.004/1 tayor ekataro hy arthaḥ prakṛtiḥ sobhayātmikā<BR>
BhP_11.24.004/3 jñānaṃ tv anyatamo bhāvaḥ puruṣaḥ so 'bhidhīyate<BR>
BhP_11.24.005/1 tamo rajaḥ sattvam iti prakṛter abhavan guṇāḥ<BR>
BhP_11.24.005/3 mayā prakṣobhyamāṇāyāḥ puruṣānumatena ca<BR>
BhP_11.24.006/1 tebhyaḥ samabhavat sūtraṃ mahān sūtreṇa saṃyutaḥ<BR>
BhP_11.24.006/3 tato vikurvato jāto yo 'haṅkāro vimohanaḥ<BR>
BhP_11.24.007/1 vaikārikas taijasaś ca tāmasaś cety ahaṃ tri-vṛt<BR>
BhP_11.24.007/3 tan-mātrendriya-manasāṃ kāraṇaṃ cid-acin-mayaḥ<BR>
BhP_11.24.008/1 arthas tan-mātrikāj jajñe tāmasād indriyāṇi ca<BR>
BhP_11.24.008/3 taijasād devatā āsann ekādaśa ca vaikṛtāt<BR>
BhP_11.24.009/1 mayā sañcoditā bhāvāḥ sarve saṃhatya-kāriṇaḥ<BR>
BhP_11.24.009/3 aṇḍam utpādayām āsur mamāyatanam uttamam<BR>
BhP_11.24.010/1 tasminn ahaṃ samabhavam aṇḍe salila-saṃsthitau<BR>
BhP_11.24.010/3 mama nābhyām abhūt padmaṃ viśvākhyaṃ tatra cātma-bhūḥ<BR>
BhP_11.24.011/1 so 'sṛjat tapasā yukto rajasā mad-anugrahāt<BR>
BhP_11.24.011/3 lokān sa-pālān viśvātmā bhūr bhuvaḥ svar iti tridhā<BR>
BhP_11.24.012/1 devānām oka āsīt svar bhūtānāṃ ca bhuvaḥ padam<BR>
BhP_11.24.012/3 martyādīnāṃ ca bhūr lokaḥ siddhānāṃ tritayāt param<BR>
BhP_11.24.013/1 adho 'surāṇāṃ nāgānāṃ bhūmer oko 'sṛjat prabhuḥ<BR>
BhP_11.24.013/3 tri-lokyāṃ gatayaḥ sarvāḥ karmaṇāṃ tri-guṇātmanām<BR>
BhP_11.24.014/1 yogasya tapasaś caiva nyāsasya gatayo 'malāḥ<BR>
BhP_11.24.014/3 mahar janas tapaḥ satyaṃ bhakti-yogasya mad-gatiḥ<BR>
BhP_11.24.015/1 mayā kālātmanā dhātrā karma-yuktam idaṃ jagat<BR>
BhP_11.24.015/3 guṇa-pravāha etasminn unmajjati nimajjati<BR>
BhP_11.24.016/1 aṇur bṛhat kṛśaḥ sthūlo yo yo bhāvaḥ prasidhyati<BR>
BhP_11.24.016/3 sarvo 'py ubhaya-saṃyuktaḥ prakṛtyā puruṣeṇa ca<BR>
BhP_11.24.017/1 yas tu yasyādir antaś ca sa vai madhyaṃ ca tasya san<BR>
BhP_11.24.017/3 vikāro vyavahārārtho yathā taijasa-pārthivāḥ<BR>
BhP_11.24.018/1 yad upādāya pūrvas tu bhāvo vikurute 'param<BR>
BhP_11.24.018/3 ādir anto yadā yasya tat satyam abhidhīyate<BR>
BhP_11.24.019/1 prakṛtir yasyopādānam ādhāraḥ puruṣaḥ paraḥ<BR>
BhP_11.24.019/3 sato 'bhivyañjakaḥ kālo brahma tat tritayaṃ tv aham<BR>
BhP_11.24.020/1 sargaḥ pravartate tāvat paurvāparyeṇa nityaśaḥ<BR>
BhP_11.24.020/3 mahān guṇa-visargārthaḥ sthity-anto yāvad īkṣaṇam<BR>
BhP_11.24.021/1 virāṇ mayāsādyamāno loka-kalpa-vikalpakaḥ<BR>
BhP_11.24.021/3 pañcatvāya viśeṣāya kalpate bhuvanaiḥ saha<BR>
BhP_11.24.022/1 anne pralīyate martyam annaṃ dhānāsu līyate<BR>
BhP_11.24.022/3 dhānā bhūmau pralīyante bhūmir gandhe pralīyate<BR>
BhP_11.24.023/1 apsu pralīyate gandha āpaś ca sva-guṇe rase<BR>
BhP_11.24.023/3 līyate jyotiṣi raso jyotī rūpe pralīyate<BR>
BhP_11.24.024/1 rūpaṃ vāyau sa ca sparśe līyate so 'pi cāmbare<BR>
BhP_11.24.024/3 ambaraṃ śabda-tan-mātra indriyāṇi sva-yoniṣu<BR>
BhP_11.24.025/1 yonir vaikārike saumya līyate manasīśvare<BR>
BhP_11.24.025/3 śabdo bhūtādim apyeti bhūtādir mahati prabhuḥ<BR>
BhP_11.24.026/1 sa līyate mahān sveṣu guṇesu guṇa-vattamaḥ<BR>
BhP_11.24.026/3 te 'vyakte sampralīyante tat kāle līyate 'vyaye<BR>
BhP_11.24.027/1 kālo māyā-maye jīve jīva ātmani mayy aje<BR>
BhP_11.24.027/3 ātmā kevala ātma-stho vikalpāpāya-lakṣaṇaḥ<BR>
BhP_11.24.028/1 evam anvīkṣamāṇasya kathaṃ vaikalpiko bhramaḥ<BR>
BhP_11.24.028/3 manaso hṛdi tiṣṭheta vyomnīvārkodaye tamaḥ<BR>
BhP_11.24.029/1 eṣa sāṅkhya-vidhiḥ proktaḥ saṃśaya-granthi-bhedanaḥ<BR>
BhP_11.24.029/3 pratilomānulomābhyāṃ parāvara-dṛśa mayā<BR>
BhP_11.25.001/0 śrī-bhagavān uvāca<BR>
BhP_11.25.001/1 guṇānām asammiśrāṇāṃ pumān yena yathā bhavet<BR>
BhP_11.25.001/3 tan me puruṣa-varyedam upadhāraya śaṃsataḥ<BR>
BhP_11.25.002/1 śamo damas titikṣekṣā tapaḥ satyaṃ dayā smṛtiḥ<BR>
BhP_11.25.002/3 tuṣṭis tyāgo 'spṛhā śraddhā hrīr dayādiḥ sva-nirvṛtiḥ<BR>
BhP_11.25.003/1 kāma īhā madas tṛṣṇā stambha āśīr bhidā sukham<BR>
BhP_11.25.003/3 madotsāho yaśaḥ-prītir hāsyaṃ vīryaṃ balodyamaḥ<BR>
BhP_11.25.004/1 krodho lobho 'nṛtaṃ hiṃsā yācñā dambhaḥ klamaḥ kaliḥ<BR>
BhP_11.25.004/3 śoka-mohau viṣādārtī nidrāśā bhīr anudyamaḥ<BR>
BhP_11.25.005/1 sattvasya rajasaś caitās tamasaś cānupūrvaśaḥ<BR>
BhP_11.25.005/3 vṛttayo varṇita-prāyāḥ sannipātam atho śṛṇu<BR>
BhP_11.25.006/1 sannipātas tv aham iti mamety uddhava yā matiḥ<BR>
BhP_11.25.006/3 vyavahāraḥ sannipāto mano-mātrendriyāsubhiḥ<BR>
BhP_11.25.007/1 dharme cārthe ca kāme ca yadāsau pariniṣṭhitaḥ<BR>
BhP_11.25.007/3 guṇānāṃ sannikarṣo 'yaṃ śraddhā-rati-dhanāvahaḥ<BR>
BhP_11.25.008/1 pravṛtti-lakṣaṇe niṣṭhā pumān yarhi gṛhāśrame<BR>
BhP_11.25.008/3 sva-dharme cānu tiṣṭheta guṇānāṃ samitir hi sā<BR>
BhP_11.25.009/1 puruṣaṃ sattva-saṃyuktam anumīyāc chamādibhiḥ<BR>
BhP_11.25.009/3 kāmādibhī rajo-yuktaṃ krodhādyais tamasā yutam<BR>
BhP_11.25.010/1 yadā bhajati māṃ bhaktyā nirapekṣaḥ sva-karmabhiḥ<BR>
BhP_11.25.010/3 taṃ sattva-prakṛtiṃ vidyāt puruṣaṃ striyam eva vā<BR>
BhP_11.25.011/1 yadā āśiṣa āśāsya māṃ bhajeta sva-karmabhiḥ<BR>
BhP_11.25.011/3 taṃ rajaḥ-prakṛtiṃ vidyāt hiṃsām āśāsya tāmasam<BR>
BhP_11.25.012/1 sattvaṃ rajas tama iti guṇā jīvasya naiva me<BR>
BhP_11.25.012/3 citta-jā yais tu bhūtānāṃ sajjamāno nibadhyate<BR>
BhP_11.25.013/1 yadetarau jayet sattvaṃ bhāsvaraṃ viśadaṃ śivam<BR>
BhP_11.25.013/3 tadā sukhena yujyeta dharma-jñānādibhiḥ pumān<BR>
BhP_11.25.014/1 yadā jayet tamaḥ sattvaṃ rajaḥ saṅgaṃ bhidā calam<BR>
BhP_11.25.014/3 tadā duḥkhena yujyeta karmaṇā yaśasā śriyā<BR>
BhP_11.25.015/1 yadā jayed rajaḥ sattvaṃ tamo mūḍhaṃ layaṃ jaḍam<BR>
BhP_11.25.015/3 yujyeta śoka-mohābhyāṃ nidrayā hiṃsayāśayā<BR>
BhP_11.25.016/1 yadā cittaṃ prasīdeta indriyāṇāṃ ca nirvṛtiḥ<BR>
BhP_11.25.016/3 dehe 'bhayaṃ mano-'saṅgaṃ tat sattvaṃ viddhi mat-padam<BR>
BhP_11.25.017/1 vikurvan kriyayā cā-dhīr anivṛttiś ca cetasām<BR>
BhP_11.25.017/3 gātrāsvāsthyaṃ mano bhrāntaṃ raja etair niśāmaya<BR>
BhP_11.25.018/1 sīdac cittaṃ vilīyeta cetaso grahaṇe 'kṣamam<BR>
BhP_11.25.018/3 mano naṣṭaṃ tamo glānis tamas tad upadhāraya<BR>
BhP_11.25.019/1 edhamāne guṇe sattve devānāṃ balam edhate<BR>
BhP_11.25.019/3 asurāṇāṃ ca rajasi tamasy uddhava rakṣasām<BR>
BhP_11.25.020/1 sattvāj jāgaraṇaṃ vidyād rajasā svapnam ādiśet<BR>
BhP_11.25.020/3 prasvāpaṃ tamasā jantos turīyaṃ triṣu santatam<BR>
BhP_11.25.021/1 upary upari gacchanti sattvena brāhmaṇā janāḥ<BR>
BhP_11.25.021/3 tamasādho 'dha ā-mukhyād rajasāntara-cāriṇaḥ<BR>
BhP_11.25.022/1 sattve pralīnāḥ svar yānti nara-lokaṃ rajo-layāḥ<BR>
BhP_11.25.022/3 tamo-layās tu nirayaṃ yānti mām eva nirguṇāḥ<BR>
BhP_11.25.023/1 mad-arpaṇaṃ niṣphalaṃ vā sāttvikaṃ nija-karma tat<BR>
BhP_11.25.023/3 rājasaṃ phala-saṅkalpaṃ hiṃsā-prāyādi tāmasam<BR>
BhP_11.25.024/1 kaivalyaṃ sāttvikaṃ jñānaṃ rajo vaikalpikaṃ ca yat<BR>
BhP_11.25.024/3 prākṛtaṃ tāmasaṃ jñānaṃ man-niṣṭhaṃ nirguṇaṃ smṛtam<BR>
BhP_11.25.025/1 vanaṃ tu sāttviko vāso grāmo rājasa ucyate<BR>
BhP_11.25.025/3 tāmasaṃ dyūta-sadanaṃ man-niketaṃ tu nirguṇam<BR>
BhP_11.25.026/1 sāttvikaḥ kārako 'saṅgī rāgāndho rājasaḥ smṛtaḥ<BR>
BhP_11.25.026/3 tāmasaḥ smṛti-vibhraṣṭo nirguṇo mad-apāśrayaḥ<BR>
BhP_11.25.027/1 sāttviky ādhyātmikī śraddhā karma-śraddhā tu rājasī<BR>
BhP_11.25.027/3 tāmasy adharme yā śraddhā mat-sevāyāṃ tu nirguṇā<BR>
BhP_11.25.028/1 pathyaṃ pūtam anāyastam āhāryaṃ sāttvikaṃ smṛtam<BR>
BhP_11.25.028/3 rājasaṃ cendriya-preṣṭhaṃ tāmasaṃ cārti-dāśuci<BR>
BhP_11.25.029/1 sāttvikaṃ sukham ātmotthaṃ viṣayotthaṃ tu rājasam<BR>
BhP_11.25.029/3 tāmasaṃ moha-dainyotthaṃ nirguṇaṃ mad-apāśrayam<BR>
BhP_11.25.030/1 dravyaṃ deśaḥ phalaṃ kālo jñānaṃ karma ca kārakaḥ<BR>
BhP_11.25.030/3 śraddhāvasthākṛtir niṣṭhā trai-guṇyaḥ sarva eva hi<BR>
BhP_11.25.031/1 sarve guṇa-mayā bhāvāḥ puruṣāvyakta-dhiṣṭhitāḥ<BR>
BhP_11.25.031/3 dṛṣṭaṃ śrutaṃ anudhyātaṃ buddhyā vā puruṣarṣabha<BR>
BhP_11.25.032/1 etāḥ saṃsṛtayaḥ puṃso guṇa-karma-nibandhanāḥ<BR>
BhP_11.25.032/3 yeneme nirjitāḥ saumya guṇā jīvena citta-jāḥ<BR>
BhP_11.25.032/5 bhakti-yogena man-niṣṭho mad-bhāvāya prapadyate<BR>
BhP_11.25.033/1 tasmād deham imaṃ labdhvā jñāna-vijñāna-sambhavam<BR>
BhP_11.25.033/3 guṇa-saṅgaṃ vinirdhūya māṃ bhajantu vicakṣaṇāḥ<BR>
BhP_11.25.034/1 niḥsaṅgo māṃ bhajed vidvān apramatto jitendriyaḥ<BR>
BhP_11.25.034/3 rajas tamaś cābhijayet sattva-saṃsevayā muniḥ<BR>
BhP_11.25.035/1 sattvaṃ cābhijayed yukto nairapekṣyeṇa śānta-dhīḥ<BR>
BhP_11.25.035/3 sampadyate guṇair mukto jīvo jīvaṃ vihāya mām<BR>
BhP_11.25.036/1 jīvo jīva-vinirmukto guṇaiś cāśaya-sambhavaiḥ<BR>
BhP_11.25.036/3 mayaiva brahmaṇā pūrṇo na bahir nāntaraś caret<BR>
BhP_11.26.001/0 śrī-bhagavān uvāca<BR>
BhP_11.26.001/1 mal-lakṣaṇam imaṃ kāyaṃ labdhvā mad-dharma āsthitaḥ<BR>
BhP_11.26.001/3 ānandaṃ paramātmānam ātma-sthaṃ samupaiti mām<BR>
BhP_11.26.002/1 guṇa-mayyā jīva-yonyā vimukto jñāna-niṣṭhayā<BR>
BhP_11.26.002/3 guṇeṣu māyā-mātreṣu dṛśyamāneṣv avastutaḥ<BR>
BhP_11.26.002/5 vartamāno 'pi na pumān yujyate 'vastubhir guṇaiḥ<BR>
BhP_11.26.003/1 saṅgaṃ na kuryād asatāṃ śiśnodara-tṛpāṃ kvacit<BR>
BhP_11.26.003/3 tasyānugas tamasy andhe pataty andhānugāndha-vat<BR>
BhP_11.26.004/1 ailaḥ samrāḍ imāṃ gāthām agāyata bṛhac-chravāḥ<BR>
BhP_11.26.004/3 urvaśī-virahān muhyan nirviṇṇaḥ śoka-saṃyame<BR>
BhP_11.26.005/1 tyaktvātmānaṃ vrayantīṃ tāṃ nagna unmatta-van nṛpaḥ<BR>
BhP_11.26.005/3 vilapann anvagāj jāye ghore tiṣṭheti viklavaḥ<BR>
BhP_11.26.006/1 kāmān atṛpto 'nujuṣan kṣullakān varṣa-yāminīḥ<BR>
BhP_11.26.006/3 na veda yāntīr nāyāntīr urvaśy-ākṛṣṭa-cetanaḥ<BR>
BhP_11.26.007/0 aila uvāca<BR>
BhP_11.26.007/1 aho me moha-vistāraḥ kāma-kaśmala-cetasaḥ<BR>
BhP_11.26.007/3 devyā gṛhīta-kaṇṭhasya nāyuḥ-khaṇḍā ime smṛtāḥ<BR>
BhP_11.26.008/1 nāhaṃ vedābhinirmuktaḥ sūryo vābhyudito 'muyā<BR>
BhP_11.26.008/3 mūṣito varṣa-pūgānāṃ batāhāni gatāny uta<BR>
BhP_11.26.009/1 aho me ātma-sammoho yenātmā yoṣitāṃ kṛtaḥ<BR>
BhP_11.26.009/3 krīḍā-mṛgaś cakravartī naradeva-śikhāmaṇiḥ<BR>
BhP_11.26.010/1 sa-paricchadam ātmānaṃ hitvā tṛṇam iveśvaram<BR>
BhP_11.26.010/3 yāntīṃ striyaṃ cānvagamaṃ nagna unmatta-vad rudan<BR>
BhP_11.26.011/1 kutas tasyānubhāvaḥ syāt teja īśatvam eva vā<BR>
BhP_11.26.011/3 yo 'nvagacchaṃ striyaṃ yāntīṃ khara-vat pāda-tāḍitaḥ<BR>
BhP_11.26.012/1 kiṃ vidyayā kiṃ tapasā kiṃ tyāgena śrutena vā<BR>
BhP_11.26.012/3 kiṃ viviktena maunena strībhir yasya mano hṛtam<BR>
BhP_11.26.013/1 svārthasyākovidaṃ dhiṅ māṃ mūrkhaṃ paṇḍita-māninam<BR>
BhP_11.26.013/3 yo 'ham īśvaratāṃ prāpya strībhir go-khara-vaj jitaḥ<BR>
BhP_11.26.014/1 sevato varṣa-pūgān me urvaśyā adharāsavam<BR>
BhP_11.26.014/3 na tṛpyaty ātma-bhūḥ kāmo vahnir āhutibhir yathā<BR>
BhP_11.26.015/1 puṃścalyāpahṛtaṃ cittaṃ ko nv anyo mocituṃ prabhuḥ<BR>
BhP_11.26.015/3 ātmārāmeśvaram ṛte bhagavantam adhokṣajam<BR>
BhP_11.26.016/1 bodhitasyāpi devyā me sūkta-vākyena durmateḥ<BR>
BhP_11.26.016/3 mano-gato mahā-moho nāpayāty ajitātmanaḥ<BR>
BhP_11.26.017/1 kim etayā no 'pakṛtaṃ rajjvā vā sarpa-cetasaḥ<BR>
BhP_11.26.017/3 draṣṭuḥ svarūpāviduṣo yo 'haṃ yad ajitendriyaḥ<BR>
BhP_11.26.018/1 kvāyaṃ malīmasaḥ kāyo daurgandhyādy-ātmako 'śuciḥ<BR>
BhP_11.26.018/3 kva guṇāḥ saumanasyādyā hy adhyāso 'vidyayā kṛtaḥ<BR>
BhP_11.26.019/1 pitroḥ kiṃ svaṃ nu bhāryāyāḥ svāmino 'gneḥ śva-gṛdhrayoḥ<BR>
BhP_11.26.019/3 kim ātmanaḥ kiṃ suhṛdām iti yo nāvasīyate<BR>
BhP_11.26.020/1 tasmin kalevare 'medhye tuccha-niṣṭhe viṣajjate<BR>
BhP_11.26.020/3 aho su-bhadraṃ su-nasaṃ su-smitaṃ ca mukhaṃ striyaḥ<BR>
BhP_11.26.021/1 tvaṅ-māṃsa-rudhira-snāyu- medo-majjāsthi-saṃhatau<BR>
BhP_11.26.021/3 viṇ-mūtra-pūye ramatāṃ kṛmīṇāṃ kiyad antaram<BR>
BhP_11.26.022/1 athāpi nopasajjeta strīṣu straiṇeṣu cārtha-vit<BR>
BhP_11.26.022/3 viṣayendriya-saṃyogān manaḥ kṣubhyati nānyathā<BR>
BhP_11.26.023/1 adṛṣṭād aśrutād bhāvān na bhāva upajāyate<BR>
BhP_11.26.023/3 asamprayuñjataḥ prāṇān śāmyati stimitaṃ manaḥ<BR>
BhP_11.26.024/1 tasmāt saṅgo na kartavyaḥ strīṣu straiṇeṣu cendriyaiḥ<BR>
BhP_11.26.024/3 viduṣāṃ cāpy avisrabdhaḥ ṣaḍ-vargaḥ kim u mādṛśām<BR>
BhP_11.26.025/0 śrī-bhagavān uvāca<BR>
BhP_11.26.025/1 evaṃ pragāyan nṛpa-deva-devaḥ sa urvaśī-lokam atho vihāya<BR>
BhP_11.26.025/3 ātmānam ātmany avagamya māṃ vai upāramaj jñāana-vidhūta-mohaḥ<BR>
BhP_11.26.026/1 tato duḥsaṅgam utsṛjya satsu sajjeta buddhimān<BR>
BhP_11.26.026/3 santa evāsya chindanti mano-vyāsaṅgam uktibhiḥ<BR>
BhP_11.26.027/1 santo 'napekṣā mac-cittāḥ praśāntāḥ sama-darśinaḥ<BR>
BhP_11.26.027/3 nirmamā nirahaṅkārā nirdvandvā niṣparigrahāḥ<BR>
BhP_11.26.028/1 teṣu nityaṃ mahā-bhāga mahā-bhāgeṣu mat-kathāḥ<BR>
BhP_11.26.028/3 sambhavanti hi tā nṝṇāṃ juṣatāṃ prapunanty agham<BR>
BhP_11.26.029/1 tā ye śṛṇvanti gāyanti hy anumodanti cādṛtāḥ<BR>
BhP_11.26.029/3 mat-parāḥ śraddadhānāś ca bhaktiṃ vindanti te mayi<BR>
BhP_11.26.030/1 bhaktiṃ labdhavataḥ sādhoḥ kim anyad avaśiṣyate<BR>
BhP_11.26.030/3 mayy ananta-guṇe brahmaṇy ānandānubhavātmani<BR>
BhP_11.26.031/1 yathopaśrayamāṇasya bhagavantaṃ vibhāvasum<BR>
BhP_11.26.031/3 śītaṃ bhayaṃ tamo 'pyeti sādhūn saṃsevatas tathā<BR>
BhP_11.26.032/1 nimajjyonmajjatāṃ ghore bhavābdhau paramāyaṇam<BR>
BhP_11.26.032/3 santo brahma-vidaḥ śāntā naur dṛḍhevāpsu majjatām<BR>
BhP_11.26.033/1 annaṃ hi prāṇināṃ prāṇa ārtānāṃ śaraṇaṃ tv aham<BR>
BhP_11.26.033/3 dharmo vittaṃ nṛṇāṃ pretya santo 'rvāg bibhyato 'raṇam<BR>
BhP_11.26.034/1 santo diśanti cakṣūṃsi bahir arkaḥ samutthitaḥ<BR>
BhP_11.26.034/3 devatā bāndhavāḥ santaḥ santa ātmāham eva ca<BR>
BhP_11.26.035/1 vaitasenas tato 'py evam urvaśyā loka-niṣpṛhaḥ<BR>
BhP_11.26.035/3 mukta-saṅgo mahīm etām ātmārāmaś cacāra ha<BR>
BhP_11.27.001/0 śrī-uddhava uvāca<BR>
BhP_11.27.001/1 kriyā-yogaṃ samācakṣva bhavad-ārādhanaṃ prabho<BR>
BhP_11.27.001/3 yasmāt tvāṃ ye yathārcanti sātvatāḥ sātvatarṣabha<BR>
BhP_11.27.002/1 etad vadanti munayo muhur niḥśreyasaṃ nṛṇām<BR>
BhP_11.27.002/3 nārado bhagavān vyāsa ācāryo 'ṅgirasaḥ sutaḥ<BR>
BhP_11.27.003/1 niḥsṛtaṃ te mukhāmbhojād yad āha bhagavān ajaḥ<BR>
BhP_11.27.003/3 putrebhyo bhṛgu-mukhyebhyo devyai ca bhagavān bhavaḥ<BR>
BhP_11.27.004/1 etad vai sarva-varṇānām āśramāṇāṃ ca sammatam<BR>
BhP_11.27.004/3 śreyasām uttamaṃ manye strī-śūdrāṇāṃ ca māna-da<BR>
BhP_11.27.005/1 etat kamala-patrākṣa karma-bandha-vimocanam<BR>
BhP_11.27.005/3 bhaktāya cānuraktāya brūhi viśveśvareśvara<BR>
BhP_11.27.006/0 śrī-bhagavān uvāca<BR>
BhP_11.27.006/1 na hy anto 'nanta-pārasya karma-kāṇḍasya coddhava<BR>
BhP_11.27.006/3 saṅkṣiptaṃ varṇayiṣyāmi yathāvad anupūrvaśaḥ<BR>
BhP_11.27.007/1 vaidikas tāntriko miśra iti me tri-vidho makhaḥ<BR>
BhP_11.27.007/3 trayāṇām īpsitenaiva vidhinā māṃ samarcaret<BR>
BhP_11.27.008/1 yadā sva-nigamenoktaṃ dvijatvaṃ prāpya pūruṣaḥ<BR>
BhP_11.27.008/3 yathā yajeta māṃ bhaktyā śraddhayā tan nibodha me<BR>
BhP_11.27.009/1 arcāyāṃ sthaṇḍile 'gnau vā sūrye vāpsu hṛdi dvijaḥ<BR>
BhP_11.27.009/3 dravyeṇa bhakti-yukto 'rcet sva-guruṃ mām amāyayā<BR>
BhP_11.27.010/1 pūrvaṃ snānaṃ prakurvīta dhauta-danto 'ṅga-śuddhaye<BR>
BhP_11.27.010/3 ubhayair api ca snānaṃ mantrair mṛd-grahaṇādinā<BR>
BhP_11.27.011/1 sandhyopāstyādi-karmāṇi vedenācoditāni me<BR>
BhP_11.27.011/3 pūjāṃ taiḥ kalpayet samyak- saṅkalpaḥ karma-pāvanīm<BR>
BhP_11.27.012/1 śailī dāru-mayī lauhī lepyā lekhyā ca saikatī<BR>
BhP_11.27.012/3 mano-mayī maṇi-mayī pratimāṣṭa-vidhā smṛtā<BR>
BhP_11.27.013/1 calācaleti dvi-vidhā pratiṣṭhā jīva-mandiram<BR>
BhP_11.27.013/3 udvāsāvāhane na staḥ sthirāyām uddhavārcane<BR>
BhP_11.27.014/1 asthirāyāṃ vikalpaḥ syāt sthaṇḍile tu bhaved dvayam<BR>
BhP_11.27.014/3 snapanaṃ tv avilepyāyām anyatra parimārjanam<BR>
BhP_11.27.015/1 dravyaiḥ prasiddhair mad-yāgaḥ pratimādiṣv amāyinaḥ<BR>
BhP_11.27.015/3 bhaktasya ca yathā-labdhair hṛdi bhāvena caiva hi<BR>
BhP_11.27.016/1 snānālaṅkaraṇaṃ preṣṭham arcāyām eva tūddhava<BR>
BhP_11.27.016/3 sthaṇḍile tattva-vinyāso vahnāv ājya-plutaṃ haviḥ<BR>
BhP_11.27.017/1 sūrye cābhyarhaṇaṃ preṣṭhaṃ salile salilādibhiḥ<BR>
BhP_11.27.017/3 śraddhayopāhṛtaṃ preṣṭhaṃ bhaktena mama vāry api<BR>
BhP_11.27.018/1 bhūry apy abhaktopāhṛtaṃ na me toṣāya kalpate<BR>
BhP_11.27.018/3 gandho dhūpaḥ sumanaso dīpo 'nnādyaṃ ca kiṃ punaḥ<BR>
BhP_11.27.019/1 śuciḥ sambhṛta-sambhāraḥ prāg-darbhaiḥ kalpitāsanaḥ<BR>
BhP_11.27.019/3 āsīnaḥ prāg udag vārced arcāyāṃ tv atha sammukhaḥ<BR>
BhP_11.27.020/1 kṛta-nyāsaḥ kṛta-nyāsāṃ mad-arcāṃ pāṇināmṛjet<BR>
BhP_11.27.020/3 kalaśaṃ prokṣaṇīyaṃ ca yathāvad upasādhayet<BR>
BhP_11.27.021/1 tad-adbhir deva-yajanaṃ dravyāṇy ātmānam eva ca<BR>
BhP_11.27.021/3 prokṣya pātrāṇi trīṇy adbhis tais tair dravyaiś ca sādhayet<BR>
BhP_11.27.022/1 pādyārghyācamanīyārthaṃ trīṇi pātrāṇi deśikaḥ<BR>
BhP_11.27.022/3 hṛdā śīrṣṇātha śikhayā gāyatryā cābhimantrayet<BR>
BhP_11.27.023/1 piṇḍe vāyv-agni-saṃśuddhe hṛt-padma-sthāṃ parāṃ mama<BR>
BhP_11.27.023/3 aṇvīṃ jīva-kalāṃ dhyāyen nādānte siddha-bhāvitām<BR>
BhP_11.27.024/1 tayātma-bhūtayā piṇḍe vyāpte sampūjya tan-mayaḥ<BR>
BhP_11.27.024/3 āvāhyārcādiṣu sthāpya nyastāṅgaṃ māṃ prapūjayet<BR>
BhP_11.27.025/1 pādyopasparśārhaṇādīn upacārān prakalpayet<BR>
BhP_11.27.025/3 dharmādibhiś ca navabhiḥ kalpayitvāsanaṃ mama<BR>
BhP_11.27.026/1 padmam aṣṭa-dalaṃ tatra karṇikā-kesarojjvalam<BR>
BhP_11.27.026/3 ubhābhyāṃ veda-tantrābhyāṃ mahyaṃ tūbhaya-siddhaye<BR>
BhP_11.27.027/1 sudarśanaṃ pāñcajanyaṃ gadāsīṣu-dhanur-halān<BR>
BhP_11.27.027/3 muṣalaṃ kaustubhaṃ mālāṃ śrīvatsaṃ cānupūjayet<BR>
BhP_11.27.028/1 nandaṃ sunandaṃ garuḍaṃ pracaṇḍaṃ caṇḍaṃ eva ca<BR>
BhP_11.27.028/3 mahābalaṃ balaṃ caiva kumudaṃ kamudekṣaṇam<BR>
BhP_11.27.029/1 durgāṃ vināyakaṃ vyāsaṃ viṣvakṣenaṃ gurūn surān<BR>
BhP_11.27.029/3 sve sve sthāne tv abhimukhān pūjayet prokṣaṇādibhiḥ<BR>
BhP_11.27.030/1 candanośīra-karpūra- kuṅkumāguru-vāsitaiḥ<BR>
BhP_11.27.030/3 salilaiḥ snāpayen mantrair nityadā vibhave sati<BR>
BhP_11.27.031/1 svarṇa-gharmānuvākena mahāpuruṣa-vidyayā<BR>
BhP_11.27.031/3 pauruṣeṇāpi sūktena sāmabhī rājanādibhiḥ<BR>
BhP_11.27.032/1 vastropavītābharaṇa- patra-srag-gandha-lepanaiḥ<BR>
BhP_11.27.032/3 alaṅkurvīta sa-prema mad-bhakto māṃ yathocitam<BR>
BhP_11.27.033/1 pādyam ācamanīyaṃ ca gandhaṃ sumanaso 'kṣatān<BR>
BhP_11.27.033/3 dhūpa-dīpopahāryāṇi dadyān me śraddhayārcakaḥ<BR>
BhP_11.27.034/1 guḍa-pāyasa-sarpīṃṣi śaṣkuly-āpūpa-modakān<BR>
BhP_11.27.034/3 saṃyāva-dadhi-sūpāṃś ca naivedyaṃ sati kalpayet<BR>
BhP_11.27.035/1 abhyaṅgonmardanādarśa- danta-dhāvābhiṣecanam<BR>
BhP_11.27.035/3 annādya-gīta-nṛtyāni parvaṇi syur utānv-aham<BR>
BhP_11.27.036/1 vidhinā vihite kuṇḍe mekhalā-garta-vedibhiḥ<BR>
BhP_11.27.036/3 agnim ādhāya paritaḥ samūhet pāṇinoditam<BR>
BhP_11.27.037/1 paristīryātha paryukṣed anvādhāya yathā-vidhi<BR>
BhP_11.27.037/3 prokṣaṇyāsādya dravyāṇi prokṣyāgnau bhāvayeta mām<BR>
BhP_11.27.038/1 tapta-jāmbūnada-prakhyaṃ śaṅkha-cakra-gadāmbujaiḥ<BR>
BhP_11.27.038/3 lasac-catur-bhujaṃ śāntaṃ padma-kiñjalka-vāsasam<BR>
BhP_11.27.039/1 sphurat-kirīṭa-kaṭaka kaṭi-sūtra-varāṅgadam<BR>
BhP_11.27.039/3 śrīvatsa-vakṣasaṃ bhrājat- kaustubhaṃ vana-mālinam<BR>
BhP_11.27.040/1 dhyāyann abhyarcya dārūṇi haviṣābhighṛtāni ca<BR>
BhP_11.27.041/3 prāsyājya-bhāgāv āghārau dattvā cājya-plutaṃ haviḥ<BR>
BhP_11.27.041/1 juhuyān mūla-mantreṇa ṣoḍaśarcāvadānataḥ<BR>
BhP_11.27.041/3 dharmādibhyo yathā-nyāyaṃ mantraiḥ sviṣṭi-kṛtaṃ budhaḥ<BR>
BhP_11.27.042/1 abhyarcyātha namaskṛtya pārṣadebhyo baliṃ haret<BR>
BhP_11.27.042/3 mūla-mantraṃ japed brahma smaran nārāyaṇātmakam<BR>
BhP_11.27.043/1 dattvācamanam uccheṣaṃ viṣvakṣenāya kalpayet<BR>
BhP_11.27.043/3 mukha-vāsaṃ surabhimat tāmbūlādyam athārhayet<BR>
BhP_11.27.044/1 upagāyan gṛṇan nṛtyan karmāṇy abhinayan mama<BR>
BhP_11.27.044/3 mat-kathāḥ śrāvayan śṛṇvan muhūrtaṃ kṣaṇiko bhavet<BR>
BhP_11.27.045/1 stavair uccāvacaiḥ stotraiḥ paurāṇaiḥ prākṛtair api<BR>
BhP_11.27.045/3 stutvā prasīda bhagavann iti vandeta daṇḍa-vat<BR>
BhP_11.27.046/1 śiro mat-pādayoḥ kṛtvā bāhubhyāṃ ca parasparam<BR>
BhP_11.27.046/3 prapannaṃ pāhi mām īśa bhītaṃ mṛtyu-grahārṇavāt<BR>
BhP_11.27.047/1 iti śeṣāṃ mayā dattāṃ śirasy ādhāya sādaram<BR>
BhP_11.27.047/3 udvāsayec ced udvāsyaṃ jyotir jyotiṣi tat punaḥ<BR>
BhP_11.27.048/1 arcādiṣu yadā yatra śraddhā māṃ tatra cārcayet<BR>
BhP_11.27.048/3 sarva-bhūteṣv ātmani ca sarvātmāham avasthitaḥ<BR>
BhP_11.27.049/1 evaṃ kriyā-yoga-pathaiḥ pumān vaidika-tāntrikaiḥ<BR>
BhP_11.27.049/3 arcann ubhayataḥ siddhiṃ matto vindaty abhīpsitām<BR>
BhP_11.27.050/1 mad-arcāṃ sampratiṣṭhāpya mandiraṃ kārayed dṛḍham<BR>
BhP_11.27.050/3 puṣpodyānāni ramyāṇi pūjā-yātrotsavāśritān<BR>
BhP_11.27.051/1 pūjādīnāṃ pravāhārthaṃ mahā-parvasv athānv-aham<BR>
BhP_11.27.051/3 kṣetrāpaṇa-pura-grāmān dattvā mat-sārṣṭitām iyāt<BR>
BhP_11.27.052/1 pratiṣṭhayā sārvabhaumaṃ sadmanā bhuvana-trayam<BR>
BhP_11.27.052/3 pūjādinā brahma-lokaṃ tribhir mat-sāmyatām iyāt<BR>
BhP_11.27.053/1 mām eva nairapekṣyeṇa bhakti-yogena vindati<BR>
BhP_11.27.053/3 bhakti-yogaṃ sa labhata evaṃ yaḥ pūjayeta mām<BR>
BhP_11.27.054/1 yaḥ sva-dattāṃ parair dattāṃ hareta sura-viprayoḥ<BR>
BhP_11.27.054/3 vṛttiṃ sa jāyate viḍ-bhug varṣāṇām ayutāyutam<BR>
BhP_11.27.055/1 kartuś ca sārather hetor anumoditur eva ca<BR>
BhP_11.27.055/3 karmaṇāṃ bhāginaḥ pretya bhūyo bhūyasi tat-phalam<BR>
BhP_11.28.001/0 śrī-bhagavān uvāca<BR>
BhP_11.28.001/1 para-svabhāva-karmāṇi na praśaṃsen na garhayet<BR>
BhP_11.28.001/3 viśvam ekāmakaṃ paśyan prakṛtyā puruṣeṇa ca<BR>
BhP_11.28.002/1 para-svabhāva-karmāṇi yaḥ praśaṃsati nindati<BR>
BhP_11.28.002/3 sa āśu bhraśyate svārthād asaty abhiniveśataḥ<BR>
BhP_11.28.003/1 taijase nidrayāpanne piṇḍa-stho naṣṭa-cetanaḥ<BR>
BhP_11.28.003/3 māyāṃ prāpnoti mṛtyuṃ vā tadvan nānārtha-dṛk pumān<BR>
BhP_11.28.004/1 kiṃ bhadraṃ kim abhadraṃ vā dvaitasyāvastunaḥ kiyat<BR>
BhP_11.28.004/3 vācoditaṃ tad anṛtaṃ manasā dhyātam eva ca<BR>
BhP_11.28.005/1 chāyā-pratyāhvayābhāsā hy asanto 'py artha-kāriṇaḥ<BR>
BhP_11.28.005/3 evaṃ dehādayo bhāvā yacchanty ā-mṛtyuto bhayam<BR>
BhP_11.28.006/1 ātmaiva tad idaṃ viśvaṃ sṛjyate sṛjati prabhuḥ<BR>
BhP_11.28.006/3 trāyate trāti viśvātmā hriyate haratīśvaraḥ<BR>
BhP_11.28.007/1 tasmān na hy ātmano 'nyasmād anyo bhāvo nirūpitaḥ<BR>
BhP_11.28.007/3 nirūpite 'yaṃ tri-vidhā nirmūla bhātir ātmani<BR>
BhP_11.28.007/5 idaṃ guṇa-mayaṃ viddhi tri-vidhaṃ māyayā kṛtam<BR>
BhP_11.28.008/1 etad vidvān mad-uditaṃ jñāna-vijñāna-naipuṇam<BR>
BhP_11.28.008/3 na nindati na ca stauti loke carati sūrya-vat<BR>
BhP_11.28.009/1 pratyakṣeṇānumānena nigamenātma-saṃvidā<BR>
BhP_11.28.009/3 ādy-antavad asaj jñātvā niḥsaṅgo vicared iha<BR>
BhP_11.28.010/0 śrī-uddhava uvāca<BR>
BhP_11.28.010/1 naivātmano na dehasya saṃsṛtir draṣṭṛ-dṛśyayoḥ<BR>
BhP_11.28.010/3 anātma-sva-dṛśor īśa kasya syād upalabhyate<BR>
BhP_11.28.011/1 ātmāvyayo 'guṇaḥ śuddhaḥ svayaṃ-jyotir anāvṛtaḥ<BR>
BhP_11.28.011/3 agni-vad dāru-vad acid dehaḥ kasyeha saṃsṛtiḥ<BR>
BhP_11.28.012/0 śrī-bhagavān uvāca<BR>
BhP_11.28.012/1 yāvad dehendriya-prāṇair ātmanaḥ sannikarṣaṇam<BR>
BhP_11.28.012/3 saṃsāraḥ phalavāṃs tāvad apārtho 'py avivekinaḥ<BR>
BhP_11.28.013/1 arthe hy avidyamāne 'pi saṃsṛtir na nivartate<BR>
BhP_11.28.013/3 dhyāyato viṣayān asya svapne 'narthāgamo yathā<BR>
BhP_11.28.014/1 yathā hy apratibuddhasya prasvāpo bahv-anartha-bhṛt<BR>
BhP_11.28.014/3 sa eva pratibuddhasya na vai mohāya kalpate<BR>
BhP_11.28.015/1 śoka-harṣa-bhaya-krodha- lobha-moha-spṛhādayaḥ<BR>
BhP_11.28.015/3 ahaṅkārasya dṛśyante janma-mṛtyuś ca nātmanaḥ<BR>
BhP_11.28.016/1 dehendriya-prāṇa-mano-'bhimāno jīvo 'ntar-ātmā guṇa-karma-mūrtiḥ<BR>
BhP_11.28.016/3 sūtraṃ mahān ity urudheva gītaḥ saṃsāra ādhāvati kāla-tantraḥ<BR>
BhP_11.28.017/1 amūlam etad bahu-rūpa-rūpitaṃ mano-vacaḥ-prāṇa-śarīra-karma<BR>
BhP_11.28.017/3 jñānāsinopāsanayā śitena cchittvā munir gāṃ vicaraty atṛṣṇaḥ<BR>
BhP_11.28.018/1 jñānaṃ viveko nigamas tapaś ca pratyakṣam aitihyam athānumānam<BR>
BhP_11.28.018/3 ādy-antayor asya yad eva kevalaṃ kālaś ca hetuś ca tad eva madhye<BR>
BhP_11.28.019/1 yathā hiraṇyaṃ sv-akṛtaṃ purastāt paścāc ca sarvasya hiraṇ-mayasya<BR>
BhP_11.28.019/3 tad eva madhye vyavahāryamāṇaṃ nānāpadeśair aham asya tadvat<BR>
BhP_11.28.020/1 vijñānam etat triy-avastham aṅga guṇa-trayaṃ kāraṇa-karya-kartṛ<BR>
BhP_11.28.020/3 samanvayena vyatirekataś ca yenaiva turyeṇa tad eva satyam<BR>
BhP_11.28.021/1 na yat purastād uta yan na paścān madhye ca tan na vyapadeśa-mātram<BR>
BhP_11.28.021/3 bhūtaṃ prasiddhaṃ ca pareṇa yad yat tad eva tat syād iti me manīṣā<BR>
BhP_11.28.022/1 avidyamāno 'py avabhāsate yo vaikāriko rājasa-sarga esaḥ<BR>
BhP_11.28.022/3 brahma svayaṃ jyotir ato vibhāti brahmendriyārthātma-vikāra-citram<BR>
BhP_11.28.023/1 evaṃ sphutaṃ brahma-viveka-hetubhiḥ<BR>
BhP_11.28.023/2 parāpavādena viśāradena<BR>
BhP_11.28.023/3 chittvātma-sandeham upārameta<BR>
BhP_11.28.023/4 svānanda-tuṣṭo 'khila-kāmukebhyaḥ<BR>
BhP_11.28.024/1 nātmā vapuḥ pārthivam indriyāṇi devā hy asur vāyur jalam hutāśaḥ<BR>
BhP_11.28.024/3 mano 'nna-mātraṃ dhiṣaṇā ca sattvam ahaṅkṛtiḥ khaṃ kṣitir artha-sāmyam<BR>
BhP_11.28.025/1 samāhitaiḥ kaḥ karaṇair guṇātmabhir<BR>
BhP_11.28.025/2 guṇo bhaven mat-suvivikta-dhāmnaḥ<BR>
BhP_11.28.025/3 vikṣipyamāṇair uta kiṃ nu dūṣaṇaṃ<BR>
BhP_11.28.025/4 ghanair upetair vigatai raveḥ kim<BR>
BhP_11.28.026/1 yathā nabho vāyv-analāmbu-bhū-guṇair<BR>
BhP_11.28.026/2 gatāgatair vartu-guṇair na sajjate<BR>
BhP_11.28.026/3 tathākṣaraṃ sattva-rajas-tamo-malair<BR>
BhP_11.28.026/4 ahaṃ-mateḥ saṃsṛti-hetubhiḥ param<BR>
BhP_11.28.027/1 tathāpi saṅgaḥ parivarjanīyo guṇeṣu māyā-raciteṣu tāvat<BR>
BhP_11.28.027/3 mad-bhakti-yogena dṛḍhena yāvad rajo nirasyeta manaḥ-kaṣāyaḥ<BR>
BhP_11.28.028/1 yathāmayo 'sādhu cikitsito nṛṇāṃ punaḥ punaḥ santudati prarohan<BR>
BhP_11.28.028/3 evaṃ mano 'pakva-kaṣāya-karma kuyoginaṃ vidhyati sarva-saṅgam<BR>
BhP_11.28.029/1 kuyogino ye vihitāntarāyair manuṣya-bhūtais tridaśopasṛṣṭaiḥ<BR>
BhP_11.28.029/3 te prāktanābhyāsa-balena bhūyo yuñjanti yogaṃ na tu karma-tantram<BR>
BhP_11.28.030/1 karoti karma kriyate ca jantuḥ kenāpy asau codita ā-nipatāt<BR>
BhP_11.28.030/3 na tatra vidvān prakṛtau sthito 'pi nivṛtta-tṛṣṇaḥ sva-sukhānubhūtyā<BR>
BhP_11.28.031/1 tiṣṭhantam āsīnam uta vrajantaṃ śayānam ukṣantam adantam annam<BR>
BhP_11.28.031/3 svabhāvam anyat kim apīhamānam ātmānam ātma-stha-matir na veda<BR>
BhP_11.28.032/1 yadi sma paśyaty asad-indriyārthaṃ nānānumānena viruddham anyat<BR>
BhP_11.28.032/3 na manyate vastutayā manīṣī svāpnaṃ yathotthāya tirodadhānam<BR>
BhP_11.28.033/1 pūrvaṃ gṛhītaṃ guṇa-karma-citram ajñānam ātmany aviviktam aṅga<BR>
BhP_11.28.033/3 nivartate tat punar īkṣayaiva na gṛhyate nāpi visṛyya ātmā<BR>
BhP_11.28.034/1 yathā hi bhānor udayo nṛ-cakṣuṣāṃ tamo nihanyān na tu sad vidhatte<BR>
BhP_11.28.034/3 evaṃ samīkṣā nipuṇā satī me hanyāt tamisraṃ puruṣasya buddheḥ<BR>
BhP_11.28.035/1 eṣa svayaṃ-jyotir ajo 'prameyo mahānubhūtiḥ sakalānubhūtiḥ<BR>
BhP_11.28.035/3 eko 'dvitīyo vacasāṃ virāme yeneṣitā vāg-asavaś caranti<BR>
BhP_11.28.036/1 etāvān ātma-sammoho yad vikalpas tu kevale<BR>
BhP_11.28.036/3 ātman ṛte svam ātmānam avalambo na yasya hi<BR>
BhP_11.28.037/1 yan nāmākṛtibhir grāhyaṃ pañca-varṇam abādhitam<BR>
BhP_11.28.037/3 vyarthenāpy artha-vādo 'yaṃ dvayaṃ paṇḍita-māninām<BR>
BhP_11.28.038/1 yogino 'pakva-yogasya yuñjataḥ kāya utthitaiḥ<BR>
BhP_11.28.038/3 upasargair vihanyeta tatrāyaṃ vihito vidhiḥ<BR>
BhP_11.28.039/1 yoga-dhāraṇayā kāṃścid āsanair dhāraṇānvitaiḥ<BR>
BhP_11.28.039/3 tapo-mantrauṣadhaiḥ kāṃścid upasargān vinirdahet<BR>
BhP_11.28.040/1 kāṃścin mamānudhyānena nāma-saṅkīrtanādibhiḥ<BR>
BhP_11.28.040/3 yogeśvarānuvṛttyā vā hanyād aśubha-dān śanaiḥ<BR>
BhP_11.28.041/1 kecid deham imaṃ dhīrāḥ su-kalpaṃ vayasi sthiram<BR>
BhP_11.28.041/3 vidhāya vividhopāyair atha yuñjanti siddhaye<BR>
BhP_11.28.042/1 na hi tat kuśalādṛtyaṃ tad-āyāso hy apārthakaḥ<BR>
BhP_11.28.042/3 antavattvāc charīrasya phalasyeva vanaspateḥ<BR>
BhP_11.28.043/1 yogaṃ niṣevato nityaṃ kāyaś cet kalpatām iyāt<BR>
BhP_11.28.043/3 tac chraddadhyān na matimān yogam utsṛjya mat-paraḥ<BR>
BhP_11.28.044/1 yoga-caryām imāṃ yogī vicaran mad-apāśrayaḥ<BR>
BhP_11.28.044/3 nāntarāyair vihanyeta niḥspṛhaḥ sva-sukhānubhūḥ<BR>
BhP_11.29.001/0 śrī-uddhava uvāca<BR>
BhP_11.29.001/1 su-dustarām imāṃ manye yoga-caryām anātmanaḥ<BR>
BhP_11.29.001/3 yathāñjasā pumān siddhyet tan me brūhy añjasācyuta<BR>
BhP_11.29.002/1 prāyaśaḥ puṇdarīkākṣa yuñyanto yogino manaḥ<BR>
BhP_11.29.002/3 viṣīdanty asamādhānān mano-nigraha-karśitāḥ<BR>
BhP_11.29.003/1 athāta ānanda-dughaṃ padāmbujaṃ haṃsāḥ śrayerann aravinda-locana<BR>
BhP_11.29.003/3 sukhaṃ nu viśveśvara yoga-karmabhis tvan-māyayāmī vihatā na māninaḥ<BR>
BhP_11.29.004/1 kiṃ citram acyuta tavaitad aśeṣa-bandho dāseṣv ananya-śaraṇesu yad ātma-sāttvam<BR>
BhP_11.29.004/3 yo 'rocayat saha mṛgaiḥ svayam īśvarāṇāṃ śrīmat-kirīṭa-taṭa-pīḍita-pāda-pīṭhaḥ<BR>
BhP_11.29.005/1 taṃ tvākhilātma-dayiteśvaram āśritānāṃ<BR>
BhP_11.29.005/2 sarvārtha-daṃ sva-kṛta-vid visṛjeta ko nu<BR>
BhP_11.29.005/3 ko vā bhajet kim api vismṛtaye 'nu bhūtyai<BR>
BhP_11.29.005/4 kiṃ vā bhaven na tava pāda-rajo-juṣāṃ naḥ<BR>
BhP_11.29.006/1 naivopayanty apacitiṃ kavayas taveśa<BR>
BhP_11.29.006/2 brahmāyuṣāpi kṛtam ṛddha-mudaḥ smarantaḥ<BR>
BhP_11.29.006/3 yo 'ntar bahis tanu-bhṛtām aśubhaṃ vidhunvann<BR>
BhP_11.29.006/4 ācārya-caittya-vapuṣā sva-gatiṃ vyanakti<BR>
BhP_11.29.007/0 śrī-śuka uvāca<BR>
BhP_11.29.007/1 ity uddhavenāty-anurakta-cetasā pṛṣṭo jagat-krīḍanakaḥ sva-śaktibhiḥ<BR>
BhP_11.29.007/3 gṛhīta-mūrti-traya īśvareśvaro jagāda sa-prema-manohara-smitaḥ<BR>
BhP_11.29.008/0 śrī-bhagavān uvāca<BR>
BhP_11.29.008/1 hanta te kathayiṣyāmi mama dharmān su-maṅgalān<BR>
BhP_11.29.008/3 yān śraddhayācaran martyo mṛtyuṃ jayati durjayam<BR>
BhP_11.29.009/1 kuryāt sarvāṇi karmāṇi mad-arthaṃ śanakaiḥ smaran<BR>
BhP_11.29.009/3 mayy arpita-manaś-citto mad-dharmātma-mano-ratiḥ<BR>
BhP_11.29.010/1 deśān puṇyān āśrayeta mad-bhaktaiḥ sādhubhiḥ śritān<BR>
BhP_11.29.010/3 devāsura-manuṣyeṣu mad-bhaktācaritāni ca<BR>
BhP_11.29.011/1 pṛthak satreṇa vā mahyaṃ parva-yātrā-mahotsavān<BR>
BhP_11.29.011/3 kārayed gīta-nṛtyādyair mahārāja-vibhūtibhiḥ<BR>
BhP_11.29.012/1 mām eva sarva-bhūteṣu bahir antar apāvṛtam<BR>
BhP_11.29.012/3 īkṣetātmani cātmānaṃ yathā kham amalāśayaḥ<BR>
BhP_11.29.013/1 iti sarvāṇi bhūtāni mad-bhāvena mahā-dyute<BR>
BhP_11.29.013/3 sabhājayan manyamāno jñānaṃ kevalam āśritaḥ<BR>
BhP_11.29.014/1 brāhmaṇe pukkase stene brahmaṇye 'rke sphuliṅgake<BR>
BhP_11.29.014/3 akrūre krūrake caiva sama-dṛk paṇḍito mataḥ<BR>
BhP_11.29.015/1 nareṣv abhīkṣṇaṃ mad-bhāvaṃ puṃso bhāvayato 'cirāt<BR>
BhP_11.29.015/3 spardhāsūyā-tiraskārāḥ sāhaṅkārā viyanti hi<BR>
BhP_11.29.016/1 visṛjya smayamānān svān dṛśaṃ vrīḍāṃ ca daihikīm<BR>
BhP_11.29.016/3 praṇamed daṇḍa-vad bhūmāv ā-śva-cāṇḍāla-go-kharam<BR>
BhP_11.29.017/1 yāvat sarveṣu bhūteṣu mad-bhāvo nopajāyate<BR>
BhP_11.29.017/3 tāvad evam upāsīta vāṅ-manaḥ-kāya-vṛttibhiḥ<BR>
BhP_11.29.018/1 sarvaṃ brahmātmakaṃ tasya vidyayātma-manīṣayā<BR>
BhP_11.29.018/3 paripaśyann uparamet sarvato muita-saṃśayaḥ<BR>
BhP_11.29.019/1 ayaṃ hi sarva-kalpānāṃ sadhrīcīno mato mama<BR>
BhP_11.29.019/3 mad-bhāvaḥ sarva-bhūteṣu mano-vāk-kāya-vṛttibhiḥ<BR>
BhP_11.29.020/1 na hy aṅgopakrame dhvaṃso mad-dharmasyoddhavāṇv api<BR>
BhP_11.29.020/3 mayā vyavasitaḥ samyaṅ nirguṇatvād anāśiṣaḥ<BR>
BhP_11.29.021/1 yo yo mayi pare dharmaḥ kalpyate niṣphalāya cet<BR>
BhP_11.29.021/3 tad-āyāso nirarthaḥ syād bhayāder iva sattama<BR>
BhP_11.29.022/1 eṣā buddhimatāṃ buddhir manīṣā ca manīṣiṇām<BR>
BhP_11.29.022/3 yat satyam anṛteneha martyenāpnoti māmṛtam<BR>
BhP_11.29.023/1 eṣa te 'bhihitaḥ kṛtsno brahma-vādasya saṅgrahaḥ<BR>
BhP_11.29.023/3 samāsa-vyāsa-vidhinā devānām api durgamaḥ<BR>
BhP_11.29.024/1 abhīkṣṇaśas te gaditaṃ jñānaṃ vispaṣṭa-yuktimat<BR>
BhP_11.29.024/3 etad vijñāya mucyeta puruṣo naṣṭa-saṃśayaḥ<BR>
BhP_11.29.025/1 su-viviktaṃ tava praśnaṃ mayaitad api dhārayet<BR>
BhP_11.29.025/3 sanātanaṃ brahma-guhyaṃ paraṃ brahmādhigacchati<BR>
BhP_11.29.026/1 ya etan mama bhakteṣu sampradadyāt su-puṣkalam<BR>
BhP_11.29.026/3 tasyāhaṃ brahma-dāyasya dadāmy ātmānam ātmanā<BR>
BhP_11.29.027/1 ya etat samadhīyīta pavitraṃ paramaṃ śuci<BR>
BhP_11.29.027/3 sa pūyetāhar ahar māṃ jñāna-dīpena darśayan<BR>
BhP_11.29.028/1 ya etac chraddhayā nityam avyagraḥ śṛṇuyān naraḥ<BR>
BhP_11.29.028/3 mayi bhaktiṃ parāṃ kurvan karmabhir na sa badhyate<BR>
BhP_11.29.029/1 apy uddhava tvayā brahma sakhe samavadhāritam<BR>
BhP_11.29.029/3 api te vigato mohaḥ śokaś cāsau mano-bhavaḥ<BR>
BhP_11.29.030/1 naitat tvayā dāmbhikāya nāstikāya śaṭhāya ca<BR>
BhP_11.29.030/3 aśuśrūṣor abhaktāya durvinītāya dīyatām<BR>
BhP_11.29.031/1 etair doṣair vihīnāya brahmaṇyāya priyāya ca<BR>
BhP_11.29.031/3 sādhave śucaye brūyād bhaktiḥ syāc chūdra-yoṣitām<BR>
BhP_11.29.032/1 naitad vijñāya jijñāsor jñātavyam avaśiṣyate<BR>
BhP_11.29.032/3 pītvā pīyūṣam amṛtaṃ pātavyaṃ nāvaśiṣyate<BR>
BhP_11.29.033/1 jñāne karmaṇi yoge ca vārtāyāṃ daṇḍa-dhāraṇe<BR>
BhP_11.29.033/3 yāvān artho nṛṇāṃ tāta tāvāṃs te 'haṃ catur-vidhaḥ<BR>
BhP_11.29.034/1 martyo yadā tyakta-samasta-karmā niveditātmā vicikīrṣito me<BR>
BhP_11.29.034/3 tadāmṛtatvaṃ pratipadyamāno mayātma-bhūyāya ca kalpate vai<BR>
BhP_11.29.035/0 śrī-śuka uvāca<BR>
BhP_11.29.035/1 sa evam ādarśita-yoga-mārgas tadottamaḥśloka-vaco niśamya<BR>
BhP_11.29.035/3 baddhāñjaliḥ prīty-uparuddha-kaṇṭho na kiñcid ūce 'śru-pariplutākṣaḥ<BR>
BhP_11.29.036/1 viṣṭabhya cittaṃ praṇayāvaghūrṇaṃ dhairyeṇa rājan bahu-manyamānaḥ<BR>
BhP_11.29.036/3 kṛtāñjaliḥ prāha yadu-pravīraṃ śīrṣṇā spṛśaṃs tac-caraṇāravindam<BR>
BhP_11.29.037/0 śrī-uddhava uvāca<BR>
BhP_11.29.037/1 vidrāvito moha-mahāndhakāro ya āśrito me tava sannidhānāt<BR>
BhP_11.29.037/3 vibhāvasoḥ kiṃ nu samīpa-gasya śītaṃ tamo bhīḥ prabhavanty ajādya<BR>
BhP_11.29.038/1 pratyarpito me bhavatānukampinā bhṛtyāya vijñāna-mayaḥ pradīpaḥ<BR>
BhP_11.29.038/3 hitvā kṛta-jñas tava pāda-mūlaṃ ko 'nyaṃ samīyāc charaṇaṃ tvadīyam<BR>
BhP_11.29.039/1 vṛkṇaś ca me su-dṛḍhaḥ sneha-pāśo dāśārha-vṛṣṇy-andhaka-sātvateṣu<BR>
BhP_11.29.039/3 prasāritaḥ sṛṣṭi-vivṛddhaye tvayā sva-māyayā hy ātma-subodha-hetinā<BR>
BhP_11.29.040/1 namo 'stu te mahā-yogin prapannam anuśādhi mām<BR>
BhP_11.29.040/3 yathā tvac-caraṇāmbhoje ratiḥ syād anapāyinī<BR>
BhP_11.29.041/0 śrī-bhagavān uvāca<BR>
BhP_11.29.041/1 gacchoddhava mayādiṣṭo badary-ākhyaṃ mamāśramam<BR>
BhP_11.29.041/3 tatra mat-pāda-tīrthode snānopasparśanaiḥ śuciḥ<BR>
BhP_11.29.042/1 īkṣayālakanandāyā vidhūtāśeṣa-kalmaṣaḥ<BR>
BhP_11.29.042/3 vasāno valkalāny aṅga vanya-bhuk sukha-niḥspṛhaḥ<BR>
BhP_11.29.043/1 titikṣur dvandva-mātrāṇāṃ suśīlaḥ saṃyatendriyaḥ<BR>
BhP_11.29.043/3 śāntaḥ samāhita-dhiyā jñāna-vijñāna-saṃyutaḥ<BR>
BhP_11.29.044/1 matto 'nuśikṣitaṃ yat te viviktam anubhāvayan<BR>
BhP_11.29.044/3 mayy āveśita-vāk-citto mad-dharma-nirato bhava<BR>
BhP_11.29.044/5 ativrajya gatīs tisro mām eṣyasi tataḥ param<BR>
BhP_11.29.045/0 śrī-śuka uvāca<BR>
BhP_11.29.045/1 sa evam ukto hari-medhasoddhavaḥ pradakṣiṇaṃ taṃ parisṛtya pādayoḥ<BR>
BhP_11.29.045/3 śiro nidhāyāśru-kalābhir ārdra-dhīr nyaṣiñcad advandva-paro 'py apakrame<BR>
BhP_11.29.046/1 su-dustyaja-sneha-viyoga-kātaro na śaknuvaṃs taṃ parihātum āturaḥ<BR>
BhP_11.29.046/3 kṛcchraṃ yayau mūrdhani bhartṛ-pāduke bibhran namaskṛtya yayau punaḥ punaḥ<BR>
BhP_11.29.047/1 tatas tam antar hṛdi sanniveśya gato mahā-bhāgavato viśālām<BR>
BhP_11.29.047/3 yathopadiṣṭāṃ jagad-eka-bandhunā tapaḥ samāsthāya harer agād gatim<BR>
BhP_11.29.048/1 ya etad ānanda-samudra-sambhṛtaṃ jñānāmṛtaṃ bhāgavatāya bhāṣitam<BR>
BhP_11.29.048/3 kṛṣṇena yogeśvara-sevitāṅghriṇā sac-chraddhayāsevya jagad vimucyate<BR>
BhP_11.29.049/1 bhava-bhayam apahantuṃ jñāna-vijñāna-sāraṃ<BR>
BhP_11.29.049/2 nigama-kṛd upajahre bhṛṅga-vad veda-sāram<BR>
BhP_11.29.049/3 amṛtam udadhitaś cāpāyayad bhṛtya-vargān<BR>
BhP_11.29.049/4 puruṣam ṛṣabham ādyaṃ kṛṣṇa-saṃjñaṃ nato 'smi<BR>
BhP_11.30.001/0 śrī-rājovāca<BR>
BhP_11.30.001/1 tato mahā-bhāgavata uddhave nirgate vanam<BR>
BhP_11.30.001/3 dvāravatyāṃ kim akarod bhagavān bhūta-bhāvanaḥ<BR>
BhP_11.30.002/1 brahma-śāpopasaṃsṛṣṭe sva-kule yādavarṣabhaḥ<BR>
BhP_11.30.002/3 preyasīṃ sarva-netrāṇāṃ tanuṃ sa katham atyajat<BR>
BhP_11.30.003/1 pratyākraṣṭuṃ nayanam abalā yatra lagnaṃ na śekuḥ<BR>
BhP_11.30.003/2 karṇāviṣṭaṃ na sarati tato yat satām ātma-lagnam<BR>
BhP_11.30.003/3 yac-chrīr vācāṃ janayati ratiṃ kiṃ nu mānaṃ kavīnāṃ<BR>
BhP_11.30.003/4 dṛṣṭvā jiṣṇor yudhi ratha-gataṃ yac ca tat-sāmyam īyuḥ<BR>
BhP_11.30.004/0 śrī ṛṣir uvāca<BR>
BhP_11.30.004/1 divi bhuvy antarikṣe ca mahotpātān samutthitān<BR>
BhP_11.30.004/3 dṛṣṭvāsīnān su-dharmāyāṃ kṛṣṇaḥ prāha yadūn idam<BR>
BhP_11.30.005/0 śrī-bhagavān uvāca<BR>
BhP_11.30.005/1 ete ghorā mahotpātā dvārvatyāṃ yama-ketavaḥ<BR>
BhP_11.30.005/3 muhūrtam api na stheyam atra no yadu-puṅgavāḥ<BR>
BhP_11.30.006/1 striyo bālāś ca vṛddhāś ca śaṅkhoddhāraṃ vrajantv itaḥ<BR>
BhP_11.30.006/3 vayaṃ prabhāsaṃ yāsyāmo yatra pratyak sarasvatī<BR>
BhP_11.30.007/1 tatrābhiṣicya śucaya upoṣya su-samāhitāḥ<BR>
BhP_11.30.007/3 devatāḥ pūjayiṣyāmaḥ snapanālepanārhaṇaiḥ<BR>
BhP_11.30.008/1 brāhmaṇāṃs tu mahā-bhāgān kṛta-svastyayanā vayam<BR>
BhP_11.30.008/3 go-bhū-hiraṇya-vāsobhir gajāśva-ratha-veśmabhiḥ<BR>
BhP_11.30.009/1 vidhir eṣa hy ariṣṭa-ghno maṅgalāyanam uttamam<BR>
BhP_11.30.009/3 deva-dvija-gavāṃ pūjā bhūteṣu paramo bhavaḥ<BR>
BhP_11.30.010/1 iti sarve samākarṇya yadu-vṛddhā madhu-dviṣaḥ<BR>
BhP_11.30.010/3 tatheti naubhir uttīrya prabhāsaṃ prayayū rathaiḥ<BR>
BhP_11.30.011/1 tasmin bhagavatādiṣṭaṃ yadu-devena yādavāḥ<BR>
BhP_11.30.011/3 cakruḥ paramayā bhaktyā sarva-śreyopabṛṃhitam<BR>
BhP_11.30.012/1 tatas tasmin mahā-pānaṃ papur maireyakaṃ madhu<BR>
BhP_11.30.012/3 diṣṭa-vibhraṃśita-dhiyo yad-dravair bhraśyate matiḥ<BR>
BhP_11.30.013/1 mahā-pānābhimattānāṃ vīrāṇāṃ dṛpta-cetasām<BR>
BhP_11.30.013/3 kṛṣṇa-māyā-vimūḍhānāṃ saṅgharṣaḥ su-mahān abhūt<BR>
BhP_11.30.014/1 yuyudhuḥ krodha-saṃrabdhā velāyām ātatāyinaḥ<BR>
BhP_11.30.014/3 dhanurbhir asibhir bhallair gadābhis tomararṣṭibhiḥ<BR>
BhP_11.30.015/1 patat-patākai ratha-kuñjarādibhiḥ kharoṣṭra-gobhir mahiṣair narair api<BR>
BhP_11.30.015/3 mithaḥ sametyāśvataraiḥ su-durmadā nyahan śarair dadbhir iva dvipā vane<BR>
BhP_11.30.016/1 pradyumna-sāmbau yudhi rūḍha-matsarāv<BR>
BhP_11.30.016/2 akrūra-bhojāv aniruddha-sātyakī<BR>
BhP_11.30.016/3 subhadra-saṅgrāmajitau su-dāruṇau<BR>
BhP_11.30.016/4 gadau sumitrā-surathau samīyatuḥ<BR>
BhP_11.30.017/1 anye ca ye vai niśaṭholmukādayaḥ sahasrajic-chatajid-bhānu-mukhyāḥ<BR>
BhP_11.30.017/3 anyonyam āsādya madāndha-kāritā jaghnur mukundena vimohitā bhṛśam<BR>
BhP_11.30.018/1 dāśārha-vṛṣṇy-andhaka-bhoja-sātvatā<BR>
BhP_11.30.018/2 madhv-arbudā māthura-śūrasenāḥ<BR>
BhP_11.30.018/3 visarjanāḥ kukurāḥ kuntayaś ca<BR>
BhP_11.30.018/4 mithas tu jaghnuḥ su-visṛjya sauhṛdam<BR>
BhP_11.30.019/1 putrā ayudhyan pitṛbhir bhrātṛbhiś ca<BR>
BhP_11.30.019/2 svasrīya-dauhitra-pitṛvya-mātulaiḥ<BR>
BhP_11.30.019/3 mitrāṇi mitraiḥ suhṛdaḥ suhṛdbhir<BR>
BhP_11.30.019/4 jñātīṃs tv ahan jñātaya eva mūḍhāḥ<BR>
BhP_11.30.020/1 śareṣu hīyamāeṣu bhajyamānesu dhanvasu<BR>
BhP_11.30.020/3 śastreṣu kṣīyamāneṣu muṣṭibhir jahrur erakāḥ<BR>
BhP_11.30.021/1 tā vajra-kalpā hy abhavan parighā muṣṭinā bhṛtāḥ<BR>
BhP_11.30.021/3 jaghnur dviṣas taiḥ kṛṣṇena vāryamāṇās tu taṃ ca te<BR>
BhP_11.30.022/1 pratyanīkaṃ manyamānā balabhadraṃ ca mohitāḥ<BR>
BhP_11.30.022/3 hantuṃ kṛta-dhiyo rājann āpannā ātatāyinaḥ<BR>
BhP_11.30.023/1 atha tāv api saṅkruddhāv udyamya kuru-nandana<BR>
BhP_11.30.023/3 erakā-muṣṭi-parighau carantau jaghnatur yudhi<BR>
BhP_11.30.024/1 brahma-śāpopasṛṣṭānāṃ kṛṣṇa-māyāvṛtātmanām<BR>
BhP_11.30.024/3 spardhā-krodhaḥ kṣayaṃ ninye vaiṇavo 'gnir yathā vanam<BR>
BhP_11.30.025/1 evaṃ naṣṭeṣu sarveṣu kuleṣu sveṣu keśavaḥ<BR>
BhP_11.30.025/3 avatārito bhuvo bhāra iti mene 'vaśeṣitaḥ<BR>
BhP_11.30.026/1 rāmaḥ samudra-velāyāṃ yogam āsthāya pauruṣam<BR>
BhP_11.30.026/3 tatyāja lokaṃ mānuṣyaṃ saṃyojyātmānam ātmani<BR>
BhP_11.30.027/1 rāma-niryāṇam ālokya bhagavān devakī-sutaḥ<BR>
BhP_11.30.027/3 niṣasāda dharopasthe tuṣṇīm āsādya pippalam<BR>
BhP_11.30.028/1 bibhrac catur-bhujaṃ rūpaṃ bhrāyiṣṇu prabhayā svayā<BR>
BhP_11.30.028/3 diśo vitimirāḥ kurvan vidhūma iva pāvakaḥ<BR>
BhP_11.30.029/1 śrīvatsāṅkaṃ ghana-śyāmaṃ tapta-hāṭaka-varcasam<BR>
BhP_11.30.029/3 kauśeyāmbara-yugmena parivītaṃ su-maṅgalam<BR>
BhP_11.30.030/1 sundara-smita-vaktrābjaṃ nīla-kuntala-maṇḍitam<BR>
BhP_11.30.030/3 puṇḍarīkābhirāmākṣaṃ sphuran makara-kuṇḍalam<BR>
BhP_11.30.031/1 kaṭi-sūtra-brahma-sūtra- kirīṭa-kaṭakāṅgadaiḥ<BR>
BhP_11.30.031/3 hāra-nūpura-mudrābhiḥ kaustubhena virājitam<BR>
BhP_11.30.032/1 vana-mālā-parītāṅgaṃ mūrtimadbhir nijāyudhaiḥ<BR>
BhP_11.30.032/3 kṛtvorau dakṣiṇe pādam āsīnaṃ paṅkajāruṇam<BR>
BhP_11.30.033/1 muṣalāvaśeṣāyaḥ-khaṇḍa- kṛteṣur lubdhako jarā<BR>
BhP_11.30.033/3 mṛgāsyākāraṃ tac-caraṇaṃ vivyādha mṛga-śaṅkayā<BR>
BhP_11.30.034/1 catur-bhujaṃ taṃ puruṣaṃ dṛṣṭvā sa kṛta-kilbiṣaḥ<BR>
BhP_11.30.034/3 bhītaḥ papāta śirasā pādayor asura-dviṣaḥ<BR>
BhP_11.30.035/1 ajānatā kṛtam idaṃ pāpena madhusūdana<BR>
BhP_11.30.035/3 kṣantum arhasi pāpasya uttamaḥśloka me 'nagha<BR>
BhP_11.30.036/1 yasyānusmaraṇaṃ nṛṇām ajñāna-dhvānta-nāśanam<BR>
BhP_11.30.036/3 vadanti tasya te viṣṇo mayāsādhu kṛtaṃ prabho<BR>
BhP_11.30.037/1 tan māśu jahi vaikuṇṭha pāpmānaṃ mṛga-lubdhakam<BR>
BhP_11.30.037/3 yathā punar ahaṃ tv evaṃ na kuryāṃ sad-atikramam<BR>
BhP_11.30.038/1 yasyātma-yoga-racitaṃ na vidur viriñco<BR>
BhP_11.30.038/2 rudrādayo 'sya tanayāḥ patayo girāṃ ye<BR>
BhP_11.30.038/3 tvan-māyayā pihita-dṛṣṭaya etad añjaḥ<BR>
BhP_11.30.038/4 kiṃ tasya te vayam asad-gatayo gṛṇīmaḥ<BR>
BhP_11.30.039/0 śrī-bhagavān uvāca<BR>
BhP_11.30.039/1 mā bhair jare tvam uttiṣṭha kāma eṣa kṛto hi me<BR>
BhP_11.30.039/3 yāhi tvaṃ mad-anujñātaḥ svargaṃ su-kṛtināṃ padam<BR>
BhP_11.30.040/1 ity ādiṣṭo bhagavatā kṛṣṇenecchā-śarīriṇā<BR>
BhP_11.30.040/3 triḥ parikramya taṃ natvā vimānena divaṃ yayau<BR>
BhP_11.30.041/1 dārukaḥ kṛṣṇa-padavīm anvicchann adhigamya tām<BR>
BhP_11.30.041/3 vāyuṃ tulasikāmodam āghrāyābhimukhaṃ yayau<BR>
BhP_11.30.042/1 taṃ tatra tigma-dyubhir āyudhair vṛtaṃ<BR>
BhP_11.30.042/2 hy aśvattha-mūle kṛta-ketanaṃ patim<BR>
BhP_11.30.042/3 sneha-plutātmā nipapāta pādayo<BR>
BhP_11.30.042/4 rathād avaplutya sa-bāṣpa-locanaḥ<BR>
BhP_11.30.043/1 apaśyatas tvac-caraṇāmbujaṃ prabho dṛṣṭiḥ praṇaṣṭā tamasi praviṣṭā<BR>
BhP_11.30.043/3 diśo na jāne na labhe ca śāntiṃ yathā niśāyām uḍupe praṇaṣṭe<BR>
BhP_11.30.044/1 iti bruvati sūte vai ratho garuḍa-lāñchanaḥ<BR>
BhP_11.30.044/3 kham utpapāta rājendra sāśva-dhvaja udīkṣataḥ<BR>
BhP_11.30.045/1 tam anvagacchan divyāni viṣṇu-praharaṇāni ca<BR>
BhP_11.30.045/3 tenāti-vismitātmānaṃ sūtam āha janārdanaḥ<BR>
BhP_11.30.046/1 gaccha dvāravatīṃ sūta jñātīnāṃ nidhanaṃ mithaḥ<BR>
BhP_11.30.046/3 saṅkarṣaṇasya niryāṇaṃ bandhubhyo brūhi mad-daśām<BR>
BhP_11.30.047/1 dvārakāyāṃ ca na stheyaṃ bhavadbhiś ca sva-bandhubhiḥ<BR>
BhP_11.30.047/3 mayā tyaktāṃ yadu-purīṃ samudraḥ plāvayiṣyati<BR>
BhP_11.30.048/1 svaṃ svaṃ parigrahaṃ sarve ādāya pitarau ca naḥ<BR>
BhP_11.30.048/3 arjunenāvitāḥ sarva indraprasthaṃ gamiṣyatha<BR>
BhP_11.30.049/1 tvaṃ tu mad-dharmam āsthāya jñāna-niṣṭha upekṣakaḥ<BR>
BhP_11.30.049/3 man-māyā-racitām etāṃ vijñayopaśamaṃ vraja<BR>
BhP_11.30.050/1 ity uktas taṃ parikramya namaskṛtya punaḥ punaḥ<BR>
BhP_11.30.050/3 tat-pādau śīrṣṇy upādhāya durmanāḥ prayayau purīm<BR>
BhP_11.31.001/0 śrī-śuka uvāca<BR>
BhP_11.31.001/1 atha tatrāgamad brahmā bhavānyā ca samaṃ bhavaḥ<BR>
BhP_11.31.001/3 mahendra-pramukhā devā munayaḥ sa-prajeśvarāḥ<BR>
BhP_11.31.002/1 pitaraḥ siddha-gandharvā vidyādhara-mahoragāḥ<BR>
BhP_11.31.002/3 cāraṇā yakṣa-rakṣāṃsi kinnarāpsaraso dvijāḥ<BR>
BhP_11.31.003/1 draṣṭu-kāmā bhagavato niryāṇaṃ paramotsukāḥ<BR>
BhP_11.31.003/3 gāyantaś ca gṛṇantaś ca śaureḥ karmāṇi janma ca<BR>
BhP_11.31.004/1 vavṛṣuḥ puṣpa-varṣāṇi vimānāvalibhir nabhaḥ<BR>
BhP_11.31.004/3 kurvantaḥ saṅkulaṃ rājan bhaktyā paramayā yutāḥ<BR>
BhP_11.31.005/1 bhagavān pitāmahaṃ vīkṣya vibhūtīr ātmano vibhuḥ<BR>
BhP_11.31.005/3 saṃyojyātmani cātmānaṃ padma-netre nyamīlayat<BR>
BhP_11.31.006/1 lokābhirāmāṃ sva-tanuṃ dhāraṇā-dhyāna-maṅgalam<BR>
BhP_11.31.006/3 yoga-dhāraṇayāgneyyā- dagdhvā dhāmāviśat svakam<BR>
BhP_11.31.007/1 divi dundubhayo neduḥ petuḥ sumanasaś ca khāt<BR>
BhP_11.31.007/3 satyaṃ dharmo dhṛtir bhūmeḥ kīrtiḥ śrīś cānu taṃ yayuḥ<BR>
BhP_11.31.008/1 devādayo brahma-mukhyā na viśantaṃ sva-dhāmani<BR>
BhP_11.31.008/3 avijñāta-gatiṃ kṛṣṇaṃ dadṛśuś cāti-vismitāḥ<BR>
BhP_11.31.009/1 saudāmanyā yathāklāśe yāntyā hitvābhra-maṇḍalam<BR>
BhP_11.31.009/3 gatir na lakṣyate martyais tathā kṛṣṇasya daivataiḥ<BR>
BhP_11.31.010/1 brahma-rudrādayas te tu dṛṣṭvā yoga-gatiṃ hareḥ<BR>
BhP_11.31.010/3 vismitās tāṃ praśaṃsantaḥ svaṃ svaṃ lokaṃ yayus tadā<BR>
BhP_11.31.011/1 rājan parasya tanu-bhṛj-jananāpyayehā<BR>
BhP_11.31.011/2 māyā-viḍambanam avehi yathā naṭasya<BR>
BhP_11.31.011/3 sṛṣṭvātmanedam anuviśya vihṛtya cānte<BR>
BhP_11.31.011/4 saṃhṛtya cātma-mahinoparataḥ sa āste<BR>
BhP_11.31.012/1 martyena yo guru-sutaṃ yama-loka-nītaṃ<BR>
BhP_11.31.012/2 tvāṃ cānayac charaṇa-daḥ paramāstra-dagdham<BR>
BhP_11.31.012/3 jigye 'ntakāntakam apīśam asāv anīśaḥ<BR>
BhP_11.31.012/4 kiṃ svāvane svar anayan mṛgayuṃ sa-deham<BR>
BhP_11.31.013/1 tathāpy aśeṣa-sthiti-sambhavāpyayeṣv<BR>
BhP_11.31.013/2 ananya-hetur yad aśeṣa-śakti-dhṛk<BR>
BhP_11.31.013/3 naicchat praṇetuṃ vapur atra śeṣitaṃ<BR>
BhP_11.31.013/4 martyena kiṃ sva-stha-gatiṃ pradarśayan<BR>
BhP_11.31.014/1 ya etāṃ prātar utthāya kṛṣṇasya padavīṃ parām<BR>
BhP_11.31.014/3 prayataḥ kīrtayed bhaktyā tām evāpnoty anuttamām<BR>
BhP_11.31.015/1 dāruko dvārakām etya vasudevograsenayoḥ<BR>
BhP_11.31.015/3 patitvā caraṇāv asrair nyaṣiñcat kṛṣṇa-vicyutaḥ<BR>
BhP_11.31.016/1 kathayām āsa nidhanaṃ vṛṣṇīnāṃ kṛtsnaśo nṛpa<BR>
BhP_11.31.016/3 tac chrutvodvigna-hṛdayā janāḥ śoka-virmūrcchitāḥ<BR>
BhP_11.31.017/1 tatra sma tvaritā jagmuḥ kṛṣṇa-viśleṣa-vihvalāḥ<BR>
BhP_11.31.017/3 vyasavaḥ śerate yatra jñātayo ghnanta ānanam<BR>
BhP_11.31.018/1 devakī rohiṇī caiva vasudevas tathā sutau<BR>
BhP_11.31.018/3 kṛṣṇa-rāmāv apaśyantaḥ śokārtā vijahuḥ smṛtim<BR>
BhP_11.31.019/1 prāṇāṃś ca vijahus tatra bhagavad-virahāturāḥ<BR>
BhP_11.31.019/3 upaguhya patīṃs tāta citām āruruhuḥ striyaḥ<BR>
BhP_11.31.020/1 rāma-patnyaś ca tad-deham upaguhyāgnim āviśan<BR>
BhP_11.31.020/3 vasudeva-patnyas tad-gātraṃ pradyumnādīn hareḥ snuṣāḥ<BR>
BhP_11.31.020/5 kṛṣṇa-patnyo 'viśann agniṃ rukmiṇy-ādyās tad-ātmikāḥ<BR>
BhP_11.31.021/1 arjunaḥ preyasaḥ sakhyuḥ kṛṣṇasya virahāturaḥ<BR>
BhP_11.31.021/3 ātmānaṃ sāntvayām āsa kṛṣṇa-gītaiḥ sad-uktibhiḥ<BR>
BhP_11.31.022/1 bandhūnāṃ naṣṭa-gotrāṇām arjunaḥ sāmparāyikam<BR>
BhP_11.31.022/3 hatānāṃ kārayām āsa yathā-vad anupūrvaśaḥ<BR>
BhP_11.31.023/1 dvārakāṃ hariṇā tyaktāṃ samudro 'plāvayat kṣaṇāt<BR>
BhP_11.31.023/3 varjayitvā mahā-rāja śrīmad-bhagavad-ālayam<BR>
BhP_11.31.024/1 nityaṃ sannihitas tatra bhagavān madhusūdanaḥ<BR>
BhP_11.31.024/3 smṛtyāśeṣāśubha-haraṃ sarva-maṅgala-maṅgalam<BR>
BhP_11.31.025/1 strī-bāla-vṛddhān ādāya hata-śeṣān dhanañjayaḥ<BR>
BhP_11.31.025/3 indraprasthaṃ samāveśya vajraṃ tatrābhyaṣecayat<BR>
BhP_11.31.026/1 śrutvā suhṛd-vadhaṃ rājann arjunāt te pitāmahāḥ<BR>
BhP_11.31.026/3 tvāṃ tu vaṃśa-dharaṃ kṛtvā jagmuḥ sarve mahā-patham<BR>
BhP_11.31.027/1 ya etad deva-devasya viṣṇoḥ karmāṇi janma ca<BR>
BhP_11.31.027/3 kīrtayec chraddhayā martyaḥ sarva-pāpaiḥ pramucyate<BR>
BhP_11.31.028/1 itthaṃ harer bhagavato rucirāvatāra-<BR>
BhP_11.31.028/2 vīryāṇi bāla-caritāni ca śantamāni<BR>
BhP_11.31.028/3 anyatra ceha ca śrutāni gṛṇan manuṣyo<BR>
BhP_11.31.028/4 bhaktiṃ parāṃ paramahaṃsa-gatau labheta<BR>
<BR>
<BR>
<BR>
</body></html>
