<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Prabodhananda Sarasvati Gosvami: Caitanyacandramrta</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Prabodhananda Sarasvati Gosvami: Caitanyacandramrta<BR>
<BR>
Input by ...<BR>
<BR>



<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>

<BR>
<BR>
There are two numbering systems for this text. The material is <BR>
sometimes organized into twelve themes and numbered accordingly. <BR>
Those numbers are given in brackets. The editions used were:<BR>
- Stava-kalpa-druma, (ed.) Bhakti Saranga Goswami. Vrindavan, 1959 <BR>
- śrī-śrī-caitanya-candrāmṛta, (ed.) Bhakti Vilasa Tirtha. Mayapur, <BR>
  Chaitanya Math. 3rd edition, 1992. <BR>
Texts without an alternative number are not found in either one of <BR>
the editions. No attempt has been made to provide alternative readings.<BR>
<BR>
stumas taṃ caitanyākṛtim ativimaryāda-paramā-<BR>
dbhutaudāryaṃ varyaṃ vraja-pati-kumāraṃ rasayitum |<BR>
viśuddha-sva-premonmada-madhura-pīyuṣa-laharīṃ<BR>
pradātuṃ cānyebhyaḥ para-pada-navadvīpa-prakaṭam ||1|| (1)<BR>
<BR>
sarvair āmnāya-cūḍāmaṇibhir api na saṃlakṣyate yat svarūpaṃ<BR>
śrīśa-brahmādy-agamyā sumadhura-padavī kāpi yasyāsti ramyā |<BR>
yenākasymāj jagac-chrī-hari-rasa-madirā-mattam etad vyadhāyi<BR>
śrīmac-caitanya-candraḥ sa kim u mama girāṃ gocaraś cetaso vā ||2|| (137)<BR>
<BR>
dharme niṣṭhāṃ dadhad anupamāṃ viṣṇu-bhaktiṃ gariṣṭhāṃ<BR>
saṃbibhrāṇo dadhad ahaha hṛt-tiṣṭhatīvāśma-sāram |<BR>
nīco goghrād api jagad aho plāvayaty aśru-pūraiḥ<BR>
ko vā jānāty ahaha gahanaṃ heama-gaurāṅga-raṅgam ||3|| (127)<BR>
<BR>
dharmāspṛṣṭaḥ satata-paramāviṣṭa evātyadharme<BR>
dṛṣṭiṃ prāpto na hi khalu satāṃ sṛṣṭiṣu kvāpi no san |<BR>
yad datta-śrī-hari-rasa-sudhā-svāda-mattaḥ pranṛtya-<BR>
ty uccair gāyaty atha viluṭhati staumi taṃ kañcid īśam ||4|| (2)<BR>
<BR>
akasmād evāvirbhavati bhagavan-nāma-laharī<BR>
parītānāṃ pāpair api purubhir eṣāṃ tanu-bhṛtām |<BR>
aho vajra-prāyaṃ hṛd api navanītāyitam abhūn<BR>
nṝṇāṃ yasmin loke'vatarati sa gauro mama gatiḥ ||5|| (110)<BR>
<BR>
na yogo na dhyānaṃ na ca japa-tapas-tyāga-niyamā<BR>
na vedā nācāraḥ kva nu bata niṣiddhādy-uparatiḥ |<BR>
akasmāc caitanye'vatarati dayāsāra-hṛdaye <BR>
pumarthānāṃ mauliṃ param iha mudā luṇṭhati janaḥ ||6|| (111)<BR>
<BR>
yan nāptaṃ karma-niṣṭhair na ca samadhigataṃ yat tapo-dhyāna-yogai-<BR>
rvairāgyais tyāga-tattva-stutibhir api na yat tarkitaṃ cāpi kaiścit |<BR>
govinda-prema-bhājām api na ca kalitaṃ yad-rahasyaṃ svayaṃ tan-<BR>
nāmnaiva prādurāsīd avatarati pare yatra taṃ naumi gauram ||7|| (3)<BR>
<BR>
dhig astu brahmāhaṃ vadana-pariphullān jaḍa-matīn<BR>
kriyāsaktān dhig dhig vikaḍa-tapaso dhik ca yaminaḥ |<BR>
kim etān śocāmo viṣaya-rasa-mattān nara-paśūn<BR>
na keṣāṃcil leśo'py ahaha milito gaura-madhunaḥ ||8|| (32)<BR>
<BR>
badhnan prema-bhara-prakampita-karo granthīn kaṭī-ḍorakaiḥ <BR>
saṅkhyātuṃ nija-loka-maṅgala-hare-kṛṣṇeti-nāmnāṃ japan |<BR>
aśru-snāta-mukhaḥ svam eva hi jagannāthaṃ didṛkṣur gatā-<BR>
yātair gaura-tanur vilocana-mudaṃ tanvan hariḥ pātu vaḥ ||9|| (16)<BR>
<BR>
pāṣāṇaḥ pariṣocito'mṛta-rasair naivāṅkuraḥ sambhavet<BR>
lāṅgūlaṃ saramāpater vivṛṇataḥ syād asya naivārjavam |<BR>
hastāv unnayatā budhāḥ katham aho dhāryaṃ vidhor maṇḍalaṃ<BR>
sarvaṃ sādhanam astu gaura-karuṇābhāve na bhāvotsavaḥ ||10|| (36)<BR>
<BR>
saundarye kāma-koṭiḥ sakala-jana-samāhlādane candra-koṭir<BR>
vātsalye mātṛ-koṭis tridaśa-viṭapito'py adbhutaudārya-koṭiḥ |<BR>
gāmbhīrye'mbhodhi-koṭir madhuramaṇi sudhā-kṣīra-mādhvīka-koṭir<BR>
gauro devaḥ sa jīyān praṇaya-rasa-pade darśitāś carya-koṭiḥ ||11|| (101)<BR>
<BR>
premā nāmādbhutārthaḥ śravaṇa-patha-gataḥ kasya nāmnāṃ mahimnaḥ<BR>
ko vettā kasya vṛndāvana-vipina-mahā-mādhurīṣu praveśaḥ |<BR>
ko vā jānāti rādhāṃ parama-rasa-camatkāra-mādhurya-sīmām<BR>
ekaś caitanya-candraḥ parama-karuṇayā sarvam āviścakāra ||12|| (130)<BR>
<BR>
namaś caitanya-candrāya koṭi-candrānana-tviṣe |<BR>
premānandābdhi-candrāya cāru-candrāṃśu-hāsine ||13|| (8)<BR>
<BR>
yasyaiva pādāmbuja-bhakti-labhyaḥ<BR>
pramābhidhānaḥ paramaḥ pumarthaḥ |<BR>
tasmai jagan-maṅgala-maṅgalāya<BR>
caitanya-candrāya namo namas te ||14|| (9) <BR>
<BR>
dadhan mūrdhany ūrdhvaṃ mukulita-karāmbhoja-yugalaṃ<BR>
galan-netrāmbhobhiḥ snapita-mṛdu-gaṇḍa-sthala-yugam |<BR>
dukūlenāvītaṃ nava-kamala-kiñjalka-rucinā<BR>
paraṃ jyotir gauraṃ kanaka-rucira-cauraṃ praṇamata ||15|| (81)<BR>
<BR>
siṃha-skandhaṃ madhura-madhuraṃ smera-gaṇḍa-sthalāntaṃ<BR>
durvijñeyojjvala-rasa-mayāścarya-nānā-vikāram |<BR>
bibhrat kāntiṃ vikaca-kanakāmbhoja-garbhābhirāmām <BR>
ekībhūtaṃ vapur avatu vo rādhayā mādhavasya ||16|| (13)<BR>
<BR>
pūrṇa-prema-rasāmṛtābdhi-laharī-lolāṅga-gaura-cchaṭā-<BR>
koṭy-ācchādita-viśvam īśvara-vidhi-vyāsādibhiḥ saṃstutam |<BR>
durlakṣyāṃ śruti-koṭibhiḥ prakaṭayan mūrtiṃ jagan-mohinīm<BR>
āścaryaṃ lavaṇoda-rodhasi paraṃ brahma svayaṃ nṛtyati ||17|| (131)<BR>
<BR>
uddāma-dāmanaka-dāma-gaṇābhirāma-<BR>
mārāmarāmam avirāma-gṛhīta-nāmā |<BR>
kāruṇya-dhāma kanakojjvala-gaura-dhāma<BR>
caitanya-nāma paramaṃ kalayāma dhāma ||18|| (69)<BR>
<BR>
avatīrṇe gaura-candre vistīrṇe prema-sāgare |<BR>
suprakāśita-ratnaughe yo dīno dīna eva saḥ ||19|| (34)<BR>
<BR>
śravaṇa-manana-saṅkīrtyādi-bhaktyā murārer<BR>
yadi parama-pumarthaṃ sādhayet ko'pi bhadram |<BR>
mama tu parama-pāra-prema-pīyūṣa-sindhoḥ <BR>
kim api rasa-rahasyaṃ dhāma gauraṃ namasyam ||20|| (58)<BR>
<BR>
niṣṭhāṃ prāptā vyavahṛti-tatir laukikī vaidikī yā<BR>
yā vā lajjā prahasan-samudgāna-nāṭyotsaveṣu |<BR>
ye vābhuvann ahaha sahaja-prāṇa-dehārtha-dharmā<BR>
gauraś cauraḥ sakalam aharat ko'pi me tīvra-vīryaḥ ||21|| (60)<BR>
<BR>
mahākarma-sroto-nipatitam api sthairyam ayate<BR>
mahā-pāṣāṇebhyo'py atikaṭhinam eti drava-daśām |<BR>
naṭaty ūrdhvaṃ niḥsādhanam api mahā-yogi-manasāṃ<BR>
bhuvi śrī-caitanye'vatarati manaś citra-vibhave ||22|| (112)<BR>
<BR>
strī-putrādi-kathāṃ jahur viṣayiṇaḥ śāstra-pravādaṃ budhā<BR>
yogīndrā vijahur marun-niyama-ja-kleśaṃ tapas tāpasāḥ |<BR>
jñānābhyāsa-vidhiṃ jahuś ca yatayaś caitanya-candre parām<BR>
āviṣkurvati bhakti-yoga-padavīṃ naivānya āsīd rasaḥ ||23|| (113)<BR>
<BR>
bhrāntaṃ yatra munīśvarair api purā yasmin kṣamā-maṇḍale<BR>
kasyāpi praviveśa naiva dhiṣaṇā yad veda no vā śukaḥ |<BR>
yatra kvāpi kṛpāmayena ca nije'py udghāṭitaṃ śauriṇā<BR>
tasminn ujjvala-bhakti-vartmani sukhaṃ khelanti gaura-priyāḥ ||24|| (18)<BR>
<BR>
īśaṃ bhajantu puruṣārtha-catuṣṭayāśā<BR>
dāsā bhavantu ca vidhāya harer upāsāḥ |<BR>
kiñcid rahasya-pada-lobhita-dhīr ahaṃ tu<BR>
caitanya-candra-caraṇaṃ śaraṇaṃ karomi ||25|| (59)<BR>
<BR>
apy agaṇya-mahā-puṇyam ananya-śaraṇaṃ hareḥ |<BR>
anupāsita-caitanyam adhanyaṃ manyate matiḥ ||26|| (31)<BR>
<BR>
bhrātaḥ kīrtaya nāma gokula-pater uddāma-nāmāvalīṃ<BR>
yad vā bhāvaya tasya divya-madhuraṃ rūpaṃ jagan-mohanam |<BR>
hanta prema-mahā-rasojjvala-pade nāśāpi te sambhavet<BR>
śrī-caitanya-mahāprabhor yadi kṛpā-dṛṣṭiḥ paten na tvayi ||27|| (82)<BR>
<BR>
bhūto vā bhavitāpi vā bhavati vā kasyāpi yaḥ ko'pi vā<BR>
sambandho bhagavat-padāmbuja-rase nāsmin jagan-maṇḍale |<BR>
tat sarvaṃ nija-bhakti-rūpa-paramaiśvaryeṇa vikrīḍato<BR>
gaurasyaiva kṛpā-vijṛmbhitatayā jānanti nirmatsarāḥ ||28|| (28)<BR>
<BR>
svādaṃ svādaṃ madhurima-bharaṃ svīya-nāmāvalīnāṃ<BR>
mādaṃ mādaṃ kim api vivaśībhūta-visrasta-gātraḥ |<BR>
vāraṃ vāraṃ vraja-pati-guṇān gāya gāyeti jalpan<BR>
gauro dṛṣṭaḥ sakṛd api na yair durghaṭā teṣu bhaktiḥ ||29|| (38)<BR>
<BR>
abhūd gehe gehe tumula-hari-saṅkīrtana-ravo<BR>
babhau dehe dehe vipula-pulakāśru-vyatikaraḥ |<BR>
api snehe snehe parama-madhurotkarṣa-padavī<BR>
davīyasyāmnāyād api jagati gaure'vatarati ||30|| (114)<BR>
<BR>
jāḍyaṃ karmasu kutracij japa-tapo-yogādikaṃ kutracid-<BR>
govindārcana-vikriyā kvacid api jñānābhimānaḥ kvacit |<BR>
śrī-bhaktiḥ kvacid ujjvalāpi ca harer vāṅ-mātra eva sthitā<BR>
hā caitanya kuto gato'si padavī kutrāpi te nekṣyate ||31|| (138)<BR>
<BR>
vinā bījaṃ kiṃ nāṅkura-jananam andho'pi na kathaṃ<BR>
prapaśyen no paṅgur giri-śikharam ārohati katham |<BR>
yadi śrī-caitanye hari-rasa-mayāścarya-vibhave'<BR>
py abhaktānāṃ bhāvī katham api para-prema-rabhasaḥ ||32|| (39)<BR>
<BR>
akasmād evaitad bhuvanam abhitaḥ plāvitam abhūn<BR>
mahā-premāmbhodheḥ kim api rasa-vanyābhir akhilam |<BR>
akasmāc cādṛṣṭa-śruta-cara-vikārair alam abhūc<BR>
camatkāraḥ kṛṣṇe kanaka-rucirāṅge'vatarati ||33||  (115)<BR>
<BR>
are mūḍhā gūḍhāṃ vicinuta harer bhakti-padavīṃ<BR>
davīyasyā dṛṣṭyāpy aparicita-pūrvāṃ munivaraiḥ |<BR>
na viśrambhaś citte yadi yadi ca daurlabhyam iva tat<BR>
parityajyāśeṣaṃ vrajata śaraṇaṃ gaura-caraṇam ||34|| (80)<BR>
<BR>
tāvad brahma-kathā vimukta-padavī tāvan na tiktī-bhavet<BR>
tāvac cāpi viśṛṅkhalatvam ayate no loka-veda-sthitiḥ |<BR>
tāvac chāstra-vidāṃ mithaḥ kala-kalo nānā-bahir-vartmasu<BR>
śrī-caitanya-padāmbuja-priya-jano yāvan na dig-gocaraḥ ||35|| (19)<BR>
<BR>
sadā raṅge nīlācala-śikhara-śṛṅge vilasato<BR>
harer eva bhrājan-mukha-kamala-bhṛṅgekṣaṇa-yugam |<BR>
samuttuṅga-premonmada-rasa-taraṅgaṃ mṛga-dṛśām<BR>
anaṅgaṃ gaurāṅgaṃ smaratu gata-saṅgaṃ mama manaḥ ||36|| (70)<BR>
<BR>
kvacit kṛṣṇāveśān naṭati bahubhaṅgīm abhinayan<BR>
kvacid rādhāviṣṭo hari hari harīty ārta-ruditaḥ |<BR>
kvacid riṅgan bālaḥ kvacid api ca gopāla-carito<BR>
jagad gauro vismāpayati bahu-bhaṅgī-madhurimā ||37|| (128)<BR>
<BR>
aye na kuru sāhasaṃ tava hasanti sarvodyamaṃ<BR>
janāḥ parita unmadā hari-rasāmṛtāsvādinaḥ |<BR>
idaṃ tu nibhṛtaṃ śṛṇu praṇaya-vastu prastūyate<BR>
yad eva nigameṣu tat patir ayaṃ hi gauraḥ param ||38|| (83)<BR>
<BR>
udgṛhṇanti samasta-śāstram abhito durvāra-garvāyitā<BR>
dhanyaṃ-manya-dhiyaś ca karma-tapa-ādy-uccāvaceṣu sthitāḥ |<BR>
dvitrāṇy eva japanti kecana harer nāmāni vāmāśayāḥ <BR>
pūrvaṃ samprati gauracandra udite premāpi sādhāraṇaḥ ||39|| (116)<BR>
<BR>
pāpīyān api hīna-jātir api duḥśīlo'pi duṣkarmaṇāṃ <BR>
sīmāpi śvapacādhamo'pi satataṃ durvāsanāḍhyo'pi ca |<BR>
durdeśa-prabhavo'pi tatra vihitāvāso'pi duḥsaṅgato<BR>
naṣṭo'py uddhṛta eva yena kṛpayā taṃ gauram eva stumaḥ ||40|| (78)<BR>
<BR>
acaitanyam idaṃ viśvaṃ yadi caitanyam īśvaram |<BR>
na viduḥ sarva-śāstra-jñā hy api bhrāmyanti te janāḥ ||41|| (37)<BR>
<BR>
deve caitanya-nāmany avatarati sura-prārthya-pādābja-seve<BR>
viṣvadrīcīḥ pravistārayati sumadhura-prema-pīyūṣa-vīcīḥ |<BR>
ko bālaḥ kaś ca vṛddhaḥ ka iha jaḍa-matiḥ ko budhaḥ ko varākaḥ<BR>
sarveṣām aikarasyaṃ kim api hari-pade bhakti-bhājāṃ babhūva ||42|| (117)<BR>
<BR>
dattvā yaḥ kam api prasādam atha sambhāṣya smita-śrī-mukhaṃ<BR>
dūrāt snigdha-dṛśā nirīkṣya ca mahā-premotsavaṃ yacchati |<BR>
yeṣāṃ hanta kutarka-karkaśa-dhiyāṃ tatrāpi nātyādaraḥ<BR>
sākṣāt pūrṇa-rasāvatāriṇi harau duṣṭā amī kevalam ||43|| (45)<BR>
<BR>
kāśī-vāsān api na gaṇaye kiṃ gayāṃ mārgaye'haṃ<BR>
muktiḥ śuktībhavati yadi me kaḥ parārtha-prasaṅgaḥ |<BR>
trāsābhāsaḥ sphurati na mahā-raurave'pi kva bhītiḥ<BR>
strī-putrādau yadi kṛpayate deva-devaḥ sa gauraḥ ||44|| (99)<BR>
<BR>
belāyāṃ lavaṇodadher madhurima-prāg-bhāva-sāra-sphural-<BR>
līlāyāṃ nava-vallavī-rasa-nidher āveśayantī jagat |<BR>
khelāyām api śaiśave nija-rucā viśvaika-saṃmohinī<BR>
mūrtiḥ kācana kāñcana-drava-mayī cittāya me rocate ||45|| (129)<BR>
<BR>
dṛṣṭvā mādyati nūtanāmbuda-cayaṃ saṃvīkṣya barhaṃ bhaved <BR>
atyantaṃ vikalo vilokya valitāṃ guñjāvalīṃ vepate |<BR>
dṛṣṭe śyāma-kiśorake'pi cakitaṃ dhatte camatkāritām<BR>
itthaṃ gaura-tanuḥ pracārita-nija-premā hariḥ pātu vaḥ ||46|| (14)<BR>
<BR>
duṣkarma-koṭi-niratasya duranta-ghora-<BR>
durvāsanā-nigaḍa-śṛṅkhalitasya gāḍham |<BR>
kliśyan mateḥ kumati-koṭi-kadarthitasya<BR>
gauraṃ vinādya mama ko bhaviteha bandhuḥ ||47|| (51)<BR>
<BR>
hā hanta citta-bhuvi me paramoṣarāyāṃ <BR>
sad-bhakti-kalpa-latikāṅkuritā kathaṃ syāt |<BR>
hṛdy ekam eva paramāśasatnīyam asti<BR>
caitanya-nāma kalayan na kadāpi śocyaḥ ||48|| (53)<BR>
<BR>
kṛpā-sindhuḥ sandhyāruṇa-rucira-citrāmbara-daro-<BR>
jjvalaḥ pūrṇa-premāmṛta-maya-mahājyotir amalaḥ |<BR>
śacī-garbha-kṣīrābmbudhibhava udārādbhuta-kalaḥ<BR>
kalānāthaḥ śrīmān udayatu mama svānta-nabhasi ||49|| (15)<BR>
<BR>
kva tāvad vairāgyaṃ kva ca viṣaya-vārtāsu narake-<BR>
ṣvivodvegaḥ kvāsau vinaya-bhara-mādhurya-laharī |<BR>
kva tat tejo vālaukikam atha mahā-bhakti-padavī <BR>
kva sā vā sambhāvyā yad avakalitaṃ gaura-gatiṣu ||50|| (20)<BR>
<BR>
sva-pādāmbhojaika-praṇaya-laharī-sādhana-bhṛtāṃ<BR>
śiva-brahmādīnām api ca sumahā-vismaya-bhṛtām |<BR>
mahā-premāveśāt kim api naṭanām unmada iva<BR>
prabhur gauro jīyāt prakaṭa-paramāścarya-mahimā ||51|| (102)<BR>
<BR>
sarve nārada-śaṅkarādaya ihāyātāḥ svayaṃ śrīr api <BR>
prāptā deva-halāyudho'pi milito jātāś ca te vṛṣṇayaḥ |<BR>
bhūyaḥ kiṃ vraja-vāsino'pi prakaṭā gopāla-gopyādayaḥ<BR>
pūrṇa-prema-raseśvare'vatarati śrī-gauracandre bhuvi ||52|| (118)<BR>
<BR>
bhṛtyāḥ snigdhā atha sumadhura-projjvalodāra-bhājas<BR>
tat-pādābja-dvitaya-savidhe sarva evāvatīrṇāḥ |<BR>
prāpuḥ pūrvādhikatara-mahāprema-pīyūṣa-lakṣmīṃ<BR>
sva-premāṇaṃ vitarati jagaty adbhutaṃ hema-gaure ||53|| (119)<BR>
<BR>
alaukikyā premonmada-rasa-vilāsa-prathanayā<BR>
na yaḥ śrī-govindānucara-saciveṣv eṣu kṛtiṣu |<BR>
mahāścaryaṃ premotsavam api haḍhād dātari na yan<BR>
matir gaure sākṣāt para iha sa mūḍho nara-paśuḥ ||54|| (40)<BR>
<BR>
asaṅkhyāḥ śruty-ādau bhagavad-avatārā nigaditāḥ<BR>
prabhāvaṃ kaḥ sambhāvayatu param īśād itarataḥ |<BR>
kim anyat mat-preṣṭhe kati kati satāṃ nāpy anubhavās<BR>
tathāpi śrī-gaure hari hari na mūḍhā hari-dhiyaḥ ||55|| (41)<BR>
<BR>
rakṣo-daitya-kulaṃ hataṃ kiyad idaṃ yogādi-vartma-kriyā-<BR>
mārgo vā prakaṭī-kṛtaḥ kiyad idaṃ sṛṣṭy-ādikaṃ vā kiyat |<BR>
mediny-uddharaṇādikaṃ kiyad idaṃ premojjvalāyā mahā-<BR>
bhakter vartma-karīṃ parāṃ bhagavataś caitanya-mūrtiṃ stumaḥ ||56|| (7)<BR>
<BR>
sākṣān-mokṣādikārthān vividha-vikṛtibhis tucchatāṃ darśantaṃ<BR>
premānandaṃ prasūte sakala-tanu-bhṛtāṃ yasya līlā-kaṭākṣaḥ |<BR>
nāsau vedeṣu gūḍho jagati yadi bhaved īśvaro gauracandras<BR>
tat-prāpto'nīśa-vādaḥ śiva śiva gahane viṣṇu-māye namaste ||57|| (42)<BR>
<BR>
vāso me varam astu ghora-dahana-vyālāvalī-pañjare<BR>
śrī-caitanya-padāravinda-vimukhair mā kutracit saṅgamaḥ |<BR>
vaikuṇṭhādi-padaṃ svayaṃ ca militaṃ no me mano lipsate<BR>
pādāmbhoja-rasa-cchaṭā yadi manāk gaurasya no rasyate ||58|| (65)<BR>
<BR>
sakṛn nayana-gocarīkṛta-tad-aśru-dhārākula-<BR>
praphulla-kamalekṣaṇa-praṇaya-kātara-śrī-mukhaḥ |<BR>
na gaura-caraṇaṃ jihāsati kadāpi lokottara-<BR>
sphuran-madhurimārṇavaṃ nava-navānurāgonmadaḥ ||59|| (21)<BR>
<BR>
ācarya dharmaṃ paricarya viṣṇuṃ <BR>
vicarya tīrthāni vicārya vedān |<BR>
vinā na gaura-priya-pāda-sevāṃ<BR>
vedādi-duṣprāpa-padaṃ vidanti ||60|| (22)<BR>
<BR>
jñānādi-vartma-viruciṃ vraja-nātha-bhakti-<BR>
rītiṃ na vedmi na ca sad-guravo milanti |<BR>
hā hanta hanta mama kaḥ śaraṇaṃ nigūḍha-<BR>
gauro haris tava na karṇa-pathaṃ gato'sti ||61|| (84)<BR>
<BR>
mṛgyāpi sā śiva-śukoddhava-nāradādyair<BR>
āścarya-bhakti-padavī na davīyastī naḥ |<BR>
durbodha-vaibhava-pate mayi pāmare'pi <BR>
caitanya-candra yadi te karuṇā-kaṭākṣaḥ ||62|| (55)<BR>
<BR>
vṛthāveśaṃ karmasv apanayata vārtām api manāk<BR>
na karṇābhyarṇe'pi kvacana nayatādhyātma-saraṇeḥ |<BR>
na mohaṃ dehādau bhajata paramāścarya-madhuraḥ <BR>
pumarthānāṃ maulir milati bhavatāṃ gaura-kṛpayā ||63|| (85)<BR>
<BR>
alaṃ śāstrābhyāsair alam ahaha tīrthāṭanikayā <BR>
sadā yoṣid-vyāghryās trasata vitathaṃ thūtkuruta re |<BR>
tṛṇaṃ-manyā dhanyāḥy śrayata kila sannyāsi-kapaṭaṃ<BR>
naṭantaṃ gaurāṅgaṃ nija-rasa-madād ambudhi-taṭe ||64|| (86)<BR>
<BR>
uccair āsphālayantaṃ kara-caraṇam aho hema-daṇḍa-prakāṇḍau <BR>
bāhū proddhṛtya sat-tāṇḍava-tarala-tanuṃ puṇḍarīkāyatākṣam |<BR>
viśvasyāmaṅgalaghnaṃ kim api hari-harīty unmadānanda-nādair<BR>
vande taṃ deva-cūḍāmaṇim atula-rasāviṣṭa-caitanya-candram ||65|| (10)<BR>
<BR>
huṅkārair daśa-diṅmukhaṃ mukharayann aṭṭahāsa-cchaṭā-<BR>
vīcībhiḥ sphuṭa-kundakairava-gaṇa-prodbhāsi kurvan nabhaḥ |<BR>
sarvāṅgaḥ pavanoccalac-cala-dala-prāya-prakampaṃ dadhan<BR>
mattaḥ prema-rasonmadāpluta-gatir gauro hariḥ śobhate ||66|| (106)<BR>
<BR>
kva sā niraṅkuśa-kṛpā kva tad-vaibhavam adbhutam |<BR>
kva sā vatsalatā śaure yādṛk gaure tavātmani ||67|| (56)<BR>
<BR>
ānanda-līlā-maya-vigrahāya <BR>
hemābha-divya-cchavi-sundarāya |<BR>
tasmai mahā-prema-rasa-pradāya <BR>
caitanya-candrāya namo namas te ||68|| (11)<BR>
<BR>
mahā-puruṣa-mānināṃ sura-munīśvarāṇāṃ nijaṃ<BR>
padāmbujam ajānatāṃ kim api garva-nirvāsanam |<BR>
aho nayana-gocaraṃ nigama-cakra-cūḍā-cayaṃ<BR>
śacī-sutam acīkarat ka iha bhūri-bhāgyodayaḥ ||69|| (29)<BR>
<BR>
āstāṃ nāma mahān mahān iti ravaḥ sarva-kṣamā-maṇḍale<BR>
loke vā prakaṭāstu nāma mahatī siddhiś camatkāriṇī |<BR>
kāmaṃ cāru-caturbhujatvam ayatām ārādhya viśveśvaraṃ<BR>
ceto me bahumanyate nahi nahi śrī-gaura-bhaktiṃ vinā ||70|| (66)<BR>
<BR>
nirdoṣaś cāru-nṛtyo vidhuta-malinatā-vakra-bhāvaḥ kadācin<BR>
niḥśeṣa-prāṇi-tāpa-traya-haraṇa-mahā-prema-pīyūṣa-varṣī |<BR>
udbhūtaḥ ko'pi bhāgyodaya-rucira-śacīgarbha-dugdhāmbu-rāśer<BR>
bhaktānāṃ hṛc-cakora-svadita-pada-rucir bhāti gaurāṅga-candraḥ ||71|| (107)<BR>
<BR>
devā dundubhi-vādanaṃ vidadhire gandharva-mukhyā jaguḥ<BR>
siddhāḥ santata-puṣpa-vṛṣṭibhir imāṃ pṛthvīṃ samācchādayan |<BR>
divya-stotra-parā maharṣi-nivahāḥ prītyopatasthur nija-<BR>
premonmādini tāṇḍavaṃ racayati śrī-gauracandre bhuvi ||72|| (133)<BR>
<BR>
matta-keśari-kiśora-vikramaḥ<BR>
prema-sindhu-jagad-āplavodyamaḥ |<BR>
ko'pi divya-nava-hema-kandalī-<BR>
komalo jayati gaura-candramāḥ ||73|| (100)<BR>
alaṅkāraḥ paṅkeruha-nayana-niḥsyandi-payasāṃ<BR>
pṛṣadbhiḥ san-muktā-phala-sulalitair yasya vapuṣi |<BR>
udañcad-romāñcair api ca paramā yasya suṣamā<BR>
tam ālambe gauraṃ harim aruṇa-rociṣṇu-vasanam ||74|| (71)<BR>
<BR>
kandarpād api sundaraḥ surasarit-pūrād aho pāvanaḥ<BR>
śītāṃśor api śītalaḥ sumadhuro mādhvīka-sārād api |<BR>
dātā kalpa-mahīruhād api mahān snigdho jananyā api <BR>
premṇā gaura-hariḥ kadā nu hṛdi me dhyātuḥ padaḥ dhāsyati ||75|| (72)<BR>
<BR>
puñjaṃ puñjaṃ madhura-madhur-prema-mādhvī-rasānāṃ<BR>
dattvā dattvā svayam urudayo modayan viśvam etat |<BR>
eko devaḥ kaṭi-taṭa-milan-mañju-māñjiṣṭa-vāsā<BR>
bhāsā nirbhartsita-nava-taḍit-koṭir eva priyo me ||76|| (73)<BR>
<BR>
dṛṣṭaḥ spṛṣṭaḥ kīrtitaḥ saṃsmṛto vā<BR>
dūrasthair apy ānato vādṛto vā |<BR>
premṇaḥ sāraṃ dātum īśo ya ekaḥ <BR>
śrī-caitanyaṃ naumi devaṃ dayālum ||77|| (4) <BR>
<BR>
siñcan siñcan nayana-payasā pāṇḍu-gaṇḍa-sthalāntaṃ<BR>
muñcan muñcan pratimuhur aho dīrgha-niḥśvāsa-jātam |<BR>
uccaiḥ krandan karuṇa-karuṇo dīrgha-hā-heti-nādo<BR>
gauraḥ ko'pi vraja-virahiṇī-bhāva-magnaś cakāsti ||78|| (108)<BR>
<BR>
kiṃ tāvad bata durgameṣu viphalaṃ yogādi-mārgeṣv aho<BR>
bhaktiṃ kṛṣṇa-padāmbuje vidadhataḥ sarvārtham āluṇṭhataḥ |<BR>
āśā prema-mahotsave yadi śiva-brahmādy-alabhye'dbhute<BR>
gaure dhāmani durvigāha-mahimodāre tadā rajyatām ||79|| (87)<BR>
<BR>
hasanty uccair uccair ahaha kula-vadhvo'pi parito<BR>
dravībhāvaṃ gacchanty api kuviṣaya-grāva-ghaṭitāḥ |<BR>
tiraskurvanty ajñā api sakala-śāstrajña-samitiṃ<BR>
kṣitau śrī-caitanye'dbhuta-mahima-sāre'vatarati ||80|| (120)<BR>
<BR>
prāyaś caitanyam āsīd api sakala-vidāṃ neha pūrvaṃ yad eṣāṃ<BR>
khaarvā sarvārtha-sāre'py akṛta nahi padaṃ kuṇṭhitā buddhi-vṛttiḥ |<BR>
gambhīrodāra-bhāvojjvala-rasa-madhura-prema-bhakti-praveśaḥ<BR>
keṣāṃ nāsīd idānīṃ jagati karuṇayā gaura-candre'vatīrṇe ||81|| (121)<BR>
<BR>
abhivyakto yatra druta-kanaka-gauro harir abhūn<BR>
mahimnā tasyaiva praṇaya-rasa-magnaṃ jagad abhūt |<BR>
abhūd uccair uccais tumula-hari-saṅkīrtana-vidhiḥ <BR>
sa kālaḥ kiṃ bhūyo'py ahaha parivartate madhuraḥ ||82|| (139)<BR>
<BR>
saiveyaṃ bhuvi dhanya-gauḍa-nagarī velāpi saivāmbudheḥ <BR>
so'yaṃ śrī-puruṣottamo madhupates tāny eva nāmāni ca |<BR>
no kutrāpi nirīkṣyate hari hari  premotsavas tādṛśo<BR>
hā caitanya kṛpā-nidhāna tava kiṃ vikṣe punar vaibhavam ||83|| (140)<BR>
<BR>
apārāvāraṃ cedam ṛtamaya-pāthodhim adhikaṃ <BR>
vimathya prāptaṃ syāt kim api paramaṃ sāram atulam |<BR>
tathāpi śrī-gaurākṛti-madana-gopāla-caraṇa-<BR>
cchaṭā-spṛṣṭānāṃ tad vahati vikaṭām eva kaṭutām ||84|| (23)<BR>
<BR>
tṛṇād api sunīcatā sahaja-saumya-mugdhākṛtiḥ<BR>
sudhā-madhura-bhāṣitā viṣaya-gandha-thūthūtkṛtiḥ |<BR>
hari-praṇaya-vihvalā kim api dhīranārambhitā<BR>
bhavanti kila sad-guṇā jagati gaura-bhājām amī ||85|| (24)<BR>
<BR>
kadā śaure gaure vapuṣi parama-prema-rasade <BR>
sad-eka-prāṇe niṣkapaṭa-kṛta-bhāvo'smi bhavitā |<BR>
kadā vā tasyālaukika-sad-anumānena mama hṛdy<BR>
akasmāt śrī-rādhā-pada-nakha-maṇi-jyotir udabhūt ||86|| (68)<BR>
<BR>
aśrūṇāṃ kim api pravāha-nivahaiḥ kṣauṇīṃ puraḥ paṅkilī-<BR>
kurvan pāṇi-tale nidhāya badarī-pāṇḍuṃ kapola-sthalīm |<BR>
āścaryaṃ lavaṇoda-rodhasi vasan śoṇaṃ dadhāno'ṃśukaṃ<BR>
gaurībhūya hariḥ svayaṃ vitanute rādhā-padābje ratim ||87|| (135)<BR>
<BR>
sāndrānandojjvala-nava-rasa-prema-pīyūṣa-sindhoḥ<BR>
koṭiṃ varṣan kim api kaaurṇa-snigdha-netrāñcalena |<BR>
ko'yaṃ devaḥ kanaka-kadalī-garbha-gaurāṅga-yaṣṭiś<BR>
ceto'kasmān mama nija-pade gāḍham uptaṃ cakāra ||88|| (61)<BR>
<BR>
yathā yathā gaura-padāravinde<BR>
vindeta bhaktiṃ kṛta-puṇya-rāśiḥ |<BR>
tathā tathotsarpati hṛdy akasmāt<BR>
rādhā-padāmbhoja-sudhāṃśu-rāśiḥ ||89|| (88) <BR>
<BR>
ko'yaṃ paṭṭa-ghaṭī-virājita-kaṭī-deśaḥ kare kaṅkaṇaṃ<BR>
hāraṃ vakṣasi kuṇḍalaṃ śravaṇayor bibhrat pade nūpurau |<BR>
ūrdhvīkṛtya nibaddha-kuntala-bhara-protphulla-mallī-sragā-<BR>
pīḍaḥ krīḍati gaura-nāgara-varo nṛtyan nijair nāmabhiḥ ||90|| (132)<BR>
<BR>
saṃsāra-duḥkha-jaladhau patitasya kāma-<BR>
krodhādi-nakra-makaraiḥ kavalīkṛtasya |<BR>
durvāsanā-nigaḍitasya nirāśrayasya<BR>
caitanya-candra mama dehi padāvalambam ||91|| (54)<BR>
<BR>
kāntyā nindita-koṭi-koṭi-madanaḥ śrīman-mukhendu-cchaṭā-<BR>
vicchāyīkṛta-koṭi-koṭi-śarad-unmīlat-tuṣāra-cchaviḥ |<BR>
audāryeṇa ca koṭi-koṭi-guṇitaṃ kalpa-drumaṃ hy alpayan<BR>
gauro me hṛdi koṭi-koṭi-januṣāṃ bhāgyaiḥ padaṃ dhāsyati ||92|| (74)<BR>
<BR>
kṣaṇaṃ hasati roditi kṣaṇam atha kṣaṇaṃ mūrcchati <BR>
kṣaṇaṃ luṭhati dhāvati kṣaṇam atha kṣaṇaṃ nṛtyati |<BR>
kṣaṇaṃ śvasiti muñcati kṣaṇam udāra-hāhā-ravaṃ<BR>
mahā-praṇaya-līlayā viharatīha gauro hariḥ ||93|| (134)<BR>
<BR>
kṣaṇaṃ kṣīṇaḥ pīnaḥ kṣaṇam ahaha sāśruḥ kṣaṇam atha<BR>
kṣaṇaṃ smeraḥ śītaḥ kṣaṇam anala-taptaḥ kṣaṇaṃ api |<BR>
kṣaṇaṃ dhāvan stabdhaḥ kṣaṇam adhika-jalpan kṣaṇam aho<BR>
kṣaṇaṃ mūko gauraḥ sphuratu mama deho bhagavataḥ ||94|| (76)<BR>
<BR>
kaivalyaṃ narakāyate tri-daśa-pūr ākāśa-puṣpāyate<BR>
durdāntendriya-kāla-sarpa-paṭalī protkhāta-daṃṣṭrāyate |<BR>
viśvaṃ pūrṇa-sukhāyate vidhi-mahendrādiś ca kīṭāyate<BR>
yat-kāruṇya-kaṭākṣa-vaibhavavatāṃ taṃ gauram eva stumaḥ ||95|| (5)<BR>
<BR>
pravāhair aśrūṇāṃ nava-jalada-koṭīr iva dṛśor<BR>
dadhānaṃ premārdhyā parama-pada-koṭi-prahasanam |<BR>
vamantaṃ mādhuryair amṛta-nidhi-koṭīr iva tanū-<BR>
cchaṭābhis taṃ vande harim ahaha sannyāsa-kapaṭam ||96|| (12)<BR>
<BR>
sva-tejasā kṛṣṇa-padāravinde <BR>
mahā-rasāveśita-viśvam īśam |<BR>
kam apy aśeṣa-śruti-gūḍha-veśaṃ <BR>
gaurāṅgam aṅgīkuru mūḍha-cetaḥ ||97|| (57)<BR>
<BR>
caitanyeti kṛpāmayeti paramodāreti nānāvidha-<BR>
premāveśita-sarva-bhūta-hṛdayety āścarya-dhāmann iti |<BR>
gaurāṅgeti guṇārṇaveti rasarūpeti svanāma-priye-<BR>
ty āśrāntaṃ mama jalpato janir iyaṃ yāyād iti prārthaye ||98|| (67)<BR>
<BR>
mādyantaḥ paripīya yasya caraṇāmbhoja-sravat-projjvala-<BR>
premānanda-mayāmṛtādbhuta-rasān sarve suparveḍitāḥ |<BR>
brahmādīṃś ca hasanti nātibahumanyante mahā-vaiṣṇavān<BR>
dhik-kurvanti sca jñāna-karma-viduṣas taṃ gauram eva stumaḥ ||99|| (6)<BR>
<BR>
yo mārgo dura-śūnyo ya iha bata balat-kaṇṭako yo'tidurgo<BR>
mithyārtha-bhrāmako yaḥ sapadi rasamayānanda-niḥsyandano yaḥ |<BR>
sadyaḥ pradyotayaṃs taṃ prakaṭita-mahimā snehavad-dhṛd-guhāyāṃ<BR>
ko'py antardhvānta-hantā sa jayati navadvīpa-dīpyat-pradīpaḥ ||100|| (104)<BR>
<BR>
dūrād eva dahan kutarka-śalabhān koṭīndu-saṃśītala-<BR>
jyotiḥkandala-saṃvalan-madhurimā bāhyāntara-dhvānta-hṛt |<BR>
sasnehāśaya-vṛtti-divya-visarat-tejāḥ suvarṇa-dyutiḥ<BR>
kāruṇyād iha jājvalīti sa navadvīpa-pradīpo'dbhutaḥ ||101|| (105)<BR>
<BR>
svayaṃ devo yatra druta-kanaka-gauraḥ karuṇayā<BR>
mahā-premānandojjvala-rasa-vapuḥ prādurabhavat |<BR>
navadvīpe tasmin praibhavana-bhakty-utsava-maye<BR>
mano me vaikuṇṭhād api ca madhure dhāmni ramate ||102|| (62)<BR>
<BR>
bibhrad-varṇaṃ kim api dahanottīrṇa-sauvarṇa-sāraṃ<BR>
divyākāraṃ kim api kalayan dṛpta-gopāla-mauleḥ |<BR>
āviṣkurvan kvacid avasare tat-tad-āścarya-līlāṃ<BR>
sākṣād rādhā-madhuripur-vapur bhāti gaurāṅga-candraḥ ||103|| (109)<BR>
<BR>
yat tad vadantu śāstrāṇi yat tad vyākhyāntu tārkikāḥ |<BR>
jīvanaṃ mama caitanya-pādāmbhoja-sudhaiva tu ||104|| (63)<BR>
<BR>
pādāghāta-ravair diśo mukharayan netrāmbhasāṃ veṇībhiḥ<BR>
kṣauṇiṃ paṅkilayann aho viśadayann aṭṭāṭṭahāsair nabhaḥ |<BR>
candra-jyotir udāra-sundara-kaṭi-vyālola-śoṇāmbaraḥ<BR>
ko devo lavaṇoda-kūla-kusumodyāne mudā nṛtyati ||105|| (136)<BR>
<BR>
dhig astu kulam ujjvalaṃ dhig api  vāgmitāṃ dhig yaśo<BR>
dhig adhyayanam ākṛtiṃ nava-vayaḥ śriyaṃ cāpi dhik |<BR>
dvijatvam api dhik para:a vimalam āśramādyaṃ ca dhik<BR>
na cet paricitaḥ kalau prakaṭa-gaura-gopī-patiḥ ||106|| (43)<BR>
<BR>
dhyāyanto giri-kandareṣu bahavo brahmānubhūyāsate <BR>
yogābhyāsa-parāś ca santi bahavaḥ siddhā mahī-maṇḍale |<BR>
vidyā-śaurya-dhanādibhiś ca bahavo valganti mithyoddhatāḥ<BR>
ko vā gaura-kṛpāṃ vinādya jagati premonmado nṛtyatu ||107|| (98)<BR>
<BR>
antardhvānta-cayaṃ samasta-jagatām unmūlayantī haṭhāt<BR>
premānanda-rasāmbudhiṃ niravadhiṃ prodvelayantī balāt |<BR>
viśvaṃ śītalayanty atīva vikalaṃ tāpa-trayeṇāniśaṃ<BR>
sāsmākaṃ hṛdaye cakāstu satataṃ caitanya-candra-cchaṭā ||108|| (17,75)<BR>
<BR>
upāsatāṃ vā guru-varya-koṭīr<BR>
adhīyatāṃ vā śruti-śātra-koṭīḥ |<BR>
caitanya-kāruṇya-kaṭākṣa-bhājāṃ<BR>
sadyaḥ paraṃ syād dhi rahasya-lābhaḥ ||109|| (25)<BR>
<BR>
apārasya premojjvala-rasa-rahasyāmṛta-nidher<BR>
nidhānaṃ brahmeśārcita iha hi caitanya-caraṇaḥ |<BR>
atas taṃ dhyāyantu praṇaya-bharato yāntu śaraṇaṃ<BR>
tam eva pronmattās tam iha kila gāyantu kṛtinaḥ ||110|| (89)<BR>
<BR>
śrīmad-bhāgavatasya yatra paramaṃ tātparyam uṭṭaṅkitaṃ<BR>
śrī-vaiyāsakinā duranvayatayā rāsa-prasaṅge'pi yat |<BR>
yad rādhā-rati-keli-nāgara-rasāsvādaika-sad-bhājanaṃ<BR>
tad-vastu-prathanāya gaura-vapuṣā loke'vatīrṇo hariḥ ||111|| (122)<BR>
<BR>
pātrāpātra-vicāraṇaṃ na kurute na svaṃ paraṃ vīkṣate<BR>
deyādeya-vimarśako na hi na vā kāla-pratīkṣaḥ prabhuḥ |<BR>
sadyo yaḥ śravaṇekṣaṇa-praṇamana-dhyānādinā durlabhaṃ<BR>
datte bhakti-rasaṃ sa eva bhagavān gauraḥ paraṃ me gatiḥ ||112|| (77)<BR>
<BR>
kecid dāsyam avāpur uddhava-mukhāḥ ślāghyaṃ pare lebhire<BR>
śrī-dāmādi-padaṃ vrajāmbu-dṛśāṃ bhāvaṃ bhejuḥ pare |<BR>
anye dhanyatamā dhayanti madhuraṃ rādhā-rasāmbhonidhiṃ<BR>
śrī-caitanya-mahāprabhoḥ karuṇayā lokasya kāḥ sampadaḥ ||113|| (123)<BR>
<BR>
sarvajñair muni-puṅgavaiḥ pravitate tat-tan-mate yuktibhiḥ<BR>
pūrvaṃ naikataratra ko'pi sudṛḍhaṃ viśvasta āsīj janaḥ |<BR>
sampraty apratima-prabhāva udite gaurāṅga-candre punaḥ<BR>
śruty-artho hari-bhaktir eva paramaḥ kair vā na nirdhāryate ||114|| (124)<BR>
<BR>
vañcito'smi vañcito'smi vañcito'smi na saṃśayaḥ |<BR>
viśvaṃ gaura-rase magnaṃ sparśo'pi mama nābhavat ||115|| (46)<BR>
<BR>
aho vaikuṇṭha-sthair api ca bhagavat-pārṣada-varaiḥ <BR>
saromāñcaṃ dṛṣṭā yad anucara-vakreśvara-mukhāḥ |<BR>
mahāścarya-premojjvala-rasa-sadāveśa-vivaśī-<BR>
kṛtāṅgās taṃ gauraṃ katham akṛta-puṇyaḥ praṇayatu ||116|| (44)<BR>
<BR>
kair vā sarva-pumartha-maulir akṛtāyāsair ihāsād ito<BR>
nāsīd gaura-padāravinda-rajasā spṛṣṭe mahī-maṇḍale |<BR>
hā hā dhig mama jīvitaṃ dhig api me vidyāṃ dhig apy āśramaṃ<BR>
yad daurbhāgya-bharād aho mama na tad-sambandho-gandho'py abhūt ||117|| (47)<BR>
<BR>
viśvaṃ mahā-praṇaya-sīdhu-sudhā-rasaika-<BR>
pāthonidhau sakalam eva nimajjayantam |<BR>
gaurāṅga-candra-nakha-candra-maṇi-cchaṭāyāḥ<BR>
kañcid vicitram anubhāvam ahaṃ smarāmi ||118|| (125)<BR>
<BR>
jitaṃ jitaṃ mayādyāpi gaura-smṛty-anubhāvataḥ |<BR>
tīrṇāḥ kumata-kāntārāḥ pūrṇāḥ sarva-manorathāḥ ||119|| (?)<BR>
<BR>
dante nidhāya tṛṇakaṃ padayor nipatya<BR>
kṛtvā ca kāku-śatam etad ahaṃ bravīmi |<BR>
he sādhavaḥ sakalam eva vihāya dūrād<BR>
gaurāṅga-candra-caraṇe kurutānurāgam ||120|| (90)<BR>
<BR>
patanti yadi siddhayaḥ karatale svayaṃ durlabhāḥ<BR>
svayaṃ ca yadi sevakī-bhavitum āgatāḥ syuḥ surāḥ |<BR>
kim anyad idam eva me yadi caturbhujaṃ syād vapus<BR>
tathāpi na mano manāk calati gauracandrān mama ||121|| (64)<BR>
<BR>
aho na durlabhā muktir na ca bhaktiḥ sudurlabhā |<BR>
gauracandra-prasādas tu vaikuṇṭhe'pi sudurlabhaḥ ||122|| (91)<BR>
<BR>
so'py āścarya-mayaḥ prabhur nayanayor yan nābhavad gocaro<BR>
yan nāsvādi hareḥ padāmbuja-rasas tad yad gataṃ tad gatam |<BR>
etāvan mama tāvad astu jagatīṃ ye'dyāpy alaṅkurvate<BR>
śrī-caitanya-pade nikhāta-manasas tair yat prasaṅgotsavaḥ ||123|| (50)<BR>
<BR>
utsasarpa jagad eva pūrayan<BR>
gauracandra-karuṇā-mahārṇavaḥ |<BR>
bindu-mātram api nāpatan mahā-<BR>
durbhage mayi kim etad adbhutam ||124|| (48)<BR>
<BR>
kālaḥ kalir balina indriya-vairi-vargāḥ<BR>
śrī-bhakti-mārga iha kaṇṭaka-koṭi-ruddhaḥ |<BR>
hā hā kva yāmi vikalaḥ kim ahaṃ karomi <BR>
caitanya-candra yadi nādya kṛpāṃ karoṣi ||125|| (49)<BR>
<BR>
kalinda-tanayā-taṭe sphurad-amanda-vṛndāvanaṃ<BR>
vihāya lavaṇāmbudheḥ pulina-puṣpa-vāṭīṃ gataḥ |<BR>
dhṛtāruṇa-paṭaḥ parākṛta-supīta-vāsā haris<BR>
tirohita-nija-cchaviḥ prakaṭa-gaurimā me gatiḥ ||126|| (79)<BR>
<BR>
āstāṃ vairāgya-koṭir bhavatu śama-dama-kṣānti-maitry-ādi-koṭis<BR>
tattvānudhyāna-koṭir bhavatu bhavatu vā vaiṣṇavī bhakti-koṭiḥ |<BR>
koṭy-aṃśo 'py asya na syāt tad api guṇa-gaṇo yaḥ svataḥ-siddha āste<BR>
śrīmac-caitanyacandra-priya-caraṇa-nakha-jyotir āmoda-bhājām ||127|| (26)<BR>
<BR>
bhajantu caitanya-padāravindaṃ <BR>
bhavantu sad-bhakti-rasena pūrṇāḥ |<BR>
ānandayantu tri-jagad-vicitra-<BR>
mādhurya-saubhāgya-dayā-kṣamādyaiḥ ||128|| (92)<BR>
<BR>
jñāna-vairāgya-bhakty-ādi<BR>
sādhayantu yathā tathā |<BR>
caitanya-caraṇāmbhoja-<BR>
bhakti-labhya-samaṃ kutaḥ ||129|| (94)<BR>
<BR>
hā hanta hanta paramoṣara-citta-bhūmau<BR>
vyarthībhavanti mama sādhana-koṭayo'pi |<BR>
sarvātmanā tad aham adbhuta-bhakti-bījaṃ<BR>
śrī-gauracandra-caraṇaṃ śaraṇaṃ karomi ||130|| (52)<BR>
<BR>
sarva-sādhana-hīno'pi paramāścarya-vaibhave |<BR>
gaurāṅge nyasta-bhāvo yaḥ sarvārtha-pūrṇa eva saḥ ||131|| (30)<BR>
<BR>
brahmeśādi-mahāścarya-mahimāpi mahāprabhuḥ |<BR>
mugdha-bāloditaṃ śrutvā snigdho'vaśyaṃ bhaviṣyati ||132|| (142)<BR>
<BR>
dṛṣṭaṃ na śāstraṃ guravo na pṛṣṭā<BR>
vivecitaṃ nāpi budhaiḥ sva-buddhyā |<BR>
yathā tathā jalpatu bāla-bhāvāt<BR>
tathāpi me gaurahariḥ prasīdatu ||133|| (143)<BR>
<BR>
kecit sāgara-bhūdharān api parākrāmanti nṛtyanti vai<BR>
kecid deva-purandarādiṣ mahā-kṣepaṃ kṣipante muhuḥ |<BR>
ānandodbhaṭa-jāla-vihvalatayā te'dvaita-candrādayaḥ<BR>
ke kiṃ no kṛtavanta īdṛśi punaś caitanya-nṛtyotsave ||134|| (27)<BR>
<BR>
avatīrṇe gauracandre vistīrṇe prema-sāgare |<BR>
ye na majjanti majjanti te mahānartha-sāgare ||135|| (35)<BR>
<BR>
prasārita-mahā-prema-pīyūṣa-rasa-sāgare |<BR>
caitanya-candre prakaṭe yo dīno dīna eva saḥ ||136|| (36)<BR>
<BR>
gītā-bhāgavataṃ paṭhatv avirataṃ tīrthāni saṃsevatāṃ<BR>
śālagrāma-śilāṃ samarcayatu vā kāla-trayaṃ pratyaham |<BR>
muktibhyo mahatīṃ pumān na labhate tat-koṣa-bhūṣāṅkarīṃ<BR>
bhaktiṃ premamayīṃ śacīsuta-pada-dvandvānukampāṃ vinā ||137|| (?)<BR>
<BR>
āśā yasya pada-dvandve  caitanyasya mahāprabhoḥ |<BR>
tasyendro dāsavad bhāti kā kathā nṛpa-kīṭake ||138|| (96)<BR>
<BR>
yasyāśā kṛṣṇa-caitanye rāja-dvāri kim arthinaḥ |<BR>
cintāmaṇi-cayaṃ prāpya ko gūḍho rajataṃ vrajet ||139|| (97)<BR>
<BR>
mādyat-koṭi-mṛgendra-huṅkṛti-ravas tigmāṃśu-koṭi-cchaviḥ<BR>
koṭīndūdbhava-śītalo gati-jita-pronmatta-koṭi-dvipaḥ |<BR>
nāmnā duṣkṛta-koṭi-niṣkṛti-karo brahmādi-koḍīśvaraḥ<BR>
koṭy-advaita-śiromaṇir vijayate śrī-śrī-śacī-nandanaḥ ||140|| (103)<BR>
<BR>
ati-puṇyair ati-sukṛtaiḥ kṛtārthīkṛtaḥ ko'pi pūrvaiḥ |<BR>
evaṃ kair api na kṛtaṃ yat premābdhau nimajjitaṃ viśvam ||141|| (126)<BR>
<BR>
yadi nigadita-mīnādy-aṃśavad gauracandro<BR>
na tad api sa hi kaścic chakti-līlā-vikāśaḥ |<BR>
atula-sakala-śaktyāścarya-līlā-prakāśair<BR>
anadhigata-mahattvaḥ pūrṇa evāvatīrṇaḥ ||142|| (141)<BR>
<BR>
saṃsāra-sindhu-taraṇe hṛdayaṃ yadi syāt<BR>
saṅkīrtanāmṛta-rase ramate manaś cet |<BR>
premāmbudhau viharaṇe yadi citta-vṛttiś<BR>
caitanya-candra-caraṇe śaraṇaṃ prayātu ||143|| (93)<BR>
acaitanyam idaṃ viśvaṃ yadi caitanyam īśvaram |<BR>
bhajet sarvato mṛtyur upāsyam amarottamaiḥ ||??|| (95)<BR>
<BR>
<BR>
<BR>
</body></html>
