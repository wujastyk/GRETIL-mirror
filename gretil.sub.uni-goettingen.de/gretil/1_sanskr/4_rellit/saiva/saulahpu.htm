<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Samkara (attrib.): Saundaryalahari</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Samkara (attrib.):<BR>
Saundaryalahari<BR>
Based on the ed. by W. Norman Brown, Cambridge MA 1958<BR>
(Harvard Oriental Series, 43)<BR>
<BR>
Input by Peter Schreiner<BR>
Version of 14.07.1992<BR>
<BR>
<BR>
PLAIN TEXT VERSION<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
śivaḥ śaktyā yukto yadi bhavati śaktaḥ prabhavituṃ<BR>
na ced evaṃ devo na khalu kuśalaḥ spanditum api  /<BR>
atas tvām ārādhyāṃ hariharavirañcyādibhir api<BR>
praṇantuṃ stotuṃ vā katham akṛtapuṇyaḥ prabhavati  // Saul_1 //<BR>
<BR>
tanīyāṃsaṃ pāṃsuṃ tava caraṇapaṅkeruhabhavaṃ<BR>
virañciḥ saṃcinvan viracayati lokān avikalam  /<BR>
vahaty enaṃ śauriḥ katham api sahasreṇa śirasāṃ<BR>
haraḥ saṃkṣubhyainaṃ bhajati bhasitoddhūlanavidhim  // Saul_2 //<BR>
<BR>
avidyānām antastimiramihiradvīpanagarī<BR>
jaḍānāṃ caitanyastabakamakarandasrutijharī  /<BR>
daridrāṇāṃ cintāmaṇiguṇanikā janmajaladhau<BR>
nimagnānāṃ daṃṣṭrā muraripuvarāhasya bhavatī  // Saul_3 //<BR>
<BR>
tvadanyaḥ pāṇibhyām abhayavarado daivatagaṇas<BR>
tvam ekā naivāsi prakaṭitavarābhītyabhinayā  /<BR>
bhayāt trātuṃ dātuṃ phalam api ca vāñchāsamadhikaṃ<BR>
śaraṇye lokānāṃ tava hi caraṇāv eva nipuṇau  // Saul_4 //<BR>
<BR>
haris tvām ārādhya praṇatajanasaubhāgyajananīṃ<BR>
purā nārī bhūtvā puraripum api kṣobham anayat  /<BR>
smaro 'pi tvāṃ natvā ratinayanalehyena vapuṣā<BR>
munīnām apy antaḥ prabhavati hi mohāya mahatām  // Saul_5 //<BR>
<BR>
dhanuḥ pauṣpaṃ maurvī madhukaramayī pañca viśikhā<BR>
vasantaḥ sāmanto malayamarudāyodhanarathaḥ  /<BR>
tathāpy ekaḥ sarvaṃ himagirisute kām api kṛpāṃ<BR>
apāṅgāt te labdhvā jagad idam anaṅgo vijayate  // Saul_6 //<BR>
<BR>
kvaṇatkāñcīdāmā karikalabhakumbhastanabharā<BR>
parikṣīṇā madhye pariṇataśaraccandravadanā  /<BR>
dhanur bāṇān pāśaṃ sṛṇim api dadhānā karatalaiḥ<BR>
purastād āstāṃ naḥ puramathitur āhopuruṣikā  // Saul_7 //<BR>
<BR>
sudhāsindhor madhye suraviṭapivāṭīparivṛte<BR>
maṇidvīpe nīpopavanavati cintāmaṇigṛhe  /<BR>
śivākāre mañce paramaśivaparyaṅkanilayāṃ<BR>
bhajanti tvāṃ dhanyāḥ kati cana cidānandalaharīm  // Saul_8 //<BR>
<BR>
mahīṃ mūlādhāre kam api maṇipūre hutavahaṃ<BR>
sthitaṃ svādhiṣṭhāne hṛdi marutam ākāśam upari  /<BR>
mano 'pi bhrūmadhye sakalam api bhittvā kulapathaṃ<BR>
sahasrāre padme saha rahasi patyā viharasi  // Saul_9 //<BR>
<BR>
sudhādhārāsāraiś caraṇayugalāntarvigalitaiḥ<BR>
prapañcaṃ siñcantī punar api rasaāmnāyamahasā  /<BR>
avāpya svāṃ bhūmiṃ bhujaganibham adhyuṣṭavalayaṃ<BR>
svam ātmānaṃ kṛtvā svapiṣi kulakuṇḍe kuhariṇi  // Saul_10 //<BR>
<BR>
caturbhiḥ śrīkaṇṭhaiḥ śivayuvatibhiḥ pañcabhir api<BR>
prabhinnābhiḥ śaṃbhor navabhir iti mūlaprakṛtibhiḥ  /<BR>
trayaś catvāriṃśad vasudalakalāśratrivalaya-<BR>
trirekhābhiḥ sārdhaṃ tava caraṇakoṇāḥ pariṇatāḥ  // Saul_11 //<BR>
<BR>
tvadīyaṃ saundaryaṃ tuhinagirikanye tulayituṃ<BR>
kavīndrāḥ kalpante katham api viriñciprabhṛtayaḥ  /<BR>
yad ālokyautsukyād amaralalanā yānti manasā<BR>
tapobhir duṣprāpām api giriśasāyujyapadavīm  // Saul_12 //<BR>
<BR>
naraṃ varṣīyāṃsaṃ nayanavirasaṃ narmasu jaḍaṃ<BR>
tavāpāṅgāloke patitam anudhāvanti śataśaḥ  /<BR>
galadveṇībandhāḥ kucakalaśavisrastasicayā<BR>
haṭhāt truṭyatkāñcyo vigalitadukūlā yuvatayaḥ  // Saul_13 //<BR>
<BR>
kṣitau ṣatpañcāśad dvisamadhikapañcāśad udake<BR>
hutāśe dvāṣaṣṭiś caturadhikapañcāśad anile  /<BR>
divi dviḥṣattriṃśan manasi ca catuḥṣaṣṭir iti ye<BR>
mayūkhās teṣām apy upari tava pādāmbujayugam  // Saul_14 //<BR>
<BR>
śarajjyotsnāśubhrāṃ śaśiyutajaṭājūṭamukuṭāṃ<BR>
varatrāsatrāṇasphaṭikaguṭikāpustakakarām  /<BR>
sakṛn na tvā natvā katham iva stāṃ saṃnidadhate<BR>
madhukṣīradrākṣāmadhurimadhurīṇā bhaṇitayaḥ  // Saul_15 //<BR>
<BR>
kavīndrāṇāṃ cetaḥkamalavanabālātaparuciṃ<BR>
bhajante ye santaḥ kati cid aruṇām eva bhavatīm  /<BR>
virañcipreyasyās taruṇataraśṛṅgāralaharī-<BR>
gabhīrābhir vāgbhir vidadhati satāṃ rañjanam amī  // Saul_16 //<BR>
<BR>
savitrībhir vācāṃ śaśimaṇiśilābhaṅgarucibhir<BR>
vaśinyādyābhis tvāṃ saha janani saṃcintayati yaḥ  /<BR>
sa kartā kāvyānāṃ bhavati mahatāṃ bhaṅgisubhagair<BR>
vacobhir vāgdevīvadanakamalāmodamadhuraiḥ  // Saul_17 //<BR>
<BR>
tanucchāyābhis te taruṇataraṇiśrīsaraṇibhir<BR>
divaṃ sarvām urvīm aruṇimanigmagnāṃ smarati yaḥ  /<BR>
bhavanty asya trasyadvanahariṇaśālīnanayanāḥ<BR>
sahorvaśyā vaśyāḥ katikati na gīrvāṇagaṇikā  // Saul_18 //<BR>
<BR>
mukhaṃ binduṃ kṛtvā kucayugam adhas tasya tadadho<BR>
harārdhaṃ dhyāyed yo haramahiṣi te manmathakalām  /<BR>
sa sadyaḥ saṃkṣobhaṃ nayati vanitā ity atilaghu<BR>
trilokīm apy āśu bhramayati ravīndustanayugām  // Saul_19 //<BR>
<BR>
kirantīm aṅgebhyaḥ kiraṇanikurambāmṛtarasaṃ<BR>
hṛdi tvām ādhatte himakaraśilāmūrtim iva yaḥ  /<BR>
sa sarpāṇāṃ darpaṃ śamayati śakuntādhipa iva<BR>
jvarapluṣṭān dṛṣṭyā sukhayati sudhādhārasirayā  // Saul_20 //<BR>
<BR>
taḍillekhātanvīṃ tapanaśaśivaiśvānaramayīṃ<BR>
niṣaṇṇāṃ ṣaṇṇām apy upari kamalānāṃ tava kalām  /<BR>
mahāpadmāṭavyāṃ mṛditamalamāyena manasā<BR>
mahāntaḥ paśyanto dadhati paramāhlādalaharīm  // Saul_21 //<BR>
<BR>
bhavāni tvaṃ dāse mayi vitara dṛṣṭiṃ sakaruṇāṃ<BR>
iti stotuṃ vāñchan kathayati bhavāni tvam iti yaḥ  /<BR>
tadaiva tvaṃ tasmai diśasi nijasāyujyapadavīṃ<BR>
mukundabrahmendrasphuṭamukuṭanīrājitapadām  // Saul_22 //<BR>
<BR>
tvayā hṛtvā vāmaṃ vapur aparitṛptena manasā<BR>
śarīrārdhaṃ śaṃbhor aparam api śaṅke hṛtam abhūt  /<BR>
tathā hi tvadrūpaṃ sakalam aruṇābhaṃ trinayanaṃ<BR>
kucābhyām ānamraṃ kuṭilaśaśicūḍālamukuṭam  // Saul_23 //<BR>
<BR>
jagat sūte dhātā harir avati rudraḥ kṣapayate<BR>
tiras kurvann etat svam api vapur īśas tirayati  /<BR>
sadāpūrvaḥ sarvaṃ tad idam anugṛhṇāti ca śivas<BR>
tavājñām ālambya kṣanacalitayor bhrūlatikayoḥ  // Saul_24 //<BR>
<BR>
trayāṇāṃ devānāṃ triguṇajanitānāṃ tava śive<BR>
bhavet pūjā pūjā tava caraṇayor yā viracitā  /<BR>
tathā hi tvatpādodvahanamaṇipīṭhasya nikaṭe<BR>
sthitā hy ete śaśvan mukulitakarottaṃsamukuṭāḥ  // Saul_25 //<BR>
<BR>
virañciḥ pañcatvaṃ vrajati harir āpnoti viratiṃ<BR>
vināśaṃ kīnāśo bhajati dhanado yāti nidhanam  /<BR>
vitandrī māhendrī vitatir api saṃmīlitadṛśā<BR>
mahāsaṃhāre +asmin viharati sati tvatpatir asau  // Saul_26 //<BR>
<BR>
japo jalpaḥ śilpaṃ sakalam api mudrāviracanā<BR>
gatiḥ prādakṣiṇyakramaṇam aśanādy āhutividhiḥ  /<BR>
praṇāmaḥ saṃveśaḥ sukham akhilam ātmārpaṇadṛśā<BR>
saparyāparyāyas tava bhavatu yan me vilasitam  // Saul_27 //<BR>
<BR>
dadāne dīnebhyaḥ śriyam aniśam āśānusadṛśīṃ<BR>
amandaṃ saundaryaprakaramakarandaṃ vikirati  /<BR>
tavāsmin mandārastabakasubhage yātu caraṇe<BR>
nimajjan majjīvaḥ karaṇacaraṇaiḥ ṣa.ccaraṇatām  // Saul_28 //<BR>
<BR>
sudhām apy āsvādya pratibhayajarāmṛtyuhariṇīṃ<BR>
vipadyante viśve vidhiśatamakhādyā diviṣadaḥ  /<BR>
karālaṃ yat kṣveḍaṃ kavalitavataḥ kālakalanā<BR>
na śaṃbhos tanmūlaṃ tava janani tāṭaṅkamahimā  // Saul_29 //<BR>
<BR>
kirīṭaṃ vairiñcaṃ parihara puraḥ kaiṭabhabhidaḥ<BR>
kaṭhore koṭīre skhalasi jahi jambhārimukuṭam  /<BR>
praṇamreṣv eteṣu prasabham abhiyātasya bhavanaṃ<BR>
bhavasyābhyutthāne tava parijanoktir vijayate  // Saul_30 //<BR>
<BR>
catuḥṣaṣṭyā tantraiḥ sakalam abhisaṃdhāya bhuvanaṃ<BR>
sthitas tattatsiddhiprasavaparatantraiḥ paśupatiḥ  /<BR>
punas tvannirbandhād akhilapuruṣārthaikaghaṭanā-<BR>
svatantraṃ te tantraṃ kṣititalam avātītarad idam  // Saul_31 //<BR>
<BR>
śivaḥ śaktiḥ kāmaḥ kṣitir atha raviḥ śītakiraṇaḥ<BR>
smaro haṃsaḥ śakras tad anu ca parāmāraharayaḥ  /<BR>
amī hṛllekhābhis tisṛbhir avasāneṣu ghaṭitā<BR>
bhajante varṇās te tava janani nāmāvayavatām  // Saul_32 //<BR>
<BR>
smaraṃ yoniṃ lakṣmīṃ tritayam idam ādau tava manor<BR>
nidhāyaike nitye niravadhimahābhogarasikāḥ  /<BR>
japanti tvāṃ cintāmaṇigunanibaddhākṣavalayāḥ<BR>
śivāgnau juhvantaḥ surabhighṛtadhārāhutiśataiḥ  // Saul_33 //<BR>
<BR>
śarīraṃ tvaṃ śaṃbhoḥ śaśimihiravakṣoruhayugaṃ<BR>
tavātmānaṃ manye bhagavati bhavātmānam anagham  /<BR>
ataḥ śeṣaḥ śeṣīty ayam ubhayasādhāraṇatayā<BR>
sthitaḥ saṃbandho vāṃ samarasaparānandaparayoḥ  // Saul_34 //<BR>
<BR>
manas tvaṃ vyoma tvaṃ marud asi marutsārathir asi<BR>
tvam āpas tvaṃ bhūmis tvayi pariṇatāyāṃ na hi param  /<BR>
tvam eva svātmānaṃ pariṇamayituṃ viśvavapuṣā<BR>
cidānandākāraṃ śivayuvati bhāvena bibhṛṣe  // Saul_35 //<BR>
<BR>
tavājñācakrasthaṃ tapanaśaśikoṭidyutidharam<BR>
paraṃ śaṃbhuṃ vande parimilitapārśvaṃ paracitā  /<BR>
yam ārādhyan bhaktyā raviśaśiśucīnām aviṣaye<BR>
nirāloke loko nivasati hi bhālokabhavane  // Saul_36 //<BR>
<BR>
viśuddhau te śuddhasphaṭikaviśadaṃ vyomajanakaṃ<BR>
śivaṃ seve devīm api śivasamānavyasaninīm  /<BR>
yayoḥ kāntyā yāntyā śaśikiraṇasārūpyasaraṇiṃ<BR>
vidhūtāntardhvāntā vilasati cakorīva jagatī  // Saul_37 //<BR>
<BR>
samunmīlatsaṃvitkamalamakarandaikarasikaṃ<BR>
bhaje haṃsadvaṃdvaṃ kim api mahatāṃ mānasacaram  /<BR>
yadālāpād aṣṭādaśaguṇitavidyāpariṇatir<BR>
yad ādatte doṣād guṇam akhilam adbhyaḥ paya iva  // Saul_38 //<BR>
<BR>
tava svādhiṣṭhāne hutavaham adhiṣṭhāya nirataṃ<BR>
tam īḍe saṃvartaṃ janani mahatīṃ tāṃ ca samayām  /<BR>
yadāloke lokān dahati mahati krodhakalile<BR>
dayārdrā dṛṣṭis te śiśiram upacāraṃ racayati  // Saul_39 //<BR>
<BR>
taḍitvantaṃ śaktyā timiraparipanthisphuraṇayā<BR>
sphurannānāratnābharaṇapariṇaddhendradhanuṣam  /<BR>
tava śyāmaṃ meghaṃ kam api maṇipūraikaśaraṇaṃ<BR>
niṣeve varṣantaṃ haramihirataptaṃ tribhuvanam  // Saul_40 //<BR>
<BR>
tavādhāre mūle saha samayayā lāsyaparayā<BR>
navātmānaṃ vande navarasamahātāṇḍavanaṭam  /<BR>
ubhābhyām etābhyām ubhayavidhim uddiśya dayayā<BR>
sanāthābhyāṃ jajñe janakajananīmad jagad idam  // Saul_41 //<BR>
<BR>
gatair māṇikyatvaṃ gaganamaṇibhiḥ sāndraghaṭitaṃ<BR>
kirīṭaṃ te haimaṃ himagirisute kīrtayati yaḥ  /<BR>
sa nīḍeyacchāyācchuraṇaśabalaṃ candraśakalaṃ<BR>
dhanuḥ śaunāsīraṃ kim iti na nibadhnāti dhiṣaṇām  // Saul_42 //<BR>
<BR>
dhunotu dhvāntaṃ nas tulitadalitendīvaravanaṃ<BR>
ghanasnigdhaṃ ślakṣṇaṃ cikuranikurambaṃ tava śive  /<BR>
yadīyaṃ saurabhyaṃ sahajam upalabdhuṃ sumanaso<BR>
vasanty asmin manye balamathanavāṭīviṭapinām  // Saul_43 //<BR>
<BR>
vahantī sundūraṃ prabalakabarībhāratimira-<BR>
tviṣāṃ bṛndair bandīkṛtam iva navīnārkakiraṇam  /<BR>
tanotu kṣemaṃ nas tava vadanasaundaryalaharī-<BR>
parīvāhasrotaḥsaraṇir iva sīmantasaraṇiḥ  // Saul_44 //<BR>
<BR>
arālaiḥ svābhāvyād alikalabhasaśrībhir alakaiḥ<BR>
parītaṃ te vaktraṃ parihasati paṅkeruharucim  /<BR>
darasmere yasmin daśanarucikiñjalkarucire<BR>
sugandhau mādyanti smaramathanacakṣurmadhulihaḥ  // Saul_45 //<BR>
<BR>
lalāṭaṃ lāvaṇyadyutivimalam ābhāti tava yad<BR>
dvitīyaṃ tan manye mukuṭaśaśikhaṇḍasya śakalam  /<BR>
viparyāsanyāsād ubhayam api saṃbhūya ca mithaḥ<BR>
sudhālepasyūtiḥ pariṇamati rākāhimakaraḥ  // Saul_46 //<BR>
bhruvau bhugne kiṃcid bhuvanabhayabhaṅgavyasanini<BR>
tvadīye netrābhyāṃ madhukararucibhyāṃ dhṛtaguṇe  /<BR>
dhanur manye savyetarakaragṛhītaṃ ratipateḥ<BR>
prakoṣṭhe muṣṭau ca sthagayati nigūḍhāntaram ume  // Saul_47 //<BR>
<BR>
ahaḥ sūte savyaṃ tava nayanam arkātmakatayā<BR>
triyāmāṃ vāmaṃ te sṛjati rajanīnāyakamayam  /<BR>
tṛtīyā te dṛṣtir daradalitahemāmbujaruciḥ<BR>
samādhatte saṃdhyāṃ divasaniśayor antaracarīm  // Saul_48 //<BR>
<BR>
viśālā kalyāṇī sphuṭarucir ayodhyā kuvalayaiḥ<BR>
kṛpādhārādhārā kim api madhurā bhogavatikā  /<BR>
avantī dṛṣṭis te bahunagaravistāravijayā<BR>
dhruvaṃ tattannāmavyavaharaṇayogyā vijayate  // Saul_49 //<BR>
<BR>
kavīnāṃ saṃdarbhastabakamakarandaikarasikaṃ<BR>
kaṭākṣavyākṣepabhramarakalabhau karṇayugalam  /<BR>
amuñcantau dṛṣṭvā tava nvarasāsvādataralāv<BR>
asūyāsaṃsargād alikanayanaṃ kiṃcid aruṇam  // Saul_50 //<BR>
<BR>
śive śṛṅgārārdrā taditaramukhe kutsanaparā<BR>
saroṣā gaṅgāyāṃ giriśacarite vismayavatī  /<BR>
harāhibhyo bhītā sarasiruhasaubhāgyajayinī<BR>
sakhīṣu smerā te mayi janani dṛṣṭiḥ sakaruṇā  // Saul_51 //<BR>
<BR>
gate karṇābhyarṇaṃ garuta iva pakṣmāṇi dadhatī<BR>
purāṃ bhettuś cittapraśamarasavidrāvaṇaphale  /<BR>
ime netre gotrādharapatikulottaṃsakalike<BR>
tavākarṇākṛṣṭasmaraśaravilāsaṃ kalayataḥ  // Saul_52 //<BR>
<BR>
vibhaktatraivarṇyaṃ vyatikaritanīlāñjanatayā<BR>
vibhāti tvannetratritayam idam īśānadayite  /<BR>
punaḥ sraṣṭuṃ devān druhiṇaharirudrān uparatān<BR>
rajaḥ sattvaṃ bibhrat tama iti guṇānāṃ trayam iva  // Saul_53 //<BR>
<BR>
pavitrīkartuṃ naḥ paśupatiparādhīnahṛdaye<BR>
dayāmitrair netrair aruṇadhavalaśyāmarucibhiḥ  /<BR>
nadaḥ śoṇo gaṅgā tapanatanayeti dhruvam amuṃ<BR>
trayāṇāṃ tīrthānām upanayasi saṃbhedam anaghe  // Saul_54 //<BR>
<BR>
tavāparṇe karṇejapanayanapaiśunyacakitā<BR>
nilīyante toye niyatam animeṣāḥ śapharikāḥ  /<BR>
iyaṃ ca śrīr baddhacchadapuṭakapāṭaṃ kuvalayam<BR>
jahāti pratyūṣe niśi ca vighaṭayya praviśati  // Saul_55 //<BR>
<BR>
nimeṣonmeṣābhyāṃ pralayam udayaṃ yāti jagatī<BR>
tavety āhuḥ santo dharaṇidhararājanyatanaye  /<BR>
tvadunmeṣāj jātaṃ jagad idam aśeṣaṃ pralayataḥ<BR>
paritrātuṃ śaṅke parihṛtanimeṣās tava dṛśaḥ  // Saul_56 //<BR>
<BR>
dṛśā drāghīyasyā daradalitanīlotpalarucā<BR>
davīyāṃsaṃ dīnaṃ snapaya kṛpayā mām api śive  /<BR>
anenāyaṃ dhanyo bhavati na ca te hānir iyatā<BR>
vane vā harmye vā samakaranipāto himakaraḥ  // Saul_57 //<BR>
<BR>
arālaṃ te pālīyugalam agarājanyatanaye<BR>
na keṣām ādhatte kusumaśarakodaṇḍakutukam  /<BR>
tiraścīno yatra śravaṇapatham ullaṅghya vilasan<BR>
apāṅgavyāsaṅgo diśati śarasaṃdhānadhiṣaṇām  // Saul_58 //<BR>
<BR>
sphuradgaṇḍābhogapratiphalitatāṭaṅkayugalaṃ<BR>
catuścakraṃ manye tava mukham idaṃ manmatharatham  /<BR>
yam āruhya druhyaty avaniratham arkenducaraṇaṃ<BR>
mahāvīro māraḥ pramathapataye svaṃ jitavate  // Saul_59 //<BR>
<BR>
sarasvatyāḥ sūktīr amṛtalaharīkauśalaharīḥ<BR>
pibantyāḥ śarvāṇi śravaṇaculukābhyām aviratam  /<BR>
camatkāraślāghācalitaśirasaḥ kuṇḍalagaṇo<BR>
jhaṇatkārais tāraiḥ prativacanam ācaṣṭae iva te  // Saul_60 //<BR>
<BR>
asau nāsāvaṃśas tuhinagirivaṃśadhvajapaṭi<BR>
tvadīyo nedīyaḥ phalatu phalam asmākam ucitam  /<BR>
vahann antar muktāḥ śiśirataraniśvāsaghaṭitāḥ<BR>
samṛddhyā yas tāsāṃ bahir api ca muktāmaṇidharaḥ  // Saul_61 //<BR>
<BR>
prakṛtyā raktāyās tava sudati dantacchadaruceḥ<BR>
pravakṣye sādṛśyaṃ janayatu phalaṃ vidrumalatā  /<BR>
na bimbaṃ tadbimbapratiphalanalābhād aruṇitaṃ<BR>
tulām adhyāroḍhuṃ katham iva vilajjeta kalayā  // Saul_62 //<BR>
<BR>
smitajyotsnājālaṃ tava vadanacandrasya pibatāṃ<BR>
cakorāṇām āsīd atirasatayā cañcujaḍimā  /<BR>
atas te śītāṃśor amṛtalaharīm amlarucayaḥ<BR>
pibanti svacchandaṃ niśiniśi bhṛśaṃ kāñcikadhiyā  // Saul_63 //<BR>
<BR>
aviśrāntaṃ patyur guṇagaṇakathāmreḍanajapā<BR>
japāpuṣpacchāyā tava janani jihvā jayati sā  /<BR>
yadagrāsīnāyāḥ sphaṭikadṛṣadacchacchavimayī<BR>
sarasvatyā mūrtiḥ pariṇamati māṇikyavapuṣā  // Saul_64 //<BR>
<BR>
raṇe jitvā daityān apahṛtaśirastraiḥ kavacibhir<BR>
nivṛttaiś caṇḍāṃśutripuraharanirmālyavimukhaiḥ  /<BR>
viśākhendropendraiḥ śaśiviśadakarpūraśakalā<BR>
vilīyante mātas tava vadanatāmbūlakabalāḥ  // Saul_65 //<BR>
<BR>
vipañcyā gāyantī vividham avadānaṃ paśupates<BR>
tvayārabdhe vaktuṃ calitaśirasā sādhuvacane  /<BR>
tvadīyair mādhuryair apalapitatantrīkalaravāṃ<BR>
nijāṃ vīṇāṃ vāṇī niculayati colena nibhṛtam  // Saul_66 //<BR>
<BR>
karāgreṇa spaṣṭaṃ tuhinagiriṇā vatsalatayā<BR>
girīśenodastaṃ muhur adharapānākulatayā  /<BR>
karagrāhyaṃ śaṃbhor mukhamukuravṛntaṃ girisute<BR>
kathaṃkāraṃ brūmas tava cibukam aupamyarahitam  // Saul_67 //<BR>
<BR>
bhujāśleṣān nityaṃ puradamayituḥ kaṇṭakavatī<BR>
tava grīvā dhatte mukhakamalanālaśriyam iyam  /<BR>
svataḥ śvetā kālāgarubahalajambālamalinā<BR>
mṛṇālīlālityam vahati yadadho hāralatikā  // Saul_68 //<BR>
<BR>
gale rekhās tisro gatigamakagītaikanipuṇe<BR>
vivāhavyānaddhatriguṇaguṇasaṃkhyāpratibhuvaḥ  /<BR>
virājante nānāvidhamadhurarāgākarabhuvāṃ<BR>
trayāṇāṃ grāmāṇāṃ sthitiniyamasīmāna iva te  // Saul_69 //<BR>
<BR>
mṛṇālīmṛdvīnāṃ tava bhujalatānāṃ catasṛṇāṃ<BR>
caturbhiḥ saundaryaṃ sarasijabhavaḥ stauti vadanaiḥ  /<BR>
nakhebhyaḥ saṃtrasyan prathamamathanād andhakaripoś<BR>
caturṇāṃ śīrṣāṇāṃ samam abhayahastārpaṇadhiyā  // Saul_70 //<BR>
<BR>
nakhānām uddyotair navanalinarāgaṃ vihasatāṃ<BR>
karāṇāṃ te kāntiṃ kathaya kathayāmaḥ katham ume  /<BR>
kayā cid vā sāmyaṃ bhajatu kalayā hanta kamalaṃ<BR>
yadi krīḍallakṣmīcaraṇatalalākṣāruṇadalam  // Saul_71 //<BR>
<BR>
samaṃ devi skandadvipavadanapītaṃ stanayugaṃ<BR>
tavedaṃ naḥ khedaṃ haratu satataṃ prasnutamukham  /<BR>
yad ālokyāśaṅkākulitahṛdayo hāsajanakaḥ<BR>
svakumbhau herambaḥ parimṛśati hastena jhaṭiti  // Saul_72 //<BR>
<BR>
amū te vakṣojāv amṛtarasamāṇikyakutupau<BR>
na saṃdehaspando nagapatipatāke manasi naḥ  /<BR>
pibantau tau yasmād aviditavadhūsaṃgamarasau<BR>
kumārāv adyāpi dviradavadanakrauñcadalanau  // Saul_73 //<BR>
<BR>
vahaty amba stamberamadanujakumbhaprakṛtibhiḥ<BR>
samārabdhāṃ muktāmaṇibhir amalāṃ hāralatikām  /<BR>
kucābhogo bimbādhararucibhir antaḥ śabalitāṃ<BR>
pratāpavyāmiśrāṃ puravijayinaḥ kīrtim iva te  // Saul_74 //<BR>
<BR>
tava stanyaṃ manye dharaṇidharakanye hṛdayataḥ<BR>
payaḥpārāvāraḥ parivahati sārasvata iva  /<BR>
dayāvatyā dattaṃ draviḍaśiśur āsvādya tava yat<BR>
kavīnāṃ prauḍhānām ajani kamaniyaḥ kavayitā  // Saul_75 //<BR>
<BR>
harakrodhajvālāvalibhir avalīḍhena vapuṣā<BR>
gabhīre te nābhīsarasi kṛtasaṅgo manasijaḥ  /<BR>
samuttasthau tasmād acalatanaye dhūmalatikā<BR>
janas tāṃ jānīte janani tava romāvalir iti  // Saul_76 //<BR>
<BR>
yad etat kālindītanutarataraṅgākṛti śive<BR>
kṛśe madhye kiṃ cij janani tava tad bhāti sudhiyām  /<BR>
vimardād anyoanyaṃ kucakalaśayor antaragataṃ<BR>
tanūbhūtaṃ vyoma praviśad iva nābhīkuhariṇīm  // Saul_77 //<BR>
<BR>
sthiro gaṅgāvartaḥ stanamukularomāvalilatā-<BR>
kalāvālaṃ kuṇḍaṃ kusumaśaratejohutabhujaḥ  /<BR>
rater līlāgāraṃ kim api tava nābhīti girije<BR>
biladvāraṃ siddher giriśanayanānāṃ vijayate  // Saul_78 //<BR>
<BR>
nisargakṣīṇasya stanataṭabhareṇa klamajuṣo<BR>
namanmūrter nābhau baliṣu śanakais truṭyatae iva  /<BR>
ciraṃ te madhyasya truṭitataṭinītīrataruṇā<BR>
samāvasthāsthemno bhavatu kuśalaṃ śailatanaye  // Saul_79 //<BR>
<BR>
kucau sadyaḥ svidyattaṭaghaṭitakūrpāsabhidurau<BR>
kaṣantau dormūle kanakakalaśābhau kalayatā  /<BR>
tava trātuṃ bhaṅgād alam iti vilagnaṃ tanubhuvā<BR>
tridhā naddhaṃ devi trivali lavalīvallibhir iva  // Saul_80 //<BR>
<BR>
gurutvaṃ vistāraṃ kṣitidharapatiḥ pārvati nijān<BR>
nitambād ācchidya tvayi haraṇarūpeṇa nidadhe  /<BR>
atas te vistīrṇo gurur ayam aśeṣāṃ vasumatīṃ<BR>
nitambaprāgbhāraḥ sthagayati laghutvaṃ nayati ca  // Saul_81 //<BR>
<BR>
karīndrāṇāṃ śuṇḍāḥ kanakakadalīkāṇḍapaṭalīm<BR>
ubhābhyām ūrubhyām ubhayam api nirjitya bhavatī  /<BR>
suvṛttābhyāṃ patyuḥ praṇatikaṭhinābhyāṃ girisute<BR>
vijigye jānubhyāṃ vibudhakarikumbhadvayam api  // Saul_82 //<BR>
<BR>
parājetuṃ rudraṃ dviguṇaśaragarbhau girisute<BR>
niṣaṅgau jaṅghe te viṣamaviśikho bāḍham akṛta  /<BR>
yadagre dṛśyante daśaśaraphalāḥ pādayugalī-<BR>
nakhāgracchadmānaḥ suramukuṭaśāṇaikaniśitāḥ  // Saul_83 //<BR>
<BR>
śrutīnāṃ mūrdhāno dadhati tava yau śekharatayā<BR>
mamāpy etau mātaḥ śirasi dayayā dhehi caraṇau  /<BR>
yayoḥ pādyaṃ pāthaḥ paśupatijaṭājūṭataṭinī<BR>
yayor lākṣālakṣmīr aruṇaharicūḍāmaṇiruciḥ  // Saul_84 //<BR>
<BR>
namovākaṃ brūmo nayanaramaṇīyāya padayos<BR>
tavāsmai dvandvāya sphuṭarucirasālaktakavate  /<BR>
asūyaty atyantaṃ yad abhihananāya spṛhayate<BR>
paśūnām īśānaḥ pramadavanakaṅkelitarave  // Saul_85 //<BR>
<BR>
mṛṣā kṛtvā gotraskhalanam atha vailakṣyanamitaṃ<BR>
lalāṭe bhartāraṃ caraṇakamale tāḍayati te  /<BR>
cirād antaḥśalyaṃ dahanakṛtam unmūlitavatā<BR>
tulākoṭikvāṇaiḥ kilikilitam īśānaripuṇā  // Saul_86 //<BR>
<BR>
himānīhantavyaṃ himagiritaṭākrānticaturau<BR>
niśāyāṃ nidrāṇāṃ niśi ca parabhāge ca viśadau  /<BR>
paraṃ lakṣmīpātraṃ śriyam atisṛjantau samayināṃ<BR>
sarojaṃ tvatpādau janani jayataś citram iha kim  // Saul_87 //<BR>
<BR>
padaṃ te kāntīnāṃ prapadam apadaṃ devi vipadāṃ<BR>
kathaṃ nītaṃ sadbhiḥ kaṭhinakamaṭhīkarparatulām  /<BR>
kathaṃ vā bāhubhyām upayamanakāle purabhidā<BR>
yad ādāya nyastaṃ dṛṣadi dayamānena manasā  // Saul_88 //<BR>
<BR>
nakhair nākastrīṇāṃ karakamalasaṃkocaśaśibhis<BR>
tarūṇāṃ divyānāṃ hasata iva te caṇḍi caraṇau  /<BR>
phalāni svasthebhyaḥ kisalayakarāgreṇa dadatāṃ<BR>
daridrebhyo bhadrāṃ śriyam aniśam ahnāya dadatau  // Saul_89 //<BR>
<BR>
kadā kāle mātaḥ kathaya kalitālaktakarasaṃ<BR>
pibeyaṃ vidyārthī tava caraṇanirṇejanajalam  /<BR>
prakṛtyā mūkānām api ca kavitākāraṇatayā<BR>
yad ādhatte vāṇīmukhakamalatāmbūlarasatām  // Saul_90 //<BR>
<BR>
padanyāsakrīḍāparicayam ivārabdhumanasaś<BR>
carantas te khelaṃ bhavanakalahaṃsā na jahati  /<BR>
suvikṣepe śikṣāṃ subhagamaṇimañjīraraṇita-<BR>
cchalād ācakṣāṇaṃ caraṇakamalaṃ cārucarite  // Saul_91 //<BR>
<BR>
arālā keśeṣu prakṛtisaralā mandahasite<BR>
śirīṣābhā citte dṛṣad iva kaṭhorā kucataṭe  /<BR>
bhṛśaṃ tanvī madhye pṛthur urasijārohaviṣaye<BR>
jagat trātuṃ śaṃbhor jayati karuṇā kā cid aruṇā  // Saul_92 //<BR>
<BR>
purārāter antaḥpuram asi tatas tvaccaraṇayoḥ<BR>
saparyāmaryādā taralakaraṇānām asulabhā  /<BR>
tathā hy ete nītāḥ śatamakhamukhāḥ siddhim atulāṃ<BR>
tava dvāropāntasthitibhir aṇimādyābhir amarāḥ  // Saul_93 //<BR>
<BR>
gatās te mañcatvaṃ druhiṇaharirudreśvarabhṛtaḥ<BR>
śivaḥ svacchacchāyāghaṭitakapaṭapracchadapaṭaḥ  /<BR>
tvadīyānāṃ bhāsāṃ pratiphalanalābhāruṇatayā<BR>
śarīrī śṛṅgāro rasa iva dṛśāṃ dogdhi kutukam  // Saul_94 //<BR>
<BR>
kalaṅkaḥ kastūrī rajanikarabimbaṃ jalamayaṃ<BR>
kalābhiḥ karpūrair marakatakaraṇḍaṃ nibiḍitam  /<BR>
atas tvadbhogena pratidinam idaṃ riktakuharaṃ<BR>
vidhir bhūyobhūyo nibiḍayati nūnaṃ tava kṛte  // Saul_95 //<BR>
<BR>
svadehodbhūtābhir ghṛṇibhir aṇimādyābhir abhito<BR>
niṣevye nitye tvām aham iti sadā bhāvayati yaḥ  /<BR>
kim āścaryaṃ tasya trinayansamṛddhiṃ tṛṇayato<BR>
mahāsaṃvartāgnir viracayati nīrājanavidhim  // Saul_96 //<BR>
<BR>
kalatraṃ vaidhātraṃ katikati bhajante na kavayaḥ<BR>
śriyo devyāḥ ko vā na bhavati patiḥ kair api dhanaiḥ  /<BR>
mahādevaṃ hitvā tava sati satīnām acarame<BR>
kucābhyām āsaṅgaḥ kuravakataror apy asulabhaḥ  // Saul_97 //<BR>
<BR>
girām āhur devīṃ druhiṇagṛhiṇīm āgamavido<BR>
hareḥ patnīṃ padmāṃ harasahacārīm adritanayām  /<BR>
turīyā kāpi tvaṃ duradhigamaniḥsīmamahimā<BR>
mahāmāye viśvaṃ bhramayasi parabrahmamahiṣi  // Saul_98 //<BR>
<BR>
sarasvatyā lakṣmyā vidhiharisapatno viharate<BR>
rateḥ pātivratyaṃ śithilayati ramyeṇa vapuṣā  /<BR>
ciraṃ jīvann eṣa kṣapitapaśupāśavyatikaraḥ<BR>
parabrahmābhikhyaṃ rasayati rasaṃ tvadbhajanavān  // Saul_99 //<BR>
<BR>
pradīpajvālābhir divasakaranīrājanavidhiḥ<BR>
sudhāsūteś candropalajalalavair arghyaghaṭanā  /<BR>
svakīyair ambhobhiḥ salilanidhisauhityakaraṇaṃ<BR>
tvadīyābhir vāgbhis tava janani vācāṃ stutir iyam  // Saul_100 //<BR>
<BR>
samānītaḥ padbhyāṃ maṇimukuratām ambaramaṇir<BR>
bhayād antarbaddhastimitakiraṇaśreṇimasṛṇaḥ  /<BR>
dadhāti tvadvaktraṃ pratiphalitam aśrāntivikacaṃ<BR>
nirātaṅkaṃ candrān nijahṛdayapaṅkeruham iva  // Saul_101 //<BR>
<BR>
samudbhūtasthūlastanabharam uraś cāru hasitaṃ<BR>
kaṭākṣe kandarpaḥ kusumitakadambadyutivapuḥ  /<BR>
harasya tvadbhrāntiṃ manasi janayām āsa madano<BR>
bhavatyā ye bhaktāḥ pariṇatir amīṣām iyam ume  // Saul_102 //<BR>
<BR>
nidhe nityasmere niravadhiguṇe nītinipuṇe<BR>
nirāghātajñāne niyamaparacittaikanilaye  /<BR>
niyatyā nirmukte nikhilanigamāntastutipade<BR>
nirātaṅke nitye nigamaya mamāpi stutim imām  // Saul_103 //<BR>
<BR>
<BR>
<BR>
<BR>
</body></html>
