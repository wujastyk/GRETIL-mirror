<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Nagarjuna: Ratnavali, 2</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Nagarjuna: Ratnavali, 2<BR>
<BR>
Based on the edition by Giuseppe Tucci:<BR>
Journal of the Royal Asiatic Society of Great Britain and Ireland, <BR>
1934, pp. 307-325; 1936, pp. 237-252, 423-435.<BR>
<BR>
<BR>
Version: 0.1a<BR>
Last updated: Tue May  6 21:10:14 NZST 2003<BR>
Text input by Richard Mahoney: r.mahoney@comnet.net.nz<BR>
Latest Version:<BR>
 http://homepages.comnet.co.nz/~r-mahoney/ratna_text/ratna_text.html<BR>
<BR>
<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
[ 6a ] kadalī pāṭitā yadvan niḥśeṣāvayavaiḥ saha |<BR>
<BR>
na kiṃcit puruṣas tadvat pāṭitaḥ saha dhātubhiḥ || RATNA_02.01<BR>
<BR>
sarvadharmā anātmāna ity ato bhāṣitaṃ jinaiḥ |<BR>
<BR>
dhātuṣaṭkaṃ ca taiḥ sarvaṃ nirṇītaṃ tac ca nārthataḥ || RATNA_02.02<BR>
<BR>
naivam ātmā na cānātmā yāthābhūtyena labhyate |<BR>
<BR>
ātmānātmakṛtadṛṣṭī varvārāsmān mahāmuniḥ || RATNA_02.03<BR>
<BR>
dṛṣṭaśruṭādyaṃ muninā na satyaṃ na mṛṣoditaṃ |<BR>
<BR>
pakṣāddhi pratipakṣaḥ syād ubhayaṃ tac ca nārthataḥ || RATNA_02.04<BR>
<BR>
iti satyānṛtātīto loko 'yaṃ paramārthataḥ |<BR>
<BR>
asmād eva ca tattvena nopaity asti ca nāsti ca || RATNA_02.05<BR>
<BR>
yac caivaṃ sarvathā neti sarvajñas tat kathaṃ vadet |<BR>
<BR>
sāntam ity athavānantaṃ dvayaṃ vādvayam eva vā || RATNA_02.06<BR>
<BR>
asaṃkhyeyā gatā buddhās tathaiṣyanty atha sāṃpratāḥ |<BR>
<BR>
koṭyagraśaś ca sattvāntas tebhyas traikālyajo mataḥ || RATNA_02.07<BR>
<BR>
vṛddhihetur na lokasya kṣayas traikālyasambhavaḥ |<BR>
<BR>
sarvajñena kathaṃ tasya pūrvānto 'vyākṛtaḥ kṛtaḥ || RATNA_02.08<BR>
<BR>
etat tu dharmagāmbhīryaṃ yat tad guhyaṃ pṛthagjane |<BR>
<BR>
māyopamatvaṃ lokasya buddhānāṃ śāsanāmṛtaṃ || RATNA_02.09<BR>
<BR>
māyāgajasya dṛśyeta yathā janmānta eva ca |<BR>
<BR>
na ca kaścit sa tattvena janmāntaś caiva vidyate || RATNA_02.10<BR>
<BR>
māyopamasyalokasya tathā janmānta eva ca |<BR>
<BR>
dṛśyate paramārthena na ca janmānta eva ca || RATNA_02.11<BR>
<BR>
yathā māyāgajo naiti kutaścid yāti [ 6b ]  na kvacit |<BR>
<BR>
cittamohanamātratvād bhāvatvena na tiṣṭhati || RATNA_02.12<BR>
<BR>
tathā māyopamo loko naiti yāti na kutracit |<BR>
<BR>
cittamohanamātratvād bhāvatvena na tiṣṭhati || RATNA_02.13<BR>
<BR>
traikālyavyativṛttātmā loka evaṃ nu ko 'rthataḥ |<BR>
<BR>
yo 'sti nāsty athavāpi syād anyatra vyavahārataḥ || RATNA_02.14<BR>
<BR>
catuṣprakāram ity asmāt sānto 'nanto dvayo 'dvayaḥ |<BR>
<BR>
buddhena hetor nānyasmād ayam avyākṛtaḥ kṛtaḥ || RATNA_02.15<BR>
<BR>
śarīrāśucitā tāvan sthūlā pratyakṣagocarā |<BR>
<BR>
satataṃ dṛśyamānāpi yadā citte na tiṣṭhati || RATNA_02.16<BR>
<BR>
tadātisūkṣmo gambhīraḥ saddharmo 'yaṃ anālayaḥ |<BR>
<BR>
apratyakṣaḥ kathaṃ citte sukhenāvatariṣyati || RATNA_02.17<BR>
<BR>
sambudhyāsmān nirvṛtto 'bhūd dharmaṃ deśayituṃ muniḥ |<BR>
<BR>
durjñānam atigāmbhiryāj jñātvā dharmam imaṃ janaiḥ || RATNA_02.18<BR>
<BR>
vināśayati durjñāto dharmo 'yam avipaścitaṃ |<BR>
<BR>
nāstitādṛṣṭisamale yasmād asmin nimajjati || RATNA_02.19<BR>
<BR>
aparo 'py asya durjñānān mūrkhaḥ paṇḍitamānikaḥ |<BR>
<BR>
pratikṣepavinaṣṭātmā yāty avīcim adhomukhaḥ || RATNA_02.20<BR>
<BR>
durbhuktena yathānnena vināśam adhigacchati |<BR>
<BR>
subhuktenāyur ārogyaṃ balaṃ saukhyāni cāśnute || RATNA_02.21<BR>
<BR>
durjñātena tathānena vināśam adhigacchati |<BR>
<BR>
samyagjñātenātra sukhaṃ bodhiṃ cāpnoty anuttarāṃ || RATNA_02.22<BR>
<BR>
tasmād atra pratikṣepaṃ dṛṣṭiṃ tyaktvā ca nāstikīṃ |<BR>
<BR>
saṃyagjñānaparaṃ yatnaṃ kuru [ 7a ] sarvārthasiddhaye || RATNA_02.23<BR>
<BR>
dharmasyāsyāparijñānād ahaṃkāro 'nuvartate |<BR>
<BR>
tataḥ śubhāśubhaṃ karma tato janma śubhāśubhaṃ || RATNA_02.24<BR>
<BR>
tasmād yāvad avijñāto dharmo 'haṃkāraśātanaḥ |<BR>
<BR>
dānaśīlakṣamādharme tāvad ādaravān bhava || RATNA_02.25<BR>
<BR>
dharmapūrvāṇi kāryāṇi dharmamadhyāni pārthiva |<BR>
<BR>
sādhayan dharmaniṣṭhāni neha nāmutra sīdati || RATNA_02.26<BR>
<BR>
dharmāt kīrtiḥ sukhaṃ caiva neha bhīr na mumūrṣataḥ |<BR>
<BR>
paralokasukhaṃ sphītaṃ tasmād dharmaṃ sadā bhaja || RATNA_02.27<BR>
<BR>
dharma eva parā nītir dharmāl loko 'nurajyate |<BR>
<BR>
rañjitena hi lokena neha nāmutra vañcyate || RATNA_02.28<BR>
<BR>
adharmeṇa tu yā nītis tayā loko 'parajyate |<BR>
<BR>
lokāparañjanāc caiva neha nāmutra nandati || RATNA_02.29<BR>
<BR>
parātisandhānaparā kaṣṭā durgatipaddhatiḥ |<BR>
<BR>
anarthavidyā duṣprajñair arthavidyā kathaṃ kṛtā || RATNA_02.30<BR>
<BR>
parātisandhānaparo nītimān katham arthataḥ |<BR>
<BR>
yena janmasahasrāṇi bahūny ātmaiva vañcyate || RATNA_02.31<BR>
<BR>
ripor apriyam anvicchan dosāṃs tyaktvā guṇān śraya |<BR>
<BR>
svahitāvāptir eva tu ripos cāpy apriyaṃ bhavet || RATNA_02.32<BR>
<BR>
dānena priyavadyena hitenaikāthacaryayā |<BR>
<BR>
ebhir ācara lokasya dharmasyaiva ca saṅgrahaṃ || RATNA_02.33<BR>
<BR>
viśvāsaṃ janayaty ekaṃ satyaṃ rājñāṃ yathā dṛḍhaṃ |<BR>
<BR>
tathaivābhūtam apy eṣām aviśvāsakaraṃ paraṃ || RATNA_02.34<BR>
<BR>
nāvisaṃvādavat satyaṃ [ sattve ] [ 7b ] odgataṃ arthataḥ |<BR>
<BR>
paraikāntahitaṃ satyam ahitatvān mṛṣetarat || RATNA_02.35<BR>
<BR>
doṣān pracchādayaty ekas tyāgo rājñāṃ yathojjvalaḥ |<BR>
<BR>
tathā kārpaṇyam apy eṣāṃ guṇasarvasvaghātakaṃ || RATNA_02.36<BR>
<BR>
upaśāntasya gāmbhīryaṃ gāmbhīryād gauravaṃ paraṃ |<BR>
<BR>
gauravād dīptir ājñā ca tasmād upaśamaṃ bhaja || RATNA_02.37<BR>
<BR>
ahāryabuddhiḥ prājñatvād aparapratyayaḥ sthiraḥ |<BR>
<BR>
nātisandhīyate rājā tasmāt prajñāparo bhava || RATNA_02.38<BR>
<BR>
satyatyāgaśamaprajño caturbhadro narādhipaḥ |<BR>
<BR>
dharmaś caturbhadra iva stūyate devamānuṣaiḥ || RATNA_02.39<BR>
<BR>
nigṛhyavādibhiḥ śuddhaiḥ prajñākāruṇyanirmalaiḥ |<BR>
<BR>
sahāsīnasya satataṃ prajñā dharmaś ca varddhate || RATNA_02.40<BR>
<BR>
durlabhāḥ pathyavaktāraḥ śrotāras tv atidurlabhāḥ |<BR>
<BR>
tebhyo 'tidurlabhatamā ye pathyasyāśu kāriṇaḥ || RATNA_02.41<BR>
<BR>
pathyam apy apriyaṃ tasmāj jñātvā śīghraṃ samācara |<BR>
<BR>
pibed auṣadham apy ugram ārogyāyātmavān iva || RATNA_02.42<BR>
<BR>
jīvitārogyarājyānāṃ cintayānityatāṃ sadā |<BR>
<BR>
tataḥ saṃvegavān dharmam ekāntena prayāsyase || RATNA_02.43<BR>
<BR>
avaśyaṃ maraṇaṃ paśyan pāpād duḥkhaṃ mṛtasya ca |<BR>
<BR>
aihikena sukhenāpi na pāpaṃ kṣātum arhasi || RATNA_02.44<BR>
<BR>
kasmiṃś ced abhayaṃ dṛṣṭaṃ bhayaṃ dṛṣṭaṃ kvacit kṣaṇe |<BR>
<BR>
yady ekasmin samāśvāsaḥ kim ekasmin na te bhayaṃ || RATNA_02.45<BR>
<BR>
madyāt paribhavo loke kāryahānir dhanakṣayaḥ |<BR>
<BR>
akāryakāraṇam mohāt [ madyam tyaja tataḥ sadā ] || RATNA_02.46<BR>
<BR>
* * * * * * * * * *<BR>
<BR>
<BR>
%%%%%%%%%%%%%%%%%%%%%%%%%%%%%%%%%%%%%%%%%%%%%%<BR>
<BR>
Copyright (C) 2003 by R.B. Mahoney - Christchurch - New Zealand<BR>
<BR>
%%%%%%%%%%%%%%%%%%%%%%%%%%%%%%%%%%%%%%%%%%%%%%<BR>
<BR>
<BR>
<BR>
</body></html>
