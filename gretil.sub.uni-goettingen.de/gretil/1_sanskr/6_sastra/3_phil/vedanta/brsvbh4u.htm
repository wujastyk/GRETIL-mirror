<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Badarayana: Brahmasutra, Adhyaya 4, with Vacaspati's Bhamati</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>


Badarayana: Brahmasutra, Adhyaya 4<BR>
with Vacaspati's Bhamati (a subcommentary on Samkara's Brahmasutrabhasya)<BR>
<BR>
<BR>
Input by members of the Sansknet Project<BR>
<BR>
<BR>
This GRETIL version has been converted from a custom Devanagari encoding.<BR>
Therefore, word boundaries are usually not marked by blanks.<BR>
These and other irregularities cannot be standardized at present.<BR>
The text is not proof-read!<BR>
<BR>
<BR>
REFERENCE SYSTEM (added):<BR>
BBs_n,n.n = Badarayana-Brahmasutra_Adhyaya,Pada.Sutra<BR>
BsVBh_n,n.n.n = Brahmasutra-Vacaspatimisra-Bhamati_Adhyaya,Pada.Adhikarana.Sutra<BR>
<BR>

<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
<BR>
<b>atha caturtho 'dhyāyaḥ</b><BR>
<BR>
<BR>
nābhyarthyā iha santaḥ svayaṃ pravṛttā na cetare śakyāḥ  /<BR>
matsarapittanibandhanamacikitsyamarocakaṃ yeṣām //1//<BR>
<BR>
<BR>
<BR>
śaṅke saṃprati nirviśaṅkamadhunā svarājyasaukhyaṃ vahannendraḥ sāndratapaḥsthiteṣu kathamapyudvegamabhyeṣyati  /<BR>
<BR>
yadvācaspatimiśranirmitamitavyākhyānamātrasphuṭadvedāntārthavivekavañcidabhavāḥ svarge 'pyamī niḥspṛhāḥ //2//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.1.1<BR>
<BR>
<BR>
<b>āvṛttir asakṛdupadeśāt  | BBs_4,1.1 |</b><BR>
sādhanānuṣṭhānapūrvakatvātphalasiddherviṣayakrameṇa viṣayiṇorapi tadvicārayoḥ kramamāha--<b>tṛtīye 'dhyāya iti /</b><BR>
muktilakṣaṇasya phalasyātyantaparokṣatvāttadarthāni darśanaśravaṇamanananididhyāsanāni codyamānānyadṛṣṭārthānīti yāvadvidhānamanuṣṭheyāni na tu tato 'dhikamāvartanīyāni pramāṇābhāvāt /<BR>
yatra punaḥ sakṛdupadeśa upāsītetyādiṣu tatra sakṛdeva prayogaḥ prayājādivaditi prāpta ucyate /<BR>
yadyapi muktiradṛṣṭacarī tathāpi savāsanāvidyocchedenātmanaḥ svarūpāvasthānalakṣaṇāyāstasyāḥ śrutisiddhatvādavidyāyāśca vidyotpādavirodhitayā vidyotpādena  samucchedasyāhivibhramasyeva rajjutatvasākṣātkāreṇa samucchedasyopapattisiddhatvādanvayavyatirekābhyāṃ ca śravaṇamanananididhyāsanābhyāsasyaiva svagocarasākṣātkāraphalatvena lokasiddhatvāsakaladuḥkhavinirmuktaikacaitanyātmako 'hamityaparokṣarūpānubhavasyāpi śravaṇādyabhyāsasādhanatvenānumānāttadarthāni śravaṇādīni dṛṣṭārthāni bhavanti /<BR>
na ca dṛṣṭārthatve satyadṛṣṭārthatvaṃ yuktam /<BR>
na caitānyanāvṛttāni satkāradīrghakālanairantaryeṇa sākṣātkāravate tādṛśānubhavāya kalpante /<BR>
na cātrāsākṣātkāravadvijñānaṃ sākṣātkāravatīmavidyāmucchettumarhati /<BR>
na khalu pittopahṛtendriyasya guḍe tiktatāsākṣātkāro 'ntareṇamādhuryasākṣātkāraṃ sahasreṇāpyupapattibhirnivartitumarhati /<BR>
atadvato narāntaravacāṃsivopapattisahasrāṇi vā parāmṛśato 'pi thūtkṛtya guḍatyāgāt /<BR>
tadevaṃ dṛṣṭārthatvaddhyānopāsanayoścāntanīrtāvṛttikatvena lokataḥ pratīterāvṛttireveti siddham //1//<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.1.2<BR>
<BR>
<BR>
<b>liṅgāc ca  | BBs_4,1.2 |</b><BR>
adhikaraṇārthamuktvā nirupādhibrahmaviṣayatvamasyākṣipati--<b>atrāha bhavatu nāmeti /</b><BR>
sādhye hyanubhave pratyayāvṛttirarthavatī nāsādhye /<BR>
nahi brahmānubhavo brahmasākṣātkāro nityaśuddhasvabhāvādbrahmaṇo 'tiricyate /<BR>
tathāca nityasya brahmaṇaḥ svabhāvo nitya eveti kṛtamatra pratyayāvṛtyā /<BR>
tadidamuktam---<b>ātmabhūtamiti /</b><BR>
ākṣeptāraṃ pratiśaṅkate <b>---sakṛcchrutāviti /</b><BR>
ayamabhisaṃdhiḥ--na ca brahmātmabhūtastatsākṣātkāro 'vidyāmucchinanti tayā sahānuvṛtteravirodhāt /<BR>
virodhe vā tasya nityatvānnāvidyodīyeta kuta eva tu tena sahānuvarteta /<BR>
tasmāttannivṛttaye āgantukastatsākṣātkāra eṣitavyaḥ /<BR>
tathāca pratyayānuvṛttirarthavatī /<BR>
ākṣeptā sarvapūrvoktākṣepeṇa pratyavatiṣṭhate <b>---na āvṛttāvapīti /</b><BR>
na khalu jyotiṣṭomavākyārthapratyayaḥ śataśo 'pyāvartamānaḥ sākṣātkārapramāṇaṃ svaviṣaye janayati /<BR>
utpannasyāpi tādṛśo dṛṣṭavyabhicāratvena prātibhatvāt /<BR>
<BR>
<b>brahmātmatvapratītiṃ</b>brahmatmasākṣātkāram /<BR>
punaḥ śaṅkate--<b>na kevalaṃ vākyamiti /</b><BR>
ākṣeptādūṣayati<b>---tathāpyāvṛtyānarthakyamiti /</b><BR>
vākyaṃ cedyuktyapekṣaṃ sākṣātkārāya prabhavati tathā sati kṛtamāvṛtyā /<BR>
sakṛtpravṛttasyaiva tasya sopapattikasya yāvatkartavyakaraṇāditi /<BR>
punaḥ śaṅkate <b>---athāpi syāditi /</b><BR>
na yuktivākye sākṣātkāraphale pratyakṣasyaiva pramāṇasya tatphalatvāt /<BR>
te tu parokṣārthāvagāhinī sāmānyamātramabhiniviśate natu viśeṣaṃ sākṣātkuruta iti tadviśeṣasākṣātkārāyāvṛttirupāsyate /<BR>
sā hi satkāradīrghakālanairantaryasevitā satī dṛḍhabhūmirviśeṣasākṣātkārāya prabhavati kāminībhāvaneva straiṇasya puṃsa iti /<BR>
ākṣeptāha<b>--na /<BR>
asakṛdapīti /</b><BR>
sa khalvayaṃ sākṣātkāraḥ śāstra yuktiyonirvā syādbhāvanāmātrayonirvā /<BR>
na tāvatparokṣābhāsavijñānaphale śāstrayuktī sākṣātkāralakṣaṇaṃ pratyakṣapramāṇaphalaṃ prasotumarhataḥ /<BR>
na khalu kuṭajabījādvaṭāṅkuro jāyate /<BR>
naca bhāvanāprakarṣaparyantajamaparokṣāvabhāsamapi jñānaṃ pramāṇaṃ vyabhicārādityuktam /<BR>
ākṣeptā svapakṣamupasaṃharati--<b>tasmādyadīti /</b><BR>
ākṣeptākṣepāntaramāha<b>---naca sakṛtpravṛtte iti /</b><BR>
kaścitkhalu śuddhasatvogarbhastha iva vāmadevaḥ śrutvā ca matvā ca kṣaṇamavadhāya jīvātmano brahmātmatamanubhavati /<BR>
tato 'pyāvṛttiranarthiketi /<BR>
ataścāvṛttiranarthikā yanniraṃśasya grahaṇamadgrahaṇaṃ vā na tu vyaktāvyaktatve sāmānyavaśeṣavatpadmarāgādivadityata āha<b>--api cānekāṃśeti /</b><BR>
samādhatte--<b>atrocyate--bhavedāvṛtyānarthakyamiti /</b><BR>
ayamabhisandhiḥ---satyaṃ na brahmasākṣātkāraḥ sākṣādāgamayuktiphalamapi tu yuktyāgamārthajñānāhitasaṃskārasacivaṃ cittameva brahmaṇi sākṣātkāravartīṃ buddhivṛttiṃ samādhatte /<BR>
sā ca nānumānitavahnisākṣātkāravatprātibhatvenāpramāṇaṃ tadānīṃ vahnisvalakṣaṇasyaparokṣatvātsadātanaṃ tu brahmasvarūpasyopādhirūpitasya jīvasyāparokṣatvam /<BR>
nahi śuddhabuddhatvādayo vastutastato 'tiricyante /<BR>
jīva eva tu tattadupādhirahitaḥ śuddhādisvabhāvo brahmeti gamyate /<BR>
naca tattadupādhiviraho 'pi tato 'tiricyate /<BR>
tasmādyathā gāndharvaśāstrārthajñānābhyāsāhitasaṃskāraḥ sacivena śrotreṇa ṣaḍjādisvaragrāmamūrcchanāmedamadhyakṣeṇekṣate evaṃ vedāntārthajñānāhitasaṃskāro jīvasya brahmasvabhāvamantaḥkaraṇeneti /<BR>
<b>yastattvamasīti sakṛduktameveti /</b><BR>
śrutvā matvā kṣaṇamavadhāya prāgbhavīyābhyāsajātasaṃskārādityarthaḥ /<BR>
<b>yastu na śaknotīti /</b><BR>
prāgbhavīyabrahmābhyāsarahita ityarthaḥ /<BR>
<b>nahi dṛṣṭo 'nupapannaṃ nāmeti /</b><BR>
yatra parokṣapratibhāsini vākyārthe 'pi vyaktāvyaktatvatāratamyaṃ tatra mananottarakālamādhyāsanābhyāsanikarṣaprakarṣakramajanmani pratyayapravāhe sākṣātkārāvadhau vyaktitāratamyaṃ prati kaiva katheti bhāvaḥ /<BR>
tadevaṃ vākyamātrasyārthe 'pi na drāgityeva pratyaya ityuktam /<BR>
tattvamasīti tu vākyamatyantadurgrahapadārthaṃ na padārthajñānapūrvake svārthe jñāne drāgityeva pravartate /<BR>
kintu vilambitatamapadārthajñānamativilambenetyāha<b>---apica tatvamasītyetadvākyaṃ tvaṃpadārthasyeti /</b><BR>
syādetat padārthasaṃsargātmā vākyārthaḥ padārthajñānakrameṇa tadadhīnanirūpaṇīyatayā kramavatpratītiryujyate /<BR>
brahma tu niraṃśatvenāsasṛṣṭanānātvapadārthakamiti kasyānukramema kramavatī pratītiriti sakṛdeva tadgṛhyeta na vā gṛhyatetyuktamityata āha<b>---yadyapi ca pratipattavya ātmā  niraṃśa iti /</b><BR>
niraṃśo 'pyahamaparokṣo 'pyātmā tattaddehādyāropavyudāsābhyāmaṃśavānivātyantaparokṣa iva /<BR>
tataśca vākyārthatayā kramavatpratyaya upapadyate /<BR>
tatkiṃmiyameva vākyajanitā pratītirātmani tathāca na sākṣātpratītirātmanyanāgataphalatvādasya  ityata āha<b>---tattu pūrvarūpamevātmapratipatteḥ </b>sākṣātkāravatyāḥ /<BR>
<BR>
etaduktaṃ bhavati---vākyārthaśravaṇamananottarakālā viśeṣaṇatrayavatī bhāvanā brahma sākṣātkārāya kalpata iti vākyārthapratītiḥ sākṣātkārasya pūrvarūpamiti /<BR>
śaṅkate <b>--satyamevamiti /</b><BR>
samāropa hi tatvapratyayenāpodyate na tatvapratyayaḥ /<BR>
duḥkhitvādipratyayaścātmani sarveṣāṃ sarvadotpadyata ityabādhitatvātsamīcīna iti balavānna śakyo 'panetumityarthaḥ /<BR>
nirākaroti<b>---na /<BR>
dehādyabhimānavaditi /</b><BR>
nahi sarveṣāṃ sarvadotpadyata ityetāvatā tātvikatvam /<BR>
dehātmābhimānasyāpi satyatvaprasaṅgātso 'pi sarveṣāṃ sarvadotpadyate /<BR>
uktaṃ cāsya tatra tatropapatyā bādhanamevaṃ duḥkhitvādyabhimāno 'pi tathā /<BR>
nahi nityaśuddhabuddhasvabhāvasyātmanā upajanāpāyadharmāṇo duḥkhaśokādaya ātmāno bhavitumarhanti /<BR>
nāpi dharmāḥ teṣāṃ tato 'tyantabhinnānāṃ taddharmatvānupapatteḥ, nahi gauraśvasya dharmaḥ saṃbandhasyāpi vyatirekāvyatirekābhyāṃ saṃbandhāsaṃbandhābhyāṃ ca vicārāsahatvāt /<BR>
bhedābhedayośca parasparavirodenaikatrāsaṃbhavatvāt /<BR>
iti sarvametadupapāditaṃ dvitīyādhyāye /<BR>
tadidamuktaṃ<b>---dehādivadeva caitanyādbahirupalabhyamānatvāditi /</b><BR>
itaśca duḥkhitvādīnāṃ na tādātmyamityāha<b>----suṣuptādiṣu ceti /</b><BR>
syādetat /<BR>
kasmādanubhavārtha evāvṛtyabhyupagamo yāvatā draṣṭavyaḥ śrotavya ityādibhistatvamasivākyaviṣayādanyaviṣayaivāvṛttirvidhāsyata ityata āha<b>---tatrāpi na tatvamasivākyārthāditi /</b><BR>
ātmā vā are draṣṭavya ityādyātmaviṣayaṃ darśanaṃ vidhīyate /<BR>
na ca tattvamasīvākyaviṣayādanyadātmadarśanamāmnātaṃ yenopakramyate yena copasaṃhriyate sa vākyārthaḥ /<BR>
sadeva somyedamiti copakramya tattvamasītyupasaṃhṛta  iti sa eva vākyārthaḥ /<BR>
taditaḥ prācyāvyāvṛttimanyatra  vidadhānaḥ pradhānamaṅgena vihanti /<BR>
varo hi karmaṇābhipreyamāṇatvātsaṃpradānaṃ pradhānam /<BR>
tamudvāhena karmaṇāṅgena na vighnantīti /<BR>
nanu vidhipradhānatvādvākyasya na bhūtārthapradhānatvaṃ bhūtastvarthastadaṅgatayā pratyāyyate /<BR>
yathāhuḥ 'codanā hi bhūtaṃ bhavantam'ityādi śābaraṃ vākyaṃ vyācakṣāṇāḥ--'kāryamarthamavagamayantī codanā taccheṣatayā bhūtādikamavagamayati'ityāśaṅkyāha---<b>niyuktasya cāsminnadhikṛto 'hamiti /</b><BR>
yathā tāvadbhūtārthaparyavasitā vedāntā na kāryavidhiniṣṭāstathopapāditaṃ 'tattu samanvayāt'<BR>
<BR>
ityatra /<BR>
pratyuta vidhiniṣṭhatve muktiviruddhapratyotpādānmuktivihantṛtvamevāsyetyabhyuccayamātramatroktamiti //2//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.2.3<BR>
<BR>
<BR>
<b>ātmeti tūpagacchanti grāhayanti ca  | BBs_4,1.3 |</b><BR>
yadyapi tatvamasītyādyāḥ śrutayaḥ saṃsāriṇaḥ paramātmabhāvaṃ pratipādayanti tathāpi tayorapahatapāpmatvānapahatapāpmatvādilakṣaṇaviruddhadharmasaṃsagreṇa nānatvasya viniścayācchruteśca tatvamasītyadyāyā 'mano brahma, 'ādityo brahma,'ityādivatpratīkopadeśaparatayāpyupapatteḥ pratīkopadeśa evāyam /<BR>
naca yathā samāropitaṃ sarpatvamanūdya rajjutvaṃ purovartino dravyasyavidhīyata evaṃ prakāśātmano jīvabhāvamanūdya paramātmatvaṃ vidhīyata iti yuktam /<BR>
yuktaṃ hi purovartini dravye drāghīyasi sāmānyarūpeṇālocite viśeṣarūpeṇāgṛhīte viśeṣāntarasamāropaṇam /<BR>
iha tu prakāśātmano nirviśeṣasāmānyasyāparādhīnaprakāśasya nāgṛhītamasti kiñcidrupamiti kasya viśeṣasyāgrahe kiṃ viśeṣāntaraṃ samāropyatām /<BR>
tasmādbrahmaṇo jīvabhāvāropāsaṃbhavājjīvo jīvo brahma ca hrahmeti tattvamasīti pratīkopadeśa eveti prāptam /<BR>
evaṃ prāpte 'bhidhīyate---śvetaketorātmaiva parameśvaraḥpratipattavyo na tu śvetaketorvyatiriktaḥ parameśvaraḥ /<BR>
bhede hi gauṇatvāpattirna ca mukhyasaṃbhave gauṇatvaṃ yuktam /<BR>
apica pratīkopadeśe sakṛdvacanaṃ  tu  pratīyate bhedadarśananindā  ca(?) /<BR>
abhyāse hi bhūyastvamarthasya bhavati, nālpatvamatidavīya evopacaritatvam /<BR>
tasmātpaurvāparyalocanayā śrutestāvajjīvasya paramātmatā vāstavītyetatparatā lakṣyate /<BR>
naca mānāntaravīrodhādatrāprāmāṇyaṃ śruteḥ /<BR>
naca mānāntaravirodha ityādi tu sarvamupāditaṃ prathamādhyāye /<BR>
niraṃśasyāpi cānādyanirvācyāvidyātadvāsanāsamāropitavividhaprapañcātmanaḥ sāṃśasyeva kasyacidaṃśasyāgrahaṇādvibhrama iva paramārthastu na vibhramo nāma kaścinna ca saṃsāro nāma /<BR>
kintu sarvametatsarvānupapattibhājanatvenānirvacanīyamiti yuktamutpaśyāmaḥ /<BR>
tadanenābhisaṃdhinoktam----<b>yadyevaṃ pratibaddho 'si nāsti kasyacidapratibodha iti /</b><BR>
anye 'pyāhuḥ---'yadyadvaite na toṣo 'sti mukta evāsi sarvadā'iti  /<BR>
atirehitārthamanyaditi //3//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.3.4<BR>
<BR>
<BR>
<b>na pratīke na hi saḥ  | BBs_4,1.4 |</b><BR>
yathā hi śāstroktaṃ śuddhamuktasvabhāvaṃ brahmātmatvenaiva jīvenopāsyate 'haṃ brahmāsmi tattvamasi śvetaketo ityādiṣu tkasya hetorjīvātmano brahmarūpeṇa  tātvikatvādadvitīyamiti śruteśca /<BR>
jīvātmānaścāvidyādarpaṇā yathā brahmapratibimbakāstathā yatra yatra mano brahmādityo brahmetyādiṣu brahmadṛṣṭerupadeśastatra sarvatrāhaṃ mana ityādi draṣṭavyaṃ brahmaṇo mukhyamātmatvamiti /<BR>
upapannaṃ ca manaḥprabhṛtīnāṃ brahmavikāratvena tādātmyam /<BR>
ghaṭaśarāvodañcanādīnāmiva mṛdvikārāṇāṃ mṛdātmakatvam /<BR>
tathāca tādṛśānāṃ pratīkopadeśānāṃ kvacit kasyacidvikārasya pravilayāvagamādbhedaprapañcapravilayaparatvameveti prāpta ucyate---na tāvadahaṃ brahmetyādibhiryathāhaṅkārāspadasya brahmātmatvamupadiśyate evaṃ mano brahmetyādibhirahaṅkārāspadatvaṃ manaḥprabhṛtīnāṃ, kintveṣāṃ brahmatvenopāsyatvam /<BR>
ahaṅkārāspadasya brahmatayā brahmatvenopāsanīyeṣu  manaḥprabhṛtiṣvapyahaṅkārāspadatvenopāsanamiti cet /<BR>
na /<BR>
evamādiṣvahamityaśravaṇāt /<BR>
brahmātmatayā tvahaṅkārāspadatvakalpane tatpratibimbasyeva tadvikārāntarasyāpyākāśādermanaḥprabhṛtiṣūpāsanaprasaṅgaḥ /<BR>
tasmādyasya yanmātrātmatayopāsanaṃ vihitaṃ tasya tanmātrātmatayaiva pratipattavyaṃ 'yāvadvacanaṃ vācanikam 'iti nyāyāt /<BR>
nādhikamadhyāhartavyamatiprasaṅgāt /<BR>
naca sarvasya vākyajātasya prapañcasya vilayaḥ prayojanam /<BR>
tadarthatve hi mana iti pratīkagrahaṇamanarthakaṃ viśvamiti vācyaṃ yathā sarvaṃ khalvidaṃ brahmeti /<BR>
naca sarvopalakṣaṇārthaṃ manograhaṇaṃ yuktam /<BR>
mukhyārthasaṃbhave lakṣaṇayā ayogāt /<BR>
ādityo  brahmetyādīnāṃ cānarthakyāpatteḥ /<BR>
<b>nahyupāsakaḥ pratīkānīti /</b><BR>
anubhavādvā pratīkānāṃ manaḥprabhṛtīnāmātmatvenākalanaṃ śrutervā, na tvetadubhayamastītyarthaḥ /<BR>
<b>pratīkābhāvaprasaṅgāditi /</b><BR>
nanu yathāvacchinnasyāhaṅkarāspadasyānavacchinnabrahmātmatayā bhavatyabhāva evaṃ pratīkānāmapi bhaviṣyatītyata āha---<b>svarūpopamarde ca nāmādīnāmiti /</b><BR>
iha hi pratīkānyahaṅkārāspadatvenopāsyatayā pradhānatvena vidhitsitāni /<BR>
natu  tatvamasītyādāvahaṅkārāspadamupāsyamavagamyate /<BR>
kintu sarpatvānuvādena rajjutatvaśjñāpana ivāhaṅkārāspadasyāvacchinnasya pravilayo 'vagamyate /<BR>
kimato yadyevam /<BR>
etadato bhavati---pradhānībhūtānāṃ na pratīkānāmucchedo yukto naca taducchede vidheyasyāpyupapattiriti /<BR>
apica<b>naca brahmaṇa ātmatvāditi /</b><BR>
nahyupāsanavidhānāni jīvātmano brahmasvabhāvapratipādanaparaistatvamasyādisaṃdarbhairekavākyabhāvamāpadyante yena tadekavākyatayā brahmadṛṣṭyupadeśeṣvātmadṛṣṭiḥ kalpeta bhinnaprakaraṇatvāt /<BR>
tathāca tatra yathālokapratītivyavasthito jīvaḥ kartā bhoktā ca saṃsārī na brahmeti kathaṃ tasya brahmātmatayābrahmadṛṣṭyupadeśeṣvātmadṛṣṭirupadiśyatetyarthaḥ /<BR>
<BR>
<b>ataścopāsakasya pratīkaiḥ samatvāditi /</b><BR>
yadyapyupāsako jīvātmā na brahmavikāraḥ, pratīkāni tu manaḥprabhṛtīnibrahmavikārastathāpyavacchinnatayā jīvātmanaḥ pratīkaiḥ sāmyaṃ dṛṣṭavyam //4//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.4.5<BR>
<BR>
<BR>
<b>brahmadṛṣṭir utkarṣāt  | BBs_4,1.5 |</b><BR>
yadyapi sāmānādhikaraṇmubhayathāpi ghaṭate tathāpi brahmaṇaḥ sarvādhyakṣatayā phalaprasavasāmarthyena phalavatvātprādhānyena tadevādityādidṛṣṭibhiḥ saṃskartavyamityādityādidṛṣṭayo brahmaṇyeva kartavyā na tu brahmadṛṣṭirādityādiṣu /<BR>
na caivaṃvidhe 'vadhṛte śāstrārthe nikṛṣṭadṛṣṭinorkṛṣṭa iti laukiko nyāyo 'pavādāya prabhavatyāgamavirodhena tasyaivāpoditatvāditi pūrvapakṣasaṃkṣepaḥ /<BR>
satyaṃ sarvādhyakṣatayā phaladātṛtvena brahmaṇa eva sarvatra vāstavaṃ prādhānyaṃ tathāpi śabdagatyanurodhena kvacitkarmaṇa eva prādhānyamavasīyate /<BR>
yathā 'darśapūrṇamāsābhyāṃ yajeta svargakāmaḥ', 'citrayā yajeta paśukāmaḥ'ityādau /<BR>
atra hi sarvatra yāgādyārādhitā devataiva phalaṃ prayacchatīti sthāpitaṃ tathāpi śabdataḥ karmaṇaḥ karaṇatvāvagamane phalavatvapratīteḥ prādhānyam /<BR>
kvacidravyasya yathā vrīhīnprokṣatītyādau /<BR>
taduktaṃ----'yaistu dravyaṃ saṃcikīrṣyate guṇastatra pratīyate'iti /<BR>
tadiha yadyapi sarvādhyakṣatayā vastuto brahmaiva phalaṃ prayacchati tathāpi śāstraṃ brahmabuddhyā'dityādau pratīka upāsyamāne brahma phalāya kalpate ityabhivadati kiṃvādityādibuddhyā brahmaiva viṣayīkṛtaṃ phalāyetyubhayathāpi brahmaṇaḥ sarvādhyakṣasya phaladānopapatteḥ śāstrārthasaṃdehe lokānusārato niścīyate /<BR>
tadidamuktam--<b>nirdhārite śāstrārtha etadevaṃ syāditi /</b><BR>
na kevalaṃ laukiko nyāyo niścaye heturapi tu ādityādiśabdānāṃ prāthamyena mukhyārthatvamapītyāha<b>---prāthamyācceti /</b><BR>
iti paratvamapi brahmaśabdasyāmumeva nyāyamavagamayati /<BR>
tathāhi----svarapravṛtyā ādityādiśabdā yathā svārthe vartante tathā brahmaśabdo 'pi svārthe vartsyati yadi svārtho 'sya vipakṣitaḥsyāt /<BR>
tathācetiparatvamanarthakaṃ tasmāditīnā svārthātpracyāvya brahmapadaṃ jñānaparaṃ svarūpaparaṃ vā kartavyam /<BR>
naca brahmapadamādityādipadārtha iti, pratītipara evāyamitiparaḥśabdo yathā gauriti me gavayo 'bhavaditi /<BR>
tathāca ādityādayo brahmeti pratipattavyā ityartho bhavatītyāha---<b>itiparatvādapi brahmaśabdasyeti /</b><BR>
śeṣamatirohitārtham //5//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.5.6<BR>
<BR>
<BR>
<b>ādityādimatayaś cāṅga upapatteḥ  | BBs_4,1.6 |<BR>
athavā niyamenodgīthādimataya ādityādiṣvadhyasyeranniti /</b><BR>
satsvapi ādityādiṣu  phalānutpādādutpattimataḥ karmaṇa eva phaladarśanātkarmaiva phalavat /<BR>
tathā cādityādimatibhiryadyudgīthādikarmāṇi viṣayīkriyeraṃstata ādityādidṛṣṭibhiḥ karmarūpāṇyabhibhūyeran //<BR>
evañca karmarūpeṣvasatkalpeṣu kutaḥ phalamutpadyeta /<BR>
ādityādiṣu punarudgīthādidṛṣṭāvudgīthādibudyopāsyamānā ādityādayaḥ karmātmakaḥsantaḥ phalāya kalpiṣyanta iti /<BR>
ata eva ca  pṛthvyagnyorṛksāmaśabdaprayoga upapanno yataḥ pṛthvyāmṛgdṛṣṭiradhyastāgnau ca sāmadṛṣṭiḥ /<BR>
sāmni punaragnidṛṣṭau ṛci ca pṛthvīdṛṣṭau viparītaṃ bhavet /<BR>
tasmādapyetadeva yuktamityāha---<b>tathāceyameveti /</b><BR>
upapattyantaramāha---<b>apica lokeṣviti /</b><BR>
evaṃ khalvadhikaraṇanirdeśo viṣayatvapratipādanapara upapadyate yadi lokeṣu sāmadṛṣṭiradhyasyeta nānyatheti /<BR>
pūrvādhikaraṇarāddhāntopapattimatraivārthe brūte---<b>prathamanirdiṣṭeṣu ceti /</b><BR>
siddhāntamatra prakramate---<b>ādityādimataya eveti /</b><BR>
yadyudgīthādimataya ādityādiṣukṣipyeraṃstata ādityādīnāṃsvayamakāryatvādudgīthādimatestatra vaiyarthyaṃ prasajyeta /<BR>
nahyādityādibhiḥ kiñcitkriyate yadvidyayā vīryavattaraṃ bhavedādityādimatyā vidyayodgīthādikarmasu kāryeṣu yadeva vidyaya karoti tadeva vīryavattaraṃ bhavatītyādityamatīnāmupapadyate udgīthādiṣu saṃskārakatvenopayogaḥ /<BR>
codayati---<b>bhavatu karmasamṛddhiphaleṣvevamiti /</b><BR>
yatra hi karmaṇaḥ phalaṃ tatraivaṃ bhavatu yatra tu guṇātaphalaṃ tatra guṇasya siddhatvenākāryatvātkarotītyeva nāstītyatra vidyāyāḥ kva upayoga ityarthaḥ /<BR>
pariharati---<b>teṣvapīti /</b><BR>
na tāvadguṇaḥ siddhasvabhāvaḥ kāryāya phalāya paryāptaḥ, mā bhūtprakṛtakarmāniveśino yatkiñcitphalotpādaḥ, tasmātprakṛtāpūrvasaṃniveśinaḥ phalotpāda iti tasya kriyamāṇatvena vidyayā vīryavattaratvopapattiriti /<BR>
<b>phalātmakatvāccādityādīnāmiti /</b><BR>
yadyapi brahmavikāratvenādityodgīthayoraviśeṣastathāpi phalātmakatvenādityādīnāmastyudgīthādibhyo viśeṣa ityarthaḥ /<BR>
dvitīyanirdeśādapyudgīthādīnāṃ prādhānyamityāha---<b>api comitīti /</b><BR>
svayamevopāsanasya karmatvātphalavatvopapatteḥ /<BR>
nanūktaṃ siddharūpairādityādibhiradhyastaiḥ sādhyabhūtatvamabhibhūtaṅkarmaṇāmityata āha---<b>ādityādibhāvenāpi ca dṛśyamānānāmiti /</b><BR>
bhavedetavaṃ yadyadyāsena kramarūpamabhibhūyeta /<BR>
api tu māṇavaka ivāgnidṛṣṭiḥ kenacittīvratvādinā guṇena gauṇyanabhibhūtamāṇavakatvāttathehāpi /<BR>
nahīyaṃ śuktikāyāṃ rajatadhīriva vahnidhīryena māṇavakattvamabhibhavet /<BR>
kintu gauṇī /<BR>
tatheyamapyudgīthādāvādityadṛṣṭirgauṇīti bhāvaḥ /<BR>
<b>tadetasyāmṛcyadhyūḍhaṃsāmeti tviti /</b><BR>
anyathāpi lakṣaṇopapattau na ṛksāmetyadhyāsakalpanā pṛthvyagnayorityarthaḥ /<BR>
akṣaranyāsālocanayā tu viparītamevetyāha---<b>iyamevargiti /</b><BR>
'lokeṣupañcavidhaṃ sāmopāsīta'iti dvitīyānirdeśātsāmnāmupāsyatvamavagamyate /<BR>
tatra yadi sāmadhīradhyasyeta tato na sāmānyupāsyeran api tu lokāḥ pṛthivyādayaḥ /<BR>
tathā ca dvitīyārthaṃ parityajya tṛtīyārthaḥ parikalpayeta sāmneti /<BR>
lokeṣviti saptamī dvitīyārthe kathañcinnīyate /<BR>
akāre gāvo vāsyantāṃ prāvāre kusumānītivat  tenoktanyāyānurodhena saptamyāścobhayathāpyavaśyaṃ kalpanīyārthatvādvaraṃ  yathāśrutadvitīyārthānurodhāya tṛtīyārthe saptamī vyākhyātavyā /<BR>
lokapṛthivyādibuddhyā pañcavidhaṃ hiṅkāraprastāvoṅkārodgīthapratihāropadravanidhanaprakāraṃ sāmopāsīteti, tatra ko vinigamanāyāṃ heturityata āha<b>---tatrāpīti /</b><BR>
tatrāpi samastasya saptavidhasya sāmna upāsanamiti sāmna upāsyatvaśruteḥ sādhviti pañcavidhasya /<BR>
sādhutvaṃ cāsya dharmatvam /<BR>
tathāca śrutiḥ --'sādhukārī sādhurbhavati'iti /<BR>
hiṅkārānuvādena pṛthivīdṛṣṭividhāne  hiṅkāraḥ pṛthivīti prāpte viparītanirdeśaḥ pṛthivī hiṅkāraḥ<b> //6//</b><BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.6.7<BR>
<BR>
<BR>
<b>āsīnaḥ saṃbhavāt  | BBs_4,1.7 |</b><BR>
karmāṅgasaṃmandhiṣu yatra hi tiṣṭhataḥ karma coditaṃ tatra tatsaṃbaddhopāsānāpi tiṣṭhataiva  kartavyā /<BR>
yatra tvāsīnasya  tatrapāsanāpyāsīnenaiveti /<BR>
nāpi samyagdarśane vastutantratvātpramāṇatantratvātrcca /<BR>
pramāṇatantrā ca vastuvyavasthā pramāṇaṃ ca .....nāpekṣata iti tatrāpyaniyamaḥ(?)  /<BR>
yanmahatā prayatnena vinopāsitumaśakyaṃ  yathā pratīkādi, yathā vā samyagdarśanamapi  tatvamasyādi, tatraiṣā cintā /<BR>
tatra codakaśāstrābhāvādaniyame prāpte yathā śakyata ityupabhandhādāsīnasyaiva siddham /<BR>
nanu yasyāmavasthāyāṃ dhyāyatirupacaryate prayujyate kimasau tadā tiṣṭhato na bhavati na bhavatītyāha /<BR>
āsīnaścāvidyamānāyāso bhavatīti /<BR>
atirohitārthamitarat //7//<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.6.8-10<BR>
<BR>
<BR>
dhyānāc ca  | BBs_4,1.8 |<BR>
acalatvaṃ cāpekṣya  | BBs_4,1.9 |<BR>
smaranti ca  | BBs_4,1.10 |<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.7.11<BR>
<BR>
<BR>
<b>yatraikāgratā tatrāviśeṣāt  | BBs_4,1.11 |</b><BR>
same śucau śarkarāvahnivālukāvivarjita ityādivacanānniyame siddhe digdeśādiniyamamavācanikamapi prācīnapravaṇe vaiśvadevena yajetetivadvaidikārambhasāmānyātkvacitkaścitadāśaṅkate /<BR>
tamanugrahītumācāryaḥ suhṛdbhāvenaiva tadāha sma /<BR>
yatraikāgratā manastatraiva bhāvanaṃ prayojayat /<BR>
oviśeṣāt /<BR>
nahyatrāsti vaiśvadevādivadvacanaṃ viśeṣekaṃ tasmāditi //11//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.8.12<BR>
<BR>
<BR>
<b>ā prayāṇāt tatrāpi hi dṛṣṭam  | BBs_4,1.12 |</b><BR>
adhikaraṇaviṣayaṃ vivecayati--<b>tatra yāni tāvaditi /</b><BR>
avidyamānaniyojyā yā brahmātmapratipattistasyāḥ /<BR>
śāstraṃ hi niyojyasya kāryarūpaniyogasaṃbandhamavabodhayati tasyaiva karmaṇyaiśvaryalakṣaṇamadhikāraṃ taccaitadubhayamatīndriyatvādbhavati śāstralakṣaṇaṃ pramāṇāntarāprāpye śāstrasyārthavattvādbrahmātvapratītestu jīvanmuktena dṛṣṭatvānnāstīha tirohitamiva kiñcaneti kimatra śāstraṃ kariṣyati /<BR>
nanvevamapyabhyudayaphalānyupāsanāni tatra niyojyaniyogalakṣaṇasya ca karmaṇi svāmitālakṣaṇasya ca saṃbandhasyātīndriyatvāttatra sakṛtkāraṇādeva śāstrārthasamāptauprāptāyāmupāsanapadavedanīyāvṛttimātrameva kṛtavata uparamaḥ prāptastāvataiva kṛtaśāstrārthatvāditi prāpte 'bhidhīyate--savijñāno bhavatītyādiśruteryatra svargādiphalānāmapi karmaṇāṃ prāyaṇakāle svargādivijñānāpekṣakatvaṃ tatra kaiva kathātīndriyaphalānāmupāsanānām /<BR>
tāni khalu āprāyaṇaṃ tattadupāsyagocarabuddhipravāhavāhitayā dṛṣṭenaiva rūpeṇa prāyaṇasamaye tadbuddiṃ bhāvayiṣyanti /<BR>
kimatra phalavatprāyaṇasamaye buddhyākṣepeṇa nahi dṛṣṭe saṃbhavatyadṛṣṭakalpanā yuktā /<BR>
tasmādāprāyaṇaṃ pravṛttā vṛttiriti /<BR>
tadidamuktam--<b>pratyayāstveta iti /</b><BR>
tathā ca śrutiḥ sarvādīndriyaviṣaya--'sa yathākraturasmāllokāt praiti tātkraturhāmuṃ lokaṃ pretyabhisaṃbhavati'iti /<BR>
kratuḥ saṃkalpaviśeṣaḥ /<BR>
smṛtayaścodāhṛtā iti //12//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.9.13<BR>
<BR>
<BR>
<b>tadadhigama uttarapūrvāghayor aśleṣavināśau tadvyapadeśāt  | BBs_4,1.13 |</b><BR>
gatastṛtīyaśeṣaḥ sādhanagocaro vicāraḥ /<BR>
idānīmetadadhyāyagataphalaviṣayā cintā pratanyate /<BR>
tatra tāvatprathamamidaṃ vicāryate kiṃ brahmādhigame brahmajñāne sati brahmajñānaphalānmokṣādviparītaphalaṃ duritaṃ bandhanaphalaṃ kṣīyate na kṣīyata iti saṃśayaḥ /<BR>
kiṃ tāvatprāptaṃ, śāstreṇa hi phalāya yadvihitaṃ pratiṣiddhaṃ cānarthaparihārāyāśvamedhādi  brahmahatyādi cāpūrvāntaravyāpāraṃ kiṃ tadapūrvamuparate 'pi karmaṇyatra sukhaduḥkhopabhogātprāṅgāvirantumarhati /<BR>
sa hi tasya vināśahetustadabhāve kathaṃ vinaśyediti /<BR>
tasyākasmikatvaprasaṅgāt śāstravyākopācceti /<BR>
adattaphalaṃ cetkarmāpūrvaṃ vinaśyati karmaṇa eva phalaprasavasāmarthyabodhakaśāstramapramāṇaṃ bhavet /<BR>
naca prāyaścittamiva brahmajñānamadattaphalānyapi karmapūrvāṇi kṣiṇotīti sāmpratam /<BR>
prāyaścittānāmapi tadaprakṣayahetutvāt tadvidhānasya cainasvinarādhikāriprāptimātreṇopapattāvupāttaduritanirbahaṇaphalākṣepakatvāyogāt /<BR>
ata eva smaranti nābhuktaṃ kṣīyate karmeti /<BR>
yadi punarapekṣitopāyatātmā prāyaścittavidhirna niyojyaviśeṣapratilambhamātreṇa nirvṛṇotītyapekṣitākāṅkṣāyāṃ doṣasaṃyogena śravaṇāttannibarhaṇaphalaḥ kalpeta /<BR>
tathāpi brahmajñānasya tatsaṃyogenāśravaṇānnaduritanibarhaṇasāmarthye pramāṇamasti mokṣavāt /<BR>
tasyāpi svargādiphalavaddeśakālanimittāpekṣayopapatteḥ /<BR>
śāstraprāmāṇyātsaṃbhaviṣyatyasāvavasthā yasyāmupabhogena samastakarmakṣaye brahmajñānaṃ mokṣaṃ prasoṣyati /<BR>
yogādhdyairva vā divi bhuvyantarīkṣe bahūni śarīrendriyāṇi nirmāya phalānyupabhujyarddhena yogasāmarthyena yogī karmāṇi kṣapayitvā mokṣī saṃpatsyate /<BR>
sthite caitasminnarthe nyāyabalādyathā puṣkarapalāśa ityādivyapadeśo  brahmavidyāstutimātraparatayā vyākhyeya iti prāpta ucyate--vyākhyāyetaivaṃ vyapadeśo yadi karmavidhivirodhaḥ syānna tvayamasti /<BR>
śāstraṃ hi phalotpādanasāmarthyamātraṃ karmaṇāmavagamayati na tu kutaścidāgantukānnimittataḥ prāyaścittādestadapratibandhamapi /<BR>
tasya tatraudāsīnyāt /<BR>
yadi śāstrabodhitaphalaprasavasāmarthyamapratibaddhamāgantukena kenacit karmaṇā tatastatphalaṃ prasūta eveti na śāstravyāghātaḥ /<BR>
nābhuktaṃ karma kṣīyataiti ca smaraṇapratibaddhasāmarthyakarmābhiprāyaṃ /<BR>
doṣakṣayoddheśena cāparavidyānāmasti prāyaścittavadvidhānamaiśvaryabhalānāmapyubhayasaṃyogāviśeṣāt /<BR>
yatrāpi nirguṇāyāṃ paravidyāyāṃ doṣoddheśo nāsti tatrāpi  tatsvabhāvālocanādeva tatprakṣayaprasavasāmarthyamavasīyate /<BR>
nahi tattvamasivākyārthaparibhāvanābhuvā prasaṃkhyānena nirmṛṣṭanikhilakartṛbhoktṛtvādivibhramo jīvaḥ phalopabhogona yujyate /<BR>
nahi rajjavāṃ bhujaṅkasamāropanibandhanā bhayakampādayaḥ sati rajjutatvasākṣātkāre prabhavanti, kintu saṃskāraśeṣātkiñcitkālamanuvṛttā api nivartanta eva /<BR>
amumevārthamanuvadanto yathā puṣkarapalāśa ityādayo vyapadeśāḥ samavetārthāḥ santo na stutimātratayā kathañcidvyākhyānamarhanti /<BR>
nanūktaṃ saṃbhaviṣyanti sāvasthā jīvātmano yasyāṃ paryāyeṇopabhogādvā yogarddheḥ prabhāvato yugapannaikavidhakāyanirmāṇenāparyāyeṇopabhogādvā jantuḥ  karmāṇi kṣapayitvā mokṣī saṃpatsyata ityata āha---<b>evameva ca mokṣa upapadyata iti /</b><BR>
anādikālapravṛttā hi karmāśayā aniyatakālavipākāḥ kramavatā tāvadbhogena kṣetumaśakyāḥ /<BR>
bhuñjānaḥ khalvayamaparānapi saṃcinoti karmāśayāniti /<BR>
nāpyaparyāyamupabhogenāsaktaḥ karmāntarāṇyasaṃcinvānaḥ kṣeṣyatīti sāmpratam /<BR>
kalpaśatāni kramakālabhogyānāṃ samprati bhoktumasāmarthyāt /<BR>
dīrghakālaphalāni ca karmāṇi kathamekapade kṣeṣyanti /<BR>
tasmānnānyathā mokṣasaṃbhavaḥ /<BR>
nanu satsvapi karmāśayāntareṣu sukhaduḥkhaphaleṣu mokṣaphalāt karmaṇaḥ samudācarato brahmabhāvamanubhūyātha labdhavipākānāṃ karmāntarāṇāṃ phalāni bhokṣyanta ityāha--<b>naca deśakālanimittāpekṣā iti /</b><BR>
nahi kāryaḥ sanmokṣo mokṣo bhavitumarhati brahmabhāvo hi saḥ /<BR>
naca brahma kriyate nityatvādityarthaḥ /<BR>
parokṣatvānupatteśca jñānaphalasya /<BR>
jñānaphalaṃ khalu mokṣo 'bhyupeyate /<BR>
jñānasya cānantarabhāvinījñeyābhivyaktiḥ phalaṃ, saivāvidyocchedamādadhatī brahmasvabhāvasvarūpāvasthānalakṣaṇāya mokṣāya kalpate /<BR>
evaṃ hi dṛṣṭārthatā jñānasya syāt /<BR>
apūrvādhānaparamparayā jñānasya mokṣaphale kalpyamāne jñānasya parokṣaphalatvamadṛṣṭārthatvaṃ bhavet /<BR>
naca dṛṣṭe saṃbhavatyadṛṣṭakalpanā yuktetyarthaḥ /<BR>
tasmādbrahmādhigame brahmajñānesatyadvaitasiddhau duritakṣaya iti siddham //13//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.10.14<BR>
<BR>
<BR>
<b>itarasyāpy evam asaṃśleṣaḥ pāte tu  | BBs_4,1.14 |</b><BR>
adharmasya svābhāvikatvena rāgādinibandhanatvena śāstrīyeṇa brahmajñānena  pratibandho yuktaḥ /<BR>
dharmajñānayostu śāstrīyatvena, jyotiṣṭomadarśapaurṇamāsavirodhānnocchedyocchettṛbhāvo yujyate /<BR>
pāpnamanaśca viśeṣato brahmajñānocchedyatvaśruterdharmasyana taducchedyatvam /<BR>
viśeṣavidhānasya śeṣapratiṣedhanāntarīyakatvena lokataḥ siddheḥ /<BR>
yathā devadatto dakṣiṇenākṣṇā paśyatītyukte na vāmena paśyatīti gamyate /<BR>
ubhe hyevaiṣa ete taratīti ca yathāsaṃbhavaṃ, brahmajñānena duṣkṛtaṃ bhogena sukṛtamiti /<BR>
'kṣīyante cāsya karmāṇi'iti ca sāmānyavacanaṃ 'sarve pāpmānaḥ'iti viśeṣaśravaṇātpāpakarmāṇīti viśeṣe upasaṃharaṇīyam /<BR>
tasmādbrahmajñānādduṣkṛtasyaiva kṣayo na sukṛtasyeti prāpte pūrvādhikaraṇarāddhānte 'tidiśyate /<BR>
no khalu brahmavidyā kenacidadṛṣṭena dvāreṇa duṣkṛtamapanayatyapi tu dṛṣṭenaiva bhoktṛbhoktavyabhogādipravilayadvāreṇa  taccaitattulyaṃ sukṛtepīti kathametadapi nocchindyāt /<BR>
evaṃ ca sati na śāstrīyatvasāmyamātramavirodhaheturnahi pratyakṣatvasāmānyamātrādavirodho jalānalādīnāṃ /<BR>
naca sukṛtaśāstramanarthakamabrahmavidaṃ prati tadvidherarthavatvāt /<BR>
evamavasthite ca pāpmaśrutyā puṇyamapi grahītavyam /<BR>
brahmajñānamapekṣya puṇyasya nikṛṣṭaphalatvāttatphalaṃ hi kṣayātiśayavat /<BR>
nahyevaṃ mokṣo niratiśayatvānnityatvācca /<BR>
dṛṣṭaprayogaścāyaṃ pāpmaśabdo vede puṇyapāpayoḥ /<BR>
tadyathā puṇyapāpe anukramya sarve pāpmāno 'to nivartanta ityatra /<BR>
tasmādaviśeṣeṇa puṇyapāpayoraśleṣavināśāviti siddham //14//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.11.15<BR>
<BR>
<BR>
<b>anārabdhakārya eva tu pūrve tadavadheḥ  | BBs_4,1.15 |</b><BR>
yadyadvaitajñānasvabhāvālocanayottarapūrvasukṛtaduṣkṛtayoraśleṣavināśau hanta ārabdhānārabdhakāryayoścāviśeṣeṇaiva vināśaḥ syāt /<BR>
kartṛkarmādipravilayasyobhayatrāviśeṣāt /<BR>
tannibandhanatvācca vināśasya /<BR>
naca saṃskāraśeṣātkulālacakrabhramaṇavadanuvṛttiḥ /<BR>
vastunaḥ khalvanuvṛttiḥ /<BR>
māyāvādinaśca puṇyapāpayoścamāyāmātravinirmitatvena māyānivṛttau na puṇyāpuṇye na tatsaṃskāro vastusantīti kasyānuvṛttiḥ /<BR>
naca rajjau sarpādivibhramajanitā bhayakampādayo nivṛtte 'pi vibhrame yathānuvartante tathehāpīti yuktam /<BR>
tatrāpi sarpāsattve 'pi tajjñānasya sattve  tajjanitabhayakampādīnāṃ tatsaṃskārāṇāṃ ca vastusattvena nivṛtte 'pi vibhrame 'nivṛtteḥ /<BR>
atra tu na māyā na tajjaḥ saṃskāro na tadgocara iti tucchatvātkimanuvarteta /<BR>
na saṃskāraśeṣo na karmetyaviśeṣeṇārabdhakāryāṇāmanārabdhakāryāṇāṃ ca  nivṛttiḥ /<BR>
naca tasya tāvadeva ciraṃ yāvanna vimokṣye 'tha saṃpatsya iti śruterdehapātapratīkṣārabdhakāryāṇāṃ yuktā /<BR>
nahyeṣā śrutiravadhibhedavidhāyinyapi tu kṣipratāparā /<BR>
yathā loka etāvanme ciraṃ yatsnāto  bhuñjānaśceti /<BR>
nahi tatra snānabhojane avadhitvena vidhīyate kitu kṣapīyastā pratipādyate ubhayavidhāne hi vākyaṃ bhidyetāvadhibhedaḥ ciratāceti prāpte 'bhidhīyate--yadyapyadvaitabrahmatattvasākṣātkāro 'nādyavidyapadarśitapruñcamātravirodhitayā tanmadhyapatitasakalakarmaviredhī /<BR>
tathāpyanārabdhavipākaṃ karmajātaṃ drāgityeva samucchinatti na tvārabdhavipākaṃ saṃpāditajātyāyurvitatapūrvāparībhūtasukhaduḥkhopabhogapravāhaṃ karmajātam /<BR>
taddhi samudācāradvṛttitayetarebhyaḥprasuptavṛttibhyo balavat /<BR>
anyathā devarṣīṇāṃ hiraṇyagarbhamanūddālakaprabhṛtīnāṃvigalitanikhilakleśajālāvaraṇatayā paritaḥ pradyotamānabuddhisatvānāṃ na jyogjīvitā bhavet /<BR>
śrūyate caiṣāṃ śrutismṛtītihāsapurāṇeṣu tattvajñatā ca mahākalpakalpamanvantarādijīvitā ca /<BR>
na caite  mahādhiyo na brahmavido brahmacidaścālpapuṇyamedhaso manuṣyā iti śraddheyaṃ /<BR>
tasmādāgamānusārato 'sti prārabdhavibhāgānāṃ karmaṇāṃ prakṣayāya tadīyasamastaphalopabhogapratīkṣā satyapi tattvasākṣātkāre /<BR>
tāvadeva ciramiti na ciratā vidhīyate /<BR>
<BR>
api tu śrutyantarasiddhāṃ ciratāmanūdya dehapātāvadhimātravidhānaṃ  tadetadabhisaṃdhāyaucityamātratayāha sma bhagavān bhāṣyākāraḥ---<b>na tāvadanāśrityārabdhakāryaṃ karmāśayamiti /</b><BR>
na cedaṃ  na jātu dṛṣṭaṃ yadvirodhisamavāye  viroddhyantaramanuvartata ityāha---<b>akartrātmabodho 'pīti /</b><BR>
yadā loke 'pi virodhinoḥ kiñcitkālaṃ sahānuvṛttirupalabdhā tadehagamabalāddīrghakālamapi bhavatīti na śakyā nivārayitum /<BR>
pramāṇasiddhasya niyogaparyanuyogānupapatteḥ /<BR>
tadevaṃ madhyasthānpratipādya ye bhāṣyakāramāptaṃ manyante tān pratyāha---<b>apica  naivātra vivaditavyamiti /</b><BR>
sthitaprajñaśca na sādhakastasyottarottaradhyānotkarṣeṇa pūrvapratyayānavasthitatvāt /<BR>
niratiśayastu sthitaprajñaḥ /<BR>
sa ca siddha eva /<BR>
naca jñānakāryā bhayakampādayaḥ, jñānamātrādanutpādāt /<BR>
sarpāvacchedohi tasya bhayakampādihetuḥ /<BR>
sa cāsanna nirvacanīya iti kuto vastusataḥ karyotpādaḥ /<BR>
naca kāryamapi bhayakampādi vastusat /<BR>
tasyāpi vicārāsahatvenānirvācyatvāt /<BR>
<BR>
anirvācyāccānirvācyotpattau nānupapattiḥ /<BR>
yādṛśo hi yakṣastādṛśo baliriti sarvamavadātam //15//<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.12.16<BR>
<BR>
<BR>
<BR>
<b>agnihotrādi tu tatkāryāyaiva taddarśanāt  | BBs_4,1.16 |</b><BR>
yadi puṇyasyāpyaśleṣavināśau hanta nityamapyagnihotrādi na kartavyaṃ yogamārūrukṣuṇā /<BR>
tasyāpītarapuṇyavadvidyayā vināśāt /<BR>
'prakṣālanāddhi paṅkasya dūrādasparśanaṃ vara'miti nyāyāt /<BR>
naca vividiṣanti yajñena dāneti mokṣalakṣaṇaikakāryatayā vidyākarmaṇoravirodhaḥ /<BR>
sahāsaṃbhavenaikakāryatvāsaṃbhavāt /<BR>
nahyetamātmānaṃ viduṣo vigalitākhilakartṛbhoktṛtvādiprapañcavibhramasya pūrvottare  nitye kriyājanye puṇye saṃbhavataḥ /<BR>
tasmādvividiṣanti yajñeneti vartamānāpadeśo brahmajñānasya  yajñādīnāṃ vā stutimātraṃ na tu mokṣamāṇasya muktisādhanaṃ yajñādividhiriti prāpta ucyate /<BR>
--satyaṃ na vidyayaikakāryatvaṃ karmaṇāṃ parasparavirodhena sahāsaṃbhavāt /<BR>
vidyotpādakatayā tu karmaṇāmārādupakārakāṇāmastu mokṣopayogaḥ /<BR>
naca karmaṇāṃ vidyayā virudhyamānānāṃ na vidyākāraṇatvaṃ, svakāraṇavirodhināṃ kāryāṇāṃ bahulamupalabdheḥ /<BR>
tathāca vidyālakṣaṇakāryopāyatayā kāryavināśyānāmapi karmaṇāmupādānamarthavat /<BR>
tadabhāve tatkāryasyānutpādena mokṣasyāsaṃbhavāt /<BR>
evañca vividiṣanti yajñeneti yajñasādhanatvaṃ vidyāya apūrvamarthaṃ prāpayataḥ pañcamalakārasya nātyantaparokṣavṛttitayā jñānastutyarthatayā kathañcidvyākhyānaṃ bhaviṣyati /<BR>
tadanenābhisamadhinoktaṃ--<b>jñānasyeva hi prāpakaṃ satkarma praṇaḍyā mokṣakāraṇamityupacaryate /</b><BR>
yata eva na vidyodayasamaye karmāsti nāpi parastādapi tu prāgeva vidyāyāḥ, ata eva cātikrāntaviṣayametatkāryaikatvābhidhānam /<BR>
etadeva sphorayati--<b>nahi brahmavida iti</b> //16//<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.12.17<BR>
<BR>
<BR>
<BR>
sūtrāntaramavatārayituṃ pṛcchati--<b>kiṃviṣayaṃ punaridamiti</b> /<BR>
asyottaraṃ sūtram---<BR>
<b>ato 'nyāpi hy ekeṣām ubhayoḥ  | BBs_4,1.17 |</b><BR>
kāmyakarmaviṣayamaśleṣavināśavacanaṃ śākhāntarīyavacanaṃ ca tasya putrā dāyamupayantīti //17//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.13.18<BR>
<BR>
<BR>
<b>yad eva vidyayeti hi  | BBs_4,1.18 |</b><BR>
asti vidyāsaṃyuktaṃ yajñādi ya evaṃ vidvānyajetetyādikam /<BR>
asti ca kevalam /<BR>
tatra yathā brāhmaṇāya hiraṇyaṃ dadyādiyukte viduṣe brāhmaṇāya dadyānna brāhmaṇabruvāya mūrkhāyeti viśeṣapratilambhaḥ tatkasya hetostasyātiśayavatvāt /<BR>
evaṃ vidyārahitādyajñādervidyāsahitamatiśayavaditi tasyaiva paravidyāsādhanatvamupāttaduritakṣayadvārā netarasya /<BR>
tasmādvividiṣanti yajñenetyaviśeṣaśrutamapi vidyāsahite yajñādāvupasaṃhartavyamiti prāpte 'bhidhīyate--yadeva vidyayā karoti tadevāsya vīryavattaramiti tarabarthaśrutervidyārahitasya vīryavattāmātramavagamyate /<BR>
naca sarvathākiñcitkarasya tadupapadyate /<BR>
tasmādastyasyāpi kayāpi mātrayā paravidyotpādopayoga iti vidyārahitamapi yajñādi paravidyārthinānuṣṭheyamiti siddham //18//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,1.14.19<BR>
<BR>
<BR>
<b>bhogena tv itare kṣapayitvātha saṃpadyate  | BBs_4,1.19 |</b><BR>
anārabdhakārya ityasya nañaḥ phalaṃ bhogena nivṛttiṃ darśayatyanena sūtreṇa /<BR>
asya tūpapādanaṃ purastādapakṛṣya kṛtamiti neha kriyate punaruktibhayāt //19//<BR>
<BR>
<BR>
<BR>
iti  śrīvācaspatimiśraviracite śārīrakabhagavatpādabhāṣyavibhāge bhāmatyāṃ caturthasyādhyāyasya prathamaḥ pādaḥ samāptaḥ //<BR>
<BR>
<BR>
<BR>
____________________________________________________________________________________________<BR>
____________________________________________________________________________________________<BR>
<BR>
<BR>
<BR>
<b>caturthe 'dhyāye dvitīyaḥ pādaḥ  /</b><BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.1.1<BR>
<BR>
<BR>
<b>vāṅmanasi darśanāc chabdāc ca  | BBs_4,2.1 |</b><BR>
athāsmin phalavicāralakṣaṇe vāṅmanasi saṃpadyata ityādivicāro 'saṃgata ityata āha--<BR>
<b>athāparāsu vidyāsu phalaprāptaya iti  /</b><BR>
aparavidyāphalaprāptyarthadevayānamārgārthatvādutkrāntestadgato vicāraḥ pāramparyeṇa bhavati phalavicāra iti nāsaṃgata ityarthaḥ  /<BR>
nanvayamutkrāntikramo viduṣo nopapadyate 'na tasya prāṇā utkrāmantyatraiva samavanīyante'iti śravaṇāttatkathamasya vidyādhikāra ityata āha--<BR>
<b>samānā hi vidvadaviduṣoriti  /</b><BR>
viṣayamāha--<BR>
<b>astīti  /</b><BR>
vimṛśati--<BR>
<b>kimiheti  /</b><BR>
viśayaḥ saṃśayaḥ  /<BR>
pūrvapakṣamāha--<BR>
<b>tatra  vāgeveti  /</b><BR>
śratilakṣaṇāviśaye saṃśaye  /<BR>
siddhāntasūtraṃ pūrayitvā paṭhati--<BR>
<b>vāgvṛttirmanasi saṃpadyate iti  /</b><BR>
<BR>
vṛttyadhyāhāraprayojanaṃ praśnapūrvakamāha <b>kathamiti  /</b><BR>
uttarādhikaraṇaparyālocanenaivaṃ pūritamityarthaḥ  /<BR>
tattvasya dharmiṇo vācaḥ pralayavivakṣāyāṃ tviha  sarvatraiva paratreha cāvibhāgasāmyātkiṃ paratraiva viśiṃṣyādavibhāga iti na tvatrāpi  /<BR>
tasmādihāvibhāgenāviṃśiṣato 'tra vṛttyupasaṃhāramātravivakṣā sūtrakārasyeti gamyate  /<BR>
siddhāntahetuṃ praśnapūrvakamāha--<BR>
<b>kasmāditi  /</b><BR>
satyāmeva manovṛttau vāgvṛtterupasaṃhāradarśanāt  /<BR>
vācastūpasaṃhāramadṛṣṭaṃ nāgamo 'pi gamayitumarhati  /<BR>
āgamaprabhavayuktivirodhāśca  /<BR>
āgamo hi dṛṣṭānusārataḥ prakṛtau  vikārāṇāṃ layamāha  /<BR>
na ca vācaḥ prakṛtirmano yenāsminniyaṃ līyeta  /<BR>
tasmātvṛttivṛttimatorabhedavivakṣayā vākpadaṃ tadvṛttau vyākhyeyam  /<BR>
saṃbhavati ca vāgvṛttervāgaprakṛtāvapi manasi  layaḥ  /<BR>
tathā tatra tatra darśanādityāha--<BR>
<b>vṛttyudbhavābhibhavāviti  //1//<BR>
</b><BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.1.2<BR>
<BR>
<BR>
<b>ata eva ca sarvāṇyanu  | BBs_4,2.2 |</b><BR>
yata eva prakṛtivikārabhāvābhāvanmanasi na svarūpalayo vāco 'pi tu vṛttilayaḥ, ata eva ca sarveṣāṃ cakṣurādīnāmidriyāṇāṃ  satyeva savṛttike manasi vṛtteranugatirlayo na svarūpalayaḥ  /<BR>
vācastu pṛthak grahaṇaṃ pūrvasūtre udāharaṇāpekṣaṃ na tu tadeveha vivakṣitamityarthaḥ  //2//<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.2.3<BR>
<BR>
<BR>
<b>tanmanaḥ prāṇa uttarāt  | BBs_4,2.3 |</b><BR>
yadi svaprakṛtau vikārasya layastato manaḥ prāṇe saṃpadyate ityatra manaḥsvarūpasyaiva prāṇe saṃpattyā bhavitavyam  /<BR>
tathā hi manaḥ iti nopacārato vyākhyānaṃ bhaviṣyati  /<BR>
saṃbhavati hi prakṛtivikārabhāvaḥ prāṇamanasoḥ  /<BR>
annamayaṃ hi somya mana ityannātmatāmāha manasaḥ śrutirāpomayaḥ prāṇa iti ca prāṇasyābātmatām  /<BR>
prakṛtivikārayostādātmyāt  /<BR>
tathā ca prāṇo manasaḥ prakṛtiriti manaso vṛttimataḥ prāṇe laya iti prāpte 'bhidhīyate--satyam, āpo 'nnamasṛjanta iti śruterabannayoḥ prakṛtivikārabhāvo 'vagamyate  /<BR>
na tu tadvikārayoḥ prāṇamanasoḥ  /<BR>
svayoniprāṇāḍikayā tu mitho vikārayoḥ prakṛtivikārabhāvābhyupagame saṃkarādatiprasaṅgaḥ syāt  /<BR>
tasmādyo yasya  sākṣādvikārastasya tatra laya ityannasyāpsu layo na tvabvikāre prāṇe 'nnavikārasya manasaḥ  /<BR>
tathā cātrāpi manovṛttervṛttimati prāṇe layo na tu vṛttimato manasa iti siddham  //3//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.3.4<BR>
<BR>
<BR>
<b>so 'dhyakṣe tadupagamādibhyaḥ  | BBs_4,2.4 |</b><BR>
prāṇastejasīti tejaḥśabdasya bhūtaviśeṣavacanatvādvijñānātmani cāprasiddheḥ prāṇasya jīvātmanyupagamānugamāvasthānaśrutīnāṃ ca tejoddhāreṇāpyupapatteḥ  /<BR>
tejasi samāpannavṛttiḥ khalu prāṇaḥ  /<BR>
tejastu jīvātmani samāpannavṛtti  /<BR>
tadvārā jīvātmasamāpannavṛttiḥ prāṇa ityupapadyate  /<BR>
tasmāttejasyeva prāṇavṛttipravilaya iti prāpte 'bhidhīyate---sa prakṛtaḥprāṇo 'dhyakṣe vijñānātmanyavatiṣṭhate tattantravṛttirbhavati  /<BR>
kutaḥ--upagamānugamāvasthānebhyo hetubhyaḥ  /<BR>
tatropagamaśrutimāha--<BR>
<b>evamevemamātmānamiti  /</b><BR>
anugamanaśrutimāha--<BR>
<b>tamutkrāmantamiti  /</b><BR>
avasthānaśrutimāha-<BR>
<b>savijñāno  bhavatīti ceti  /</b><BR>
vijñāyate 'neneti vijñānaṃ pañcavṛttiprāṇasahita indriyagrāmastena sahāvatiṣṭhata iti savijñānaḥ  /<BR>
codayati--<BR>
<b>nanu  prāmastejasīti  śrūyata iti  /</b><BR>
adhikāvāpo 'śabdārthavyākhyānam  /<BR>
pariharati--<BR>
<b>naiṣa doṣa iti  /</b><BR>
yadyapi prāṇastejasītyatastejasi prāṇavṛttilayaḥ pratīyate, tathāpi sarvaśākhāpratyayatvena vidyānāṃ śrutyantarālocanayā vijñānātmani layo 'vagamyate  /<BR>
na ca tejasastatrāpi laya iti sāmpratam  /<BR>
tasyānilākāśakrameṇa paramātmani tattvalayāvagamāt  /<BR>
tasmāttejograhaṇenopalakṣyate  tejaḥ sahacaritadehabījabhūtapañcabhūtasūkṣmaparicārādhyakṣo jīvātmā tasmin prāṇavṛttirapyetīti  /<BR>
codayati--<BR>
<b>nanu ceyaṃ śrutiriti  /</b><BR>
tejaḥsahacaritāni bhūtānyupalakṣyantāṃ tejaḥśabdenādhyakṣe tu kimāyātaṃ tasya tadasāhacaryādityarthaḥ  /<BR>
pariharati--<BR>
<b>so 'dhyakṣa ityadhyakṣasyāpīti  /</b><BR>
yadā hyayaṃ prāṇo 'ntarāle 'dhyakṣaṃ prāpyādhyakṣasaṃparkavaśādeva tejaḥprabhṛtīni bhūtasūkṣmāṇi prāpnoti tadopapadyate prāṇastejasīti  /<BR>
atraiva dṛṣṭāntamāha---<BR>
<b>yo 'pi srughnāditi  //4  //</b><BR>
<BR>
____________________________________________________________________________________________<BR>
<BR>
<BR>
START BsVBh_4,2.3.5<BR>
<BR>
<BR>
bhūteṣu tacchruteḥ  | BBs_4,2.5 |<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.3.6<BR>
<BR>
sūtrāntaramavatārayituṃ pṛcchati--<BR>
<b>kathaṃ tejaḥsahacariteṣviti  /<BR>
<BR>
<BR>
naikasmin darśayato hi  | BBs_4,2.6 |</b><BR>
atra bhāṣyakāro 'numānadarśanamāha--<BR>
<b>kāryasya śarīrasyeti  /</b><BR>
sthūlaśarīrānurūpamanumeyaṃ sūkṣmamapi śarīraṃ pañcātmakamityarthaḥ  /<BR>
darśayata iti sūtrāvayavaṃ vyācaṣṭe--<BR>
<b>darśayataścaitamarthamiti  /</b><BR>
praśnaprativacanābhiprāyaṃ dvivacanaṃ śrutismṛtyabhiprāyaṃ vā  /<BR>
aṇvyo mātrāḥ sūkṣmā daśārdhānāṃ pañcabhūtānāmiti  /<BR>
śrutyantaravirodhaṃ codayati--<BR>
<b>nanu copasaṃhṛteṣu vāgādiṣviti  /</b><BR>
<BR>
karmāśrayateti pratīyate na bhūtāśrayatetyarthaḥ  /<BR>
pariharati--<BR>
<b>atrocyata iti  /</b><BR>
grahā indriyāṇi atigrahāstadviṣayāḥ  /<BR>
karmaṇāṃ prayojakatvenāśrayatvaṃ bhūtānāṃ tūpādānatvenetyavirodhaḥ  /<BR>
praśaṃsāśabdo 'pi<BR>
<BR>
karmaṇāṃ prayojakatayā prakṛṣṭamāśrayatvaṃ brūte sati nikṛṣṭa āśrayāntare tadupapatterityāha--<BR>
<b>praśaṃsāśabdādapi tatreti  //6//<BR>
</b><BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.4.7<BR>
<BR>
<BR>
<b>samānā cāsṛtyupakramād amṛtatvaṃ cānupoṣya  | BBs_4,2.7 |</b><BR>
atrāmṛtatvaprāptiśruteḥ paravidyāvantaṃ pratyetaditi manvānasya pūrvaḥ pakṣaḥ  /<BR>
<b>viśayānānāṃ</b>saṃdihānānāṃ puṃsām  /<BR>
codayati--<BR>
<b>nanu vidyāprakaraṇa iti  /</b><BR>
pariharati--<BR>
<b>na svāpādivaditi  /</b><BR>
paravidyayaivāmṛtatvaprāptyavasthāmākhyātuṃ tatsadharmāśca tadvidharmāścānyā apyavasthāstadanuguṇatayākhyāyante  /<BR>
sādharmyavaidharmyābhyāṃ hi sphuṭataraḥ pratipipādayiṣite vastuni pratyayo bhavatīti  /<BR>
na tu viduṣaḥ sakāśādviśeṣavanto 'vidvāṃso vidhīyante yena vidyāprakaraṇavyākhyāto bhavedapi tu vidyāṃ pratipādayituṃ lokasiddhānāṃ tadanuguṇatayā teṣāmanuvāda iti  /<BR>
evaṃ prāpte 'bhidhīyate---<BR>
<b>samānā caiṣotkrāntirvāṅmanasītyādyā vidvadaviduṣoḥ  /</b><BR>
kutaḥ--<BR>
<b>āsṛtyupakṛmāt  /</b><BR>
sṛtiḥ saraṇaṃ devayānena pathā kāryabrahmalokaprāptirāsṛterākāryabrahmalokaprāpteḥ  /<BR>
ayaṃ vidyopakrama ārambhaḥ prayatna iti yāvat  /<BR>
tasmādetaduktaṃ bhavati--neyaṃ parā vidyā yato nāḍīdvāramāśrayate  /<BR>
api tvaparavidyeyam  /<BR>
na cāsyāmātyantikaḥ kleśapradāho yato na tatrotkrāntirbhavet  /<BR>
tasmādaparavidyāsāmarthyādāpekṣikabhābhūtasaṃplavasthānamamṛtatvaṃ prepsate puruṣārthāya saṃbhavatyeṣa utkrāntibhedavān sṛtyupakramopadeśaḥ  /<BR>
upapūrvāduṣa dāha ityasmādupoṣyeti prayogaḥ  //7//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.5.8<BR>
<BR>
<BR>
<b>tadāpīteḥ saṃsāravyapadeśāt  | BBs_4,2.8 |</b><BR>
siddhāṃ kṛtvā bījabhāvāvaśeṣaṃ paramātmasaṃpattiṃ vidvadaviduṣorutkrāntiḥ samarthitā  /<BR>
saiva saṃprati cintyate  /<BR>
kimātmani tejaḥprabhṛtīnāṃ bhūtasūkṣmāṇāṃ tatvapravilaya eva saṃpattirāhosvidbījabhāvāvaśeṣeti  /<BR>
yadi pūrvaḥ pakṣaḥ, notkrāntiḥ  /<BR>
athottaraḥ tataḥ seti  /<BR>
tatrāprakṛtau na vikāratattvapravilayo yathā manasi na vāgādīnām  /<BR>
sarvasya ca janimataḥ prakṛtiḥ parā devateti tattvapralaya evātyantikaḥ syāttejaḥprabhṛtīnāmiti prāpte 'bhidhīyate--'yonimanye prapadyante śarīratvāya dehinaḥ  /<BR>
sthāṇumanye 'nusaṃyanti yathākarma yathāśrutam //<BR>
'ityavidyāvataḥ saṃsāramupadiśati śrutiḥ seyamātyantike tattvalaye nopapadyate  /<BR>
na ca prāyaṇasyaivaiṣa mahimā vidvāsamavidvāṃsaṃ vā pratīti sāṃpratamityāha--<BR>
<b>anyathā hi sarvaḥ prāyaṇasamaya eveti  /</b><BR>
vidhiśāstraṃ jyotiṣṭomādiviṣayamanarthakaṃ prāyaṇādevātyantikapralaye punarbhavābhāvāt  /<BR>
mokṣaśāstraṃ cāprayatnalabhyātprāyaṇādeva jantumātrasya mokṣaprāpteḥ  /<BR>
na kevalaṃ śāstrānarthakyamayuktaśca prāyaṇamātrānmokṣa ityāha--<BR>
<b>mithyājñāneti  /</b><BR>
nāsati nidānapraśame praśamastadvato yujyata ityarthaḥ  //8//<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.5.9<BR>
<BR>
athetarabhūtasahitaṃ tejo jīvasyāśrayabhūtamutkramaddehāddehāntaraṃ vā saṃcaratkasmādasmābhirna nirīkṣyate  /<BR>
taddhi mahattvādvānekadravyatvādvā rūpavadupalabdavyam  /<BR>
kasmānna mūrtāntaraiḥ pratibadhyata iti śaṅkāmapākartumidaṃ sūtram--<BR>
<b>sūkṣmaṃ pramāṇataś ca tathopalabdheḥ  | BBs_4,2.9 |</b><BR>
cakāro bhinnakramaḥ  /<BR>
na kevalamāpītestadavatiṣṭhate  /<BR>
tacca sūkṣmaṃ svarūpataḥ parimāṇataśca  svarūpameva hi tasya tādṛśamadṛśyam  /<BR>
yathā cākṣuṣasya tejaso mahato 'pi adṛṣṭavaśādanudbhūtarūpasparśaṃ hi tat  /<BR>
parimāṇataḥ saukṣmyaṃ yato nopalabhyate yathā trasareṇavo jālasūryamarīcibhyo 'nyatra pramāṇatastathopalabdhiriti vyācaṣṭe--<BR>
<b>tathāhi nāḍīniṣkramaṇa iti  /</b><BR>
ādigrahaṇena cakṣuṣṭo  vā mūrdho vā anyebhyo vā śarīradeśebhya iti saṃgṛhītam  /<BR>
apratighāte hetumāha--<BR>
<b>svacchatvācceti  /</b><BR>
etadapi hi sūkṣmatvenaiva saṃgṛhītam  /<BR>
yathā hi kācābhrapaṭalaṃ svacchasvabhāvasya na tejasaḥ pratidhātam  /<BR>
evaṃ sarvameva vastujātamasyeti  //9//<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.5.10<BR>
<BR>
<BR>
<b>nopamardenātaḥ  | BBs_4,2.10 |</b><BR>
ata eva ca svacchatālakṣaṇātsaukṣmyādasaktatvāparanāmnaḥ  //10//<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.5.11<BR>
<BR>
<BR>
<b>asyaiva copapatter eṣa ūṣmā  | BBs_4,2.11 |</b><BR>
upapattiḥ prāptiḥ  /<BR>
etaduktaṃ bhavati--dṛṣṭaśrutābhyāmūṣmaṇo 'nvayavyatirekābhyāmasti sthūlāddehādatiriktaṃ kiñciccadāmātsūkṣmaṃ śarīramiti  //11//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.6.12<BR>
<BR>
<BR>
<b>pratiṣedhād iti cen na śārīrāt  | BBs_4,2.12 |</b><BR>
adhikaraṇatātparyamāha--<BR>
<b>amṛtatvaṃ cānupoṣyetyato viśeṣaṇāditi  /</b><BR>
viṣayamāha--<BR>
<b>athākāmayamāna iti  /</b><BR>
siddhāntimatamāśaṅkya tannirākaraṇena pūrvapakṣī svamatamavasthāpayati--<BR>
<b>ataḥ paravidyāviṣayātpratiṣedhāditi  /</b><BR>
yadi hi prāṇopalakṣitasya sūkṣmaśarīrasya jīvātmanaḥ sthūlaśarīrādutkrāntiṃ pratiṣedhacchrutiḥ tata etadupapadyate  /<BR>
na tvetadasti  /<BR>
na tasmātprāṇa utkrāmantīti hi tadā sarvanāmnā pradhānāvamarśinābhyudayaniḥśreyasādhikṛto dehi pradhānaṃ parāmṛśyate  /<BR>
tathā ca tasmāddehino na prāṇaḥ sūkṣmaṃ śarīramutkrāmantyapi  tu tatsahitaḥ kṣetrajña evotkrāmatīti gamyate  /<BR>
sa punaratikramya brahmanāḍya saṃsāramaṇḍalaṃ hiraṇyagarbhaparyantaṃ saliṅgo jīvaḥ parasminbrahmaṇi līyate tasmātparāmapi devatāṃ viduṣa utkrāntirata eva mārgaśrutayaḥ, smṛtiśca mumukṣoḥ śukasyādityamaṇḍalaprasthānaṃ darśayatīti prāptam  //12//<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.6.13<BR>
<BR>
<BR>
evaṃ prāpte pratyucyate--<BR>
<BR>
<b>spaṣṭo hyekeṣām  | BBs_4,2.13 |</b><BR>
<BR>
nāyaṃ dehyapādānasya pratiṣedhaḥ  /<BR>
api tu dehāpādānasya  /<BR>
tathā hi--ārtabhāgapraśnottare hyekasminpakṣe saṃsāriṇa eva jīvātmano 'nutkrāntiṃ parigṛhya na tarhyeṣa bhṛtaḥ prāṇānāmanutkrānteriti svayamāśaṅkya prāṇānāṃ pravilayaṃ pratijñāya tatsiddhyarthamutkrāntyavadherucchvayanādhmāne bruvanyasyocchvayanādhmāne tasya tadavadhitvamāha  /<BR>
śarīrasya ca te itiśarīrameva tadapādānaṃ gamyate  /<BR>
nanvevamapyastvaviduṣaḥ saṃsāriṇo viduṣastu kimāyātamityata āha--<BR>
<b>tatsāmānyāditi  /</b><BR>
nanu tadā sarvanāmnā pradhānatayā dehi parāmṛṣṭaḥ tatkathamatra dehāvagatirityata āha--<BR>
<b>abhedopacāreṇa  /</b><BR>
dehadehinordehiparāmarśinā sarvanāmnā deha eva parāmṛṣṭa iti pañcamīpāṭhe vyākhyeyam  /<BR>
ṣaṣṭhīpāṭhe tu nopacāra ityāha--<BR>
<b>yeṣāṃ tu ṣaṣṭhīti  /</b><BR>
api ca prāptipūrvaḥ pratiṣedho bhavati nāprāpte  /<BR>
aviduṣo hi dehādutkrāmaṇaṃ dṛṣṭamiti viduṣo 'pi tatsāmānyāddehādutkramaṇe prāpte pratiṣedha upapadyate na tu prāṇānāṃ jīvāvadhikaṃ kvacidutkramaṇaṃ dṛṣṭaṃ yena tanniṣidhyate  /<BR>
apicādvaitaparibhāvanābhuvā prasaṃkhyānena nirmṛṣṭanikhilaprapañcāvabhāsajātasya gantavyābhāvādeva nāsti gatirityāha--<BR>
<b>naca brahmavida iti  /</b><BR>
apadasya hi brahmavido mārge padaiṣiṇo 'pi devā iti yojanā  /<BR>
codayati--<BR>
<b>nanu gatirapīti  /</b><BR>
pariharati--<BR>
<b>saśarīrasyaivāyaṃ yogabalena  /</b><BR>
aparavidyābaleneti  //13//<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.6.14<BR>
<BR>
<BR>
smaryate ca  | BBs_4,2.14 |<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.7.15<BR>
<BR>
<BR>
<b>tāni pare tathā hy āha  | BBs_4,2.15 |</b><BR>
pratiṣṭhāvilayanaśrutyorvipratipattervimarśastamapanetumayamārambhaḥ  /<BR>
tāni punaḥ prāṇaśabdoditānīndriyāṇyekādaśa sūkṣmāṇi ca bhūtāni pañca  /<BR>
<b>brahmavidastasminneva parasminnātmanīti  /</b><BR>
<BR>
ārambhabījaṃ vimarśamāha--<BR>
<b>nanu gatāḥkalā iti  /</b><BR>
ghrāṇamanasorekaprakṛtitvaṃ vivakṣitvā pañcadaśatvamuktam  /<BR>
atra śrutyorviṣayavyavasthayā vipratipattyabhāvamāha---<BR>
<b>sā khalviti  /</b><BR>
vyavahāro laukikaḥ sāṃvyavahārikapramāṇāpekṣeyaṃ śrutiḥ  /<BR>
na tāttvikapramāṇāpekṣā  /<BR>
itarā tu evamevāsya paridṛṣṭuḥ ityādikā vidvatpratipattyapekṣā  tāttvikapramāṇāpekṣā  /<BR>
tasmādviṣayabhedādavipratipattiḥ śrutyoriti   //15//<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.8.16<BR>
<BR>
<BR>
<b>avibhāgo vacanāt  | BBs_4,2.16 |</b><BR>
nimittāpāye naimittikasyātyantikāpāyaḥ  /<BR>
avidyānimittaśca vibhāgo nāvidyāyāṃ vidyayā samūlaghātamapahatāyāṃ sāvaśeṣo bhavitumarhati  /<BR>
tathāpi pravilayasāmānyāt sāvaśeṣatāśaṅkāmatimandāmapanetumidaṃ sūtram  //16//<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.9.17<BR>
<BR>
<BR>
<b>tadokograjvalanaṃ tatprakāśitadvāro vidyāsāmarthyāt taccheṣagatyanusmṛtiyogāc ca hārdānugṛhītāḥ śatādhikayā  | BBs_4,2.17 |</b><BR>
aparavidyāvido 'viduṣaścotkrāntiruktā  /<BR>
tatra kiṃ vidvānavidvāṃścāviśeṣeṇa mūrdhādibhya utkrāmatyāho vidvānmūrdhasthānādeva, apare tu sthānāntarebhya iti  /<BR>
atra vidyāsāmarthyamapaśyataḥ pūrvapakṣaḥ  /<BR>
tasyopasaṃhṛtavāgādikalāpasyoccikramiṣato vijñānātmanā oka āyatanaṃ hṛdayaṃ tasyāgraṃ tasya jvalanaṃ yattatprakāśitadvāro viniṣkramadvāro vidvānmūrdhasthānādeva niṣkrāmati nānyebhyaścakṣurādisthānebhyaḥ  /<BR>
kutaḥ--vidyāsāmarthāt hārdavidyāsāmarthyāt  /<BR>
utkṛṣṭasthānapratilambhāya hi hārdavidyopadeśaḥ  /<BR>
mūrdhasthānādaniṣkramaṇe ca notkṛṣṭadeśaprāptiḥ  /<BR>
atha sthānāntarebhyo 'pyutkrāmankasmāllokamutkṛṣṭaṃ na prāpnotītyata āha--<BR>
<b>taccheṣagatyanusmṛtiyogācca  /</b><BR>
hārdavidyāśeṣabhūtā hi mūrdhanyā nāḍī gatyai upadiṣṭā  /<BR>
tadanuśīlanena khalvayaṃ jīvo hārdena sūpāsitena brahmaṇānugṛhītastasyānusmaraṃstadbhāvamāpanno mūrdhanyayaiva śatādhikayā nāḍyā niṣkrāmati  /<BR>
hṛdayādudgatā hi brahmanāḍī bhāsvarā tālumūlaṃ bhittvā mūrdhānametya raśmibhirekībhūtā ādityamaṇḍalamanupraviṣṭā tāmanuśīlayatastayaivāntakāle nirgamanaṃ bhavatīti  //17//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.10.18<BR>
<BR>
<BR>
<b>raśmyanusārī  | BBs_4,2.18 |</b><BR>
rātrāvahani cāviśeṣeṇa raśmyanusārī sannādityamaṇḍalaṃ prāpnotīti siddhāntapakṣapratijñā  //18//<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.10.19<BR>
<BR>
<BR>
pūrvapakṣamāśaṅkate sūtrāvayavena--<BR>
<BR>
<b>niśi neti cen  | BBs_4,2.19a |</b><BR>
sūtrāvayavāntareṇa nirākaroti---<BR>
<b>na sambandhasya yāvaddehabhāvitvād darśayati ca  | BBs_4,2.19b |</b><BR>
yāvaddehabhāvi hi śirākiraṇasaṃparkaḥ pramāṇāntarātpratīyate  /<BR>
darśayati caitamarthaṃ śrutirapyaśeṣeṇa  /<BR>
amuṣmādādityātpratāyante raśmayasta āsu nāḍīṣu sṛptā bhavanti ya ābhyo nāḍībhyaḥ pratāyante <b>a</b>vistāryante te raśmayo 'muṣminnāditye sṛptāḥ  /<BR>
<b>pratāpādikāryadarśanāditi  /</b><BR>
ādigrahaṇena candrāpaḥ saṃgṛhyante  /<BR>
candramasā khalvammayena saṃbadhyamānānāṃ sūrīṇāṃ bhāsāṃ candrikātvam  /<BR>
tasmādapyasti niśi sauryaraśmipracāra iti  /<BR>
ye tyāhuḥ--sa yāvatkṣipyenmanastāvadādityaṃ gacchediti nirapekṣaśravaṇādrātrau prete nāsti raśmyapekṣeti  /<BR>
tānpratyāha--<BR>
<b>yadi ca rātrau preta iti  /<BR>
nahyetadviśiṣyādhīyate '</b>dhyetāraḥ  /<BR>
ye tu manyante vidvānapi rātriprāyaṇāparādhena nordhvamākramata iti tānpratyāha--<BR>
<b>atha tu vidvānapīti  /</b><BR>
nityavatphalasaṃbandhena vihitā vidyā na pākṣikaphalā yukteti  /<BR>
ye tu rātrau pretasya viduṣo 'harapekṣāṃ sūryamaṇḍalaprāptirācakṣate tanmatamāśaṅkyāha---<BR>
<b>athāpi rātrāviti  /</b><BR>
yāvattāvadupabandhenānapekṣā gatiḥ śrutā  /<BR>
na cāpekṣā śakyāvagamā upabandhavirodhāditi  //19//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.11.20<BR>
<BR>
<BR>
<b>ataś cāyane 'pi dakṣiṇe  | BBs_4,2.20 |</b><BR>
ata evetyuktahetuparāmarśa ityāha--<BR>
<b>ata eva codīkṣānupapatteriti  /</b><BR>
pūrvapakṣabījamāha--<BR>
<b>uttarāyaṇamaraṇaprāśastya iti  /</b><BR>
apanodamāha--<BR>
<b>prāśastyaprasiddhiriti  /</b><BR>
ataḥpadaparāmṛṣṭahetubalādaviduṣo maraṇaṃ praśastamuttarāyaṇe viduṣastūbhayatrāpyaviśeṣo vidyāsāmarthyāditi  /<BR>
viduṣo 'pi ca bhīṣmasyottarāyaṇapratīkṣaṇamaviduṣa ācāraṃ grāha-yati 'yadyadācarati śreṣṭhastattadevetaro janaḥ'iti nyāyāt  /<BR>
āpūryamāṇapakṣādityādyā ca śrutirna kālaviśeṣapratipattyarthā, api tvātivāhikīrdevatāḥ pratipādayatīti vakṣyati  /<BR>
tasmādavirodhaḥ  //20//<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,2.11.21<BR>
<BR>
<BR>
<BR>
sūtrāntarāvataraṇāya codayati--<BR>
<b>nanu ca yatra kāle tviti  /</b><BR>
kāla evātra prādhānyenocyate na tvātivāhikī devatetyarthaḥ  /<BR>
<BR>
<b>yoginaḥ prati ca smaryete smārte caite  | BBs_4,2.21 |</b><BR>
<BR>
smārtīmupāsanāṃ pratyayaṃ smārtaḥ kālabhedaviniyogaḥ pratyāsatteḥ na tu śrautīṃ pratītyarthaḥ  /<BR>
atra yadi smṛtau kālabhedavidhiḥ śrutau cāgnijyotirādividhistatrāgnyādīnāmātivāhikatayā viṣayavyavasthayā virodhābhāva uktaḥ  /<BR>
atha tu pratyabhijñānaṃ tathāpi yatra kāla ityatrāpi kālābhidhānadvāreṇātivāhikya eva devatā uktā ityavirodha eveti  //21//<BR>
<BR>
<BR>
<BR>
iti śrīvācaspatimiśraviracite śārīrakabhāṣyavibhāge bhāmatyāṃ caturthasyādhyāyasya dvitīyaḥ pādaḥ  //2 // //<BR>
<BR>
<BR>
<BR>
____________________________________________________________________________________________<BR>
____________________________________________________________________________________________<BR>
<BR>
<BR>
<BR>
<BR>
<b>caturthe 'dhyāye tṛtīyaḥ pādaḥ</b><BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,3.1.1<BR>
<BR>
<BR>
<b>arcirādinā tatprathiteḥ  | BBs_4,3.1 |</b><BR>
<BR>
bhinnaprakaraṇasthatvādbhinnopāsanayogataḥ /<BR>
anapekṣā mitho mārgastvarāto 'vadhṛterapi //<BR>
gantavyamekaṃ nagaraṃ prati vakreṇādhvanā  gatimapekṣya ṛjunādhvanā gatistvarāvatī  kalpyate /<BR>
ekamārgatve tu kamaparamapekṣya tvarā syāt /<BR>
atha taireva raśmibhirityavadhāraṇaṃ nopapadyate pathyantarasya nivartanīyasyābhāvāttasmātparānapekṣā evaite panthāna ekabrahmalokaprāptyupāyā vrīhiyavāviva vikalperanniti prāpte pratyucyate-ekatve 'pi patho 'nekaparvasaṃgamasaṃbhavāt /<BR>
gauravānnaiva nānātvaṃ pratyabhijñānaliṅgataḥ //<BR>
saparvā hi panthā nagarādikamekaṃ gantavyaṃ prāpayati nābhāgaḥ /<BR>
tatra kimete  raśmyaharvāyusūryādayo 'dhvanaḥ parvāṇaḥ santo 'dhvanaikena yujyante, āho yathāyathamadhvānamapi bhindantīti  saṃdehe 'bhede 'pyadhvano bhāgabhedopapatterna bhāgibhedakalpanocitā, gauravaprasaṅgāt /<BR>
ekadeśapratyabhijñānācca viśeṣaṇaviśeṣyabhāvopapatternānekādhvakalpanā /<BR>
athaitaireva raśmibhirityavadhāraṇaṃ na tāvadarthāntaranivṛttyarthaṃ tatprāpakaireva vākyāntarairvirodhāt, tasmādanyānapekṣāmasyāvadhārayatīti vaktavyam /<BR>
na caikaṃ vākyamaprāptamadhvānaṃ prāpayati tasya cānapekṣatāṃ  pratipādayatītyarthadvayāya paryāptaṃ, tasmādvidhisāmarthyaprāptamayogavyavacchedamevakāro 'nuvadatīti yuktam /<BR>
<b>tvarāvacanaṃ ceti /</b><BR>
na khalvekasminneva gantavye pathibhedamapekṣya tvarāvakalpyate kintu gantavyabhedādapi tadupapattiḥ /<BR>
yathā kaśmīrebhyo mathurāṃ kṣipraṃ yāti caitra iti tathehāpyanyataḥ kutaścidgantavyādanenopāyena brahmalokaṃ kṣipraṃ prayātīti /<BR>
<b>bhūyāṃsyarcirādiśrutau mārgaparvāṇīti /</b><BR>
ayamarthaḥ-ekatvātprāptavyasya brahmalokasyālpaparvaṇā  mārgeṇa tatprāptau saṃbhavantyāṃ bahumārgopadeśo vyarthaḥ prasajyate /<BR>
tatra cetanasyāpravṛtteḥ /<BR>
tasmādbhūyasāṃ parvaṇāmavirodhenālpānāṃ tadanupraveśa eva yukta iti  //1//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,3.2.2<BR>
<BR>
<BR>
<b>vāyum abdād aviśeṣaviśeṣābhyām  | BBs_4,3.2 |</b><BR>
'śrutyādyabhāve pāṭhasya  kramaṃ prati niyantṛtā /<BR>
ūrdhvākramaṇamātre  ca śrutā vāyornimittatā //<BR>
' 'sa vāyumāgacchati tasmai  sa tatra vijihīte yathā rathacakrasya  khaṃ tena  sa ūrdhvamākramate'iti hi vāyunimittamūrdhvākramaṇaṃ śrutaṃ na tu vāyunimittamādityagamanaṃ 'sa ādityaṃ gacchati'ityādityagamanamātrapratīteḥ /<BR>
naca tenetyanantaraśrutordhvīkramaṇakriyāsaṃbandhi nirākāṅkṣamādityagamanakriyayāpi saṃbanddhumarhati /<BR>
na cādityāgamanasya teneti vinā kācidanupapattiryenānyasaṃbaddhamapyanuṣajyate /<BR>
tatrāgnilokamāgacchati sa vāyulokamityādisaṃdarbhagatasya pāṭhasya kvacinniyāmakatvena kḷptasāmarthyādagnivāyuvaruṇakramaniyāmakaśrutyādyabhāvāditi prāpte pratyucyate-ūrdhvaśabdo na lokasya kasyacitpratipādakaḥ /<BR>
tadbhedāpekṣayā yuktamādityena viśeṣaṇam //<BR>
bhavedetadevaṃ yadyūrdhvaśabdātkaścillokabhedaḥ pratīyeta  sa tūparideśamātravācī lokabhedādvināparyavasyaṃllokabhedavācinādityapadenāditye vyavasthāpyate /<BR>
tathā cādityalokagamanameva vāyunimittamiti śrautakramaniyame, pāṭhaḥ padārthamātrapradarśanārtho na tu kramāya prabhavati śrutivirodhāditi siddham /<BR>
vājasaneyināṃ  saṃvatsaraloko na paṭhyate chāndogyānāṃ devaloko na  paṭhyate tatrobhayānurodhādubhayapāṭhe  māsasaṃbandhātsaṃvatsaraḥ pūrvaḥ paścimo devalokaḥ /<BR>
nahi māso devalokena saṃbadhyate kintu  saṃvatsareṇa /<BR>
tasmāttayoḥ parasparasaṃbandhānmāsārabhyatvācca  saṃvatsarasya māsānantarye  sthite devalokaḥ saṃvatsarasya parastādbhavati /<BR>
tatrādityānantaryāya vāyoḥ  saṃvatsarādityasya sthāne devalokādvāyumiti paṭhitavyam /<BR>
vāyumabdāditi tu sūtramatrāpi vācakameva /<BR>
tathāpi saṃvatsarātparāñcamādityādarvāñcaṃ vāyumabhisaṃbhavantīti chāndogyapāṭhamātrāpekṣayoktaṃ, tadidamāha-<b>vāyumabdāditi tviti //</b>2//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,3.3.3<BR>
<BR>
<BR>
<b>taḍito 'dhi varuṇaḥ saṃbandhāt  | BBs_4,3.3 |</b><BR>
taḍidante 'rcirādye 'dhvanyappatistaḍitaḥ paraḥ /<BR>
tatsaṃbandhāttathendrādirappateḥ para īṣyate //<BR>
āgantūnāṃ niveśo 'nte sthānābhāvātprasādhitaḥ /<BR>
tathā  cendrādirāgantuḥ paṭhyate  cāppateḥ paraḥ //3//<BR>
<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,3.4.4<BR>
<BR>
<BR>
<b>ātivāhikās talliṅgāt  | BBs_4,3.4 |</b><BR>
mārgacihnasarūpatvāccihnānyevārcirādayaḥ /<BR>
bhartṛbhogabhuvo vā syurlokatvānnātivāhikāḥ //<BR>
arcirādiśabdā hi jvalanādāvacetaneṣu nirūḍhavṛttayo loke /<BR>
na caiṣāṃ tvāvadhikānāmiva  niyamavatī saṃvahanasvarūpā svatanantrakriyā buddhipūrvā saṃbhavatyacetanānām /<BR>
tasmāllokaśabdavācyatvādbharturjīvātmano bhogabhūmaya eveti manyāmahe /<BR>
api cārciṣa ityasmādapādānāṃ pratīyate /<BR>
na  heturnāguṇe  hetau pañcamī dṛśyate kvacit //<BR>
jāḍyādbaddha  ityādiṣu guṇavacaneṣu  jāḍyādiṣu hetupañcamī dṛṣṭā /<BR>
na cārcirādiśabdā guṇavācino yena pañcamyā teṣāṃ vahanaṃ  prati hetutvamucyate /<BR>
apādānatvaṃ cācetaneṣvapyastīti nātivāhikāḥ /<BR>
na  cāmānavasya  puruṣasya vidyudādiṣu voḍhṛtvadarśanādarcirādīnāmapi voḍhṛtvamunneyam /<BR>
yāvadvacanaṃ hi vācanikaṃ na tadavācye saṃcārayitumucitam /<BR>
api cārcirādīnāṃ voḍhṛtve vidyudādīnāmapi voḍhṛtvānnāmānavaḥ puruṣo voḍhā śrūyeta /<BR>
yataḥ śrūyate tato 'vagacchāmo vidyudādivannārcirādīnāṃ voḍhṛtvamiti /<BR>
tasmādbhogabhūmaya evārcirādayo nātivāhikā iti prāpte pratyucyate-saṃpiṇḍakaraṇānāṃ hi  sūkṣmadehavatāṃ gatau /<BR>
na svātantryaṃ na cāgnyādyā netāro 'cetanāstu te //<BR>
īdṛśī hi niyamavatī gatiḥ svayaṃ vā prekṣāvato 'prekṣāvato vā prekṣāvatprayuktasya /<BR>
na tāvadvigalitasthūlakalevarāḥ sūkṣmadehavantaḥ  saṃpiṇḍitakaraṇagrāmā utkrāntimanto jīvātmāno mattamūrcchicavatsvayaṃ  prekṣāvanto yadevaṃ  svātantryeṇa gaccheyustadyadyarcirādayo 'pi mārgacihnāni vā śamīkāraskarādivadbhogabhūmayo vā sumeruśailelāvṛttādivadubhayathāpyacetanatayā na nayanaṃ  pratyeṣāmasti  svātantryam /<BR>
na caitebhyo 'nyasya cetanasya netuḥ kalpanā sati śrutānāṃ caitanyasaṃbhave /<BR>
naca parameśvara evāstu neteti yuktam /<BR>
tasyātyantasādhāraṇatayā lokapālagrahādīnāmakiñcitkaratvāt /<BR>
tasmādvyavasthita eva  parameśvarasya  sarvādhyakṣatve yathā yathātvaṃ  lokapālādīnāṃ svātantryamevamihāpyarcirādīnāmātivāhikatvameva darśanānusārācchabdārtha iti yuktam /<BR>
imamevārthamamānavapuruṣātivāhanalakṣaṇaṃ  liṅgamupodvalayatītyuktam /<BR>
<b>anavasthitatvādarcirādīnāmiti /</b><BR>
avasthitaṃ hi mārgacihnaṃ bhavatyavyabhicārānnānavasthitaṃ vyabhicārāditi /<BR>
arciṣa iti ca hetau pañcamī nāpādāne /<BR>
guṇatvaṃ cāśritatayā /<BR>
naca vaiśeṣikaparibhāṣayā niyama āstheyo lokavirodhāt /<BR>
apica te 'rcirabhisaṃbhavantīti saṃbandhamātramuktamiti  /<BR>
sāmānyavacane  śabde viśeṣākāṅkṣiṇi sphuṭam  /<BR>
yadviśeṣapadaṃ tena tatsāmānyaṃ niyamyate //<BR>
yathā brāhmaṇamānaya bhojayitavya iti tadviśeṣāpekṣāyāṃ yadā tatsaṃnidhāvupanipatati padaṃ kaṇṭhādi(?) tadā tenaitanniyamyate evamihāpīti  //4 //<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,3.4.5<BR>
<BR>
<BR>
ubhayavyāmohāt tat siddheḥ  | BBs_4,3.5 |<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,3.4.6<BR>
<BR>
<BR>
<b>vaidyutenaiva tatas tacchruteḥ  | BBs_4,3.6 |</b><BR>
vidyullokamāgato 'mānavaḥ puruṣo vaidyutastenaiva na tu varuṇādinā  svayamuhyate  /<BR>
tacchrutestasyaiva svayaṃ voḍhṛtvaśruteḥ  /<BR>
varuṇādayastu tatsāhāyake vartamānā voḍhāro bhavantīti ca vaiṣamyaṃ na voḍhṛtve iti sarvamavadātam  //6//<BR>
<BR>
pāṭhakramādarthakramo balavānitiyathārthakramaṃ paṭhyante sūtrāṇi-<b>paraṃ jaiminirmukhyatvāt  /</b><BR>
sa etān brahma gamayatīti vicikitsyate  /<BR>
kiṃ paraṃ brahma gamayatyāhosvidaparaṃ kāryaṃ brahmeti  /<BR>
mukhyatvādamṛtaprāpteḥ paraprakaraṇādapi  /<BR>
gantavyaṃ jaiminirmene paramevārcirādinā //<BR>
brahma gamayatītyatra hi napuṃsakaṃ brahmapadaṃ parasminneva brahmaṇi nirūḍhatvādanapekṣatayā mukhyamiti sati saṃbhave na kārye brahmaṇi guṇakalpanayā vyākhyātumucitam  /<BR>
api cāmṛtatvaphalāvartirna kāryabrahmaprāptau yujyate  /<BR>
tasya kāryatvena maraṇadharmavattvāt  /<BR>
kiñca tatra tatra parameva brahma prakṛtya prajāpatisadmapratipattyādaya ucyamānā nāparabrahmaviṣayā bhavitumarhanti prakaraṇavirodhāt   /<BR>
na ca parasmintsarvagate gatirnopapadyate prāptatvāditi yuktam  /<BR>
prāptepi hi  prāptiphalā gatirdṛśyate  /<BR>
yathaikasminnyagrodhapādape mūlādagramagrācca mūlaṃ gacchataḥ śākhāmṛgasyaikenaiva nyagrodhapādapena nirantaraṃ saṃyogavibhāgā bhavanti  /<BR>
na caite tadavayavaviṣayī na tu nyagrodhaviṣayā iti  sāmprataṃ tathā sati na śākhāmṛgo nyagrodhena yujyate  /<BR>
nyagrodhāvayavasya tadavayavayogāt  /<BR>
evaṃ dṛśyamānānāmapi tadavayavānāṃ na yogastadavayavayogāttadantena krameṇa tadavayaveṣu paramāṇuṣu vyavatiṣṭhate  /<BR>
te cātīndriyā iti kasminnu nāmāyamanubhavapaddhatimadhyāstāṃ saṃyogatapasvī  /<BR>
tasmādakāmenāpyanubhavānurodhena prāpta eva prāptiphalatvāvagatireṣitavyā  /<BR>
tadbrahma prāptamapi prāptiphalāyāvagategocaro bhaviṣyati  /<BR>
brahmalokeṣviti ca bahuvacanamekasminnapi prayogasādhutāmātreṇa gamayitavyam  /<BR>
lokaśabdaścālokane prakāśe vartayitavyo na tu  sanniveśavati deśaviśeṣe  /<BR>
tasmāt parabrahmaprāptyarthaṃ gatyupadeśasāmarthyādayamartho bhavati  /<BR>
yathā vidyākarmavaśādarcirādinā gatasya satyalokamatikramya paraṃ jagatkāraṇaṃ brahma  lokamālokaṃ svayaṃ prakāśakamiti yāvat  /<BR>
prāptasya tatraiva liṅgaṃ pralīyate na tu gatimevaṃbhūtāṃ vinā liṅgapravilaya iti  /<BR>
ata eva śrutiḥ- puruṣamāṇāḥ puruṣaṃ prāpyāstaṃ gacchanti  /<BR>
tadanenābhisandhinā paraṃ brahma gamayatyamānava iti mene jaiminirācāryaḥ  /<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,3.5.7<BR>
<BR>
<BR>
<b>kāryaṃ bādarirasya gatyupapatteḥ  | BBs_4,3.7 |</b><BR>
<BR>
tattvadarśīṃ bādarirdadarśa- kāryamaprāptapūrvatvādaprāptaprāpaṇī gatiḥ  /<BR>
prāpayedbrahma na paraṃ prāptatvājjagadātmakam //<BR>
tattvamasivākyārthasākṣātkārātprākkila jīvātmāvidyākarmavāsanādyupādhyavacchedādvastuto 'navacchinno 'vacchinnamivābhinno 'pi lokebhyo bhinnamivātmānamabhimanyamānaḥ svarūpādanyānaprāptānarcirādīṃllokāngatyāpnotīti yujyate  /<BR>
advaitabrahmatattvasākṣātkāravatastu vigalitanikhilaprapañcāvabhāsavibhramasya na gantavyaṃ na gatirna gamayitāra iti kiṃ kena saṃgatam  /<BR>
tasmādanidarśanaṃ nyagrodhasaṃyogavibhāgā nyayagrodhavānaratadgatitatsaṃyogavibhāgānāṃ mitho bhedāt  /<BR>
naca tatrāpi prāptaprāptiḥ karmajena hi vibhāgena niruddhāyāṃ pūrvaprāptāvaprāptasyaivottaraprāpterutpatteḥ  /<BR>
etadapi vastuto vicārasahatayā sarvamanirvacanīyaṃ vijṛmbhitamavidyāyāḥ samutpannādvaitatattvasākṣātkāro na vidvānabhimanyate  /<BR>
viduṣo 'pi dehapātātpūrvaṃ  sthitaprajñasya yathābhāsamātreṇa sāṃsārikadharmānuvṛttirabhyupeyate evamāliṅgaśarīrapātādviduṣastaddharmānuvṛttiḥ  /<BR>
<BR>
tathācāprāptaprāptergatyupapattistaddeśaprāptau  ca liṅgadehanivṛttermuktiḥ śrutiprāmāṇyāditi cet  /<BR>
na  /<BR>
paravidyāvata utkrāntipratiṣedhāt 'brahmaiva  sanbrahmāpyeti na tasmātprāṇā utkrāmanti atraiva samavanīyante'iti  /<BR>
yathā vidyābrahmaprāptyoḥ samānakālatā  śrūyate- 'brahma veda brahmaiva bhavati' 'ānandaṃ brahmaṇo vidvānna bibheti' 'tadātmānameva vedāhaṃ brahmāsmīti tatsarvamabhavat' 'tatra ko mohaḥ kaḥ śoka ekatvamanupaśyataḥ'iti paurvāparyāśravaṇāt paravidyāvato muktiṃ prati nopāyāntarāpekṣeti lakṣyate 'bhisaṃdhiḥ śruteḥ /<BR>
upapannaṃ caitat  /<BR>
na khalu brahmaivedaṃ viśvamahaṃ brahmāsmīti paribhāvanābhuvā jīvātmano brahmabhāvasākṣātkāreṇonmūlitāyāmanavayavenāvidyāyāmasti gantavyagantṛvibhāgo viduṣastadabhāve kathamayamarcirādimārge pravarteta  /<BR>
naca chāyāmātreṇāpi sāṃsārikadharmānuvṛttistatra pravṛttyaṅgaṃ yādṛcchikapravṛtteḥ  /<BR>
śraddhāvihīnasya dṛṣṭārthāni karmāṇi phalanti na phalanti ca  /<BR>
adṛṣṭārthānāṃ tu phale kā kathetyuktaṃ prathamasūtre  /<BR>
na cārcirādimārgabhāvanāyāḥ parabrahmaprāptyarthamaviduṣaḥ pratyupadeśastathā ca karmāntareṣviva nityādiṣu tatrāpi syāttasya  pravṛttirapi sāmpratam  /<BR>
vikalpāsahatvāt  /<BR>
kimiyaṃ paravidyānapekṣā parabrahmaprāptisādhanaṃ tadapekṣā vā  /<BR>
na tāvadanapekṣā 'tameva viditvātimṛtyumeti nānyaḥ panthā vidyate 'yanāya'iti parabrahmavijñānādanyasyādhvanaḥ sākṣātpratiṣedhāt  /<BR>
paravidyāpekṣatve tu mārgabhāvanāyāḥ kimiyaṃ vidyākārye mārgabhāvanā sāhāyakamācaratyatha vidyotpāde  /<BR>
na tāvadvidyākārye tayā saha tasyā  dvaitādvaitagocaratayā mitho virodhena sahāsaṃbhavāt  /<BR>
nāpi yajñādivadvidyotpāde sākṣātbrahmaprāptyupāyatvaśravaṇādetānbrahma gamayatīti  /<BR>
yajñādestu vividiṣāsaṃyogena śravaṇādvidyotpādāṅgatvam  /<BR>
tasmādupanyastabahuśrutyanurodhādupapatteśca brahmaśabdo 'saṃbhavanmukhyavṛttirbrahmasāmīpyādaparabrahmaṇi lakṣaṇayā netavyaḥ  /<BR>
tathāca lokeṣviti bahuvacanopapatteḥ kāryabrahmalokasya  /<BR>
parasya tvanavayavatayā taddvāreṇāpyanupapatteḥ  /<BR>
lokatvaṃ celāvṛttādivatsanniveśaviśeṣavati bhogabhūmau nirūḍhaṃ na kathañcidyogena prakāśe vyākhyātaṃ bhavati  /<BR>
tasmātsādhudarśī sa bhagavānbādarirasādhudarśī jaiminiriti siddham  /<BR>
aprāmāṇikānāṃ bahupralāpāḥ sarvagatasya dravyasya guṇāḥ sarvagatā eva caitanyānandādayaśca guṇinaḥ paramātmano bhedābhedavanto guṇā ityādayo dūṣaṇāyānubhāṣyamāṇā apyaprāmāṇikatvamāvahantyasmākamityupekṣitāḥ  /<BR>
granthayojanā tu<b>pratyagātmatvācca gantṝṇāṃ </b>pratiprati añcati gacchatīti pratyak pratibhāvavṛtti brahma tadātmatvādgantṝṇāṃ jīvātmanāmiti  /<BR>
<b>gauṇī tvanyatreti  /</b><BR>
yaugikyapi hi yogaguṇāpekṣayā gauṇyeva  /<BR>
<b>viśuddhopādhisaṃbandhamiti  /</b><BR>
manomayatvādayaḥ kalpanāḥ kāryāḥ  /<BR>
kāryatvādaviśuddhā api śreyohetutvādviśuddhāḥ  /<BR>
pratisaṃcaro mahāpralayaḥ pratipattyabhisaṃdhiḥ pratipattirgatiḥ padergatyarthatvāt  /<BR>
abhisaṃdhistātparyam  /<BR>
yasya brahmaṇo nāmābhidhānaṃ yaśa iti  /<BR>
<b>pūrvavākyavicchedeneti  /</b><BR>
śrutivākye balīyasī prakaraṇāt  /<BR>
<b>saguṇe 'pi ca brahmaṇīti  /</b><BR>
praśaṃsārthamityarthaḥ  /<BR>
codayati-<b>nanu gatasyāpi pāramārthikī gantavyatā deśāntaraviśiṣṭasyeti  /</b><BR>
nyagrodhavānaradṛṣṭānta upapāditaḥ  /<BR>
pariharati-<b>na /<BR>
pratiṣiddhasarvaviśeṣatvādbrahmaṇa iti  /</b><BR>
ayamabhisaṃdhiḥ-yathātathā nyagrodhāvayavī pariṇāmavānupajanāpāyadharmabhiḥ karmajaiḥ saṃyogavibhāgaiḥ saṃyujyatāmayaṃ punaḥ paramātmā nirastanikhilabhedaprapañcaḥ kūṭasthanityo na nyagrodhavatsaṃyogavibhāgabhāg bhavitumarhati  /<BR>
kālpanikasaṃyogavibhāgastu kālpanikasyaiva kāryabrahmalokasyopapadyate na parasya  /<BR>
śaṅkate-<b>jagadutpattisthitipralayahetutvaśruteriti  /</b><BR>
nahyutpattyādihetubhāvo 'pariṇāminaḥ saṃbhavati tasmātpariṇāmīti  /<BR>
tathā ca bhāvikamasyopapadyate gantavyatvamityarthaḥ  /<BR>
nirākaroti-<b>na  /<BR>
viśeṣanirākaraṇaśrutināmiti  /</b><BR>
viśeṣanirākaraṇaṃ samastaśokādiduḥkhaśamanatayā puruṣārthaphalavat  /<BR>
aphalaṃ tūtpattyādividhānam  /<BR>
tasmātphalavataḥ saṃnidhāvāmnāyamānaṃ tadarthamevocyata ityupapattiḥ  /<BR>
tadvijijñāsasveti ca śrutiḥ  /<BR>
tasmācchrutyupapattibhyāṃ nirastasamastaviśeṣabrahmapratipādanaparo 'yamāmnāyo na tūtpattyādipratipādanaparaḥ  /<BR>
tasmānna gatistāttvikī  /<BR>
api ceyaṃ gatirna vicāraṃ sahata ityāha-<b>gatikalpanāyāṃ ceti  /</b><BR>
anyānanyatvīśrayāvavayavavikārapakṣau  /<BR>
<b>anyo vā</b>tyantam  /<BR>
atha kasmādātyantikamananyatvaṃ na kalpyata ityata āha-<b>atyantatādātmya iti  /</b><BR>
mṛdātmatayā hi svabhāvena ghaṭādayo bhāvāstadvikārā vyāptāḥ, tadabhāve na bhavanti śiṃśapeva vṛkṣatvābhāva iti  /<BR>
<b>vikārāvayavapakṣayośca tadvataḥ </b>saha vikārāvayavaiḥ<b>sthiratvā</b>dacalatvādbrahmaṇaḥ saṃsāralakṣaṇaṃ gamanaṃ vikārāvayavayeranupapannam  /<BR>
nahi sthirātmakamasthiraṃ bhavati  /<BR>
anyānanyatve api caikasya virodhādasaṃbhavantī iti bhāvaḥ  /<BR>
<b>athānya eva jīvo brahmaṇaḥ  /</b><BR>
tathāca brahmaṇyasaṃsaratyapi jīvasya saṃsāraḥ kalpyata iti  /<BR>
etadvikalpya dūṣayati-<b>so 'ṇuriti  /</b><BR>
<b>madhyamaparimāṇatva iti  /</b><BR>
madhyamaparimāṇānāṃ ghaṭādīnāmanityatvadarśanāt  /<BR>
<b>na /<BR>
mukhyaikatveti  /</b><BR>
bhedābhedayorvirodhinorekatrāsaṃbhavādbuddhivyapadeśabhedādarthabhedaḥ  /<BR>
ayutasiddhatayopacāreṇābhinnamucyata ityamukhyamasyaikatvamityarthaḥ  /<BR>
apica jīvānāṃ brahmāvayavatvapariṇāmātyantabhedapakṣeṣu tāttvikī saṃsāriteti muktau svabhāvahānājjīvānāṃ vināśaprasaṅgaḥ  /<BR>
brahmavivartatve tu brahmaivaiṣāṃ svabhāvaḥ pratibimbānāmiva bimbaṃ taccāvināśīti na jīvavināśa ityāha-<b>sarveṣveteṣviti  /</b><BR>
matāntaramupanyasyati dūṣayitum-<b>yattu kaiścijjalpyate </b>vinaiva brahmajñānaṃ<b>nityanaimittikānīti  /</b><BR>
yathā hi kaphanimitto jvara upāttasya kaphasya viśeṣaṇādibhiḥ prakṣaye kaphāntarotpattinimittadadhyādivarjane praśānto 'pi na punarbhavati  /<BR>
evaṃ karmanimitto bandha upāttānāṃ karmaṇāmupabhogātprakṣaye praśāmyati  /<BR>
karmāntarāmaṇāṃ ca bandhahetūnāmananuṣṭhānātkāraṇābhāve kāryānupapatterbandhābhāvātsvabhāvasiddho mokṣa ārogyamiva  /<BR>
upāttaduritanibarhaṇāya ca nityanaimittikakarmānuṣṭhānādduritanimittapratyavāyo na bhavati  /<BR>
pratyavāyānutpattau ca svasthasvānto na niṣiddhānyācarediti  /<BR>
tadetaddūṣayati-<b>tadasat  /<BR>
pramāṇābhāvāditi  /</b><BR>
śāstraṃ khalvasminpramāṇaṃ tacca mokṣamāṇasyātmajñānamevopadiśati natūktamācāram  /<BR>
na cātropapattiḥ prabhavati  saṃsārasyānāditayā karmāśayasyāpyasaṃkhyeyasyāniyatavipākakālasya bhogenocchettumaśakyatvādityāha-<b>na caitattarkayitumapīti  /</b><BR>
codayati-<b>syādetaditi  /<BR>
nityeti  /</b><BR>
pariharati-<b>tanna virodhābhāvāditi  /</b><BR>
yadi hi nityanaimittikāni karmāṇi sukṛtamapi duṣkṛtamiva nirvaheyustataḥ kāmyakarmopadeśā dattajalāñjalayaḥ prasajyeran  /<BR>
nahyasti kaściccāturvarṇye cāturāśramye vā yo na nityanaimittikāni karmāṇi karoti  /<BR>
tasmānnaiṣāṃ sukṛtavirodhiteti  /<BR>
abhyuccayamātramāha-<b>naca nityanaimittikānuṣṭhānāditi  /<BR>
na cāsati  samyagdarśane iti  /</b><BR>
samyagdarśī hi viraktaḥ kāmyaniṣiddhe varjayannapi pramādādupanipatite tenaivasamyagdarśanena kṣapayati  /<BR>
jñānaparipāke ca na karotyeva ajñastu nipuṇo 'pi pramādātkaroti  /<BR>
kṛte ca na kṣapayituṃ kṣamata iti viśeṣaḥ  /<BR>
<b>na cānabhyupagamyamāne jñānagamye brahmātmatva iti  /</b><BR>
kartṛtvabhoktṛtve samākṣiptakriyābhoge te cedātmanaḥ svabhāvāvadhārite na tvāropite tato na śakyāvapanetum  /<BR>
nahi svabhāvādbhāvo 'varopayituṃ  śakyo bhāvasya vināśaprasaṅgāt  /<BR>
na ca bhogo 'pi satsvabhāvaḥ śakyo 'satkartuṃ, no khalu nīlamanīlaṃ śakyaṃ śakreṇāpi kartuṃ tadidamuktaṃ-<b>svabhāvasyāparihāryatvāditi  /</b><BR>
samāropitasya tvanirvacanīyasya tatsvabhāvasya śakyastattvajñānenāvaropaḥ kartuṃ sarpasyeva rajjutattvajñāneneti bhāvaḥ  /<BR>
bhāvamimamavidvānparicodayati-<b>syādetat  /<BR>
kartṛtvabhoktṛtvakāryamiti  /</b><BR>
aprakāśitabhāvo yathoktameva samādhatte-<b>tacca neti  /</b><BR>
kartṛtvabhoktṛtvayornimittasaṃbandhasya ca śaktidvāreṇa nityatvādbhaviṣyati kadācideṣāṃ samudācāro yataḥ  sukhaduḥkhe bhojyete iti saṃbhāvanātaḥ kutaḥ kaivalyaniścaya ityarthaḥ  /<BR>
bhūyonirastamapi matidraḍhimne punarupanyasya dūṣayati-<b>parasmādananyatve 'pīti  /</b><BR>
śeṣamatirohitārtham  //7 //<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,3.5.8-14<BR>
<BR>
<BR>
viśeṣitatvāc ca  | BBs_4,3.8 |<BR>
sāmīpyāt tu tadvyapadeśaḥ  | BBs_4,3.9 |<BR>
kāryātyaye tadadhyakṣeṇa sahātaḥ param abhidhānāt  | BBs_4,3.10 |<BR>
smṛteś ca  | BBs_4,3.11 |<BR>
paraṃ jaiminir mukhyatvāt  | BBs_4,3.12 |<BR>
darśanāc ca  | BBs_4,3.13 |<BR>
na ca kārye pratipattyabhisaṃdhiḥ  | BBs_4,3.14 |<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,3.6.15<BR>
<BR>
<BR>
<b>apratīkālambanān nayatīti bādarāyaṇa ubhayathā ca doṣāt tatkratuś ca  | BBs_4,3.15 |</b><BR>
<BR>
abrahmakratavo yānti yathā pañcāgnividyayā  /<BR>
brahmalokaṃ prayāsyanti pratīkopāsakāstathā //<BR>
santi hi mano brahmetyupāsītetyādyāḥ pratīkaviṣayā vidyāḥ  /<BR>
tadvanto 'pyarcirādimārgeṇa kāryabrahmopāsakā iva gantumarhanti 'aniyamaḥ sarvāsām'ityaviśeṣeṇa vidyāntareṣvapi gateravadhāraṇāt  /<BR>
na caiṣāṃ parabrahmavidāmiva gatyasaṃbhava iti  /<BR>
naca brahmakratava eva brahmalokabhājo nātatkratava ityapyekāntaḥ  /<BR>
atatkratūnāmapi pañcāgnividāṃ tatprāpteḥ  /<BR>
na caite na brahmakratavo mano brahmetyupāsītetyādau sarvatra brahmānugamena tatkratutvasyāpi saṃbhavāt  /<BR>
phalaviśeṣasya brahmalokaprāptāvapyupapatteḥ, tasya sāvayavatayotkarṣanikarṣasaṃbhavāditi prāpte pratyucyate- uttarottarabhūyastvādabrahmakratubhāvataḥ  /<BR>
pratīkopāsakān brahmalokaṃ nāmānavo nayet //<BR>
bhavatu pañcāgnividyāyāmabrahmakratūnāmapi brahmalokanayanaṃ, vacanāt  /<BR>
kimiva hi vacanaṃ na kuryāt nāsti vacanasyātibhāra iha tu tadabhāvāt  /<BR>
'taṃ yathāyathopāsate tadeva bhavati'iti śruterautsargikyānnāsati viśeṣavacane 'pavādo yujyate  /<BR>
naca pratīkopāsako brahmopāste satyapi brahmetyanugame  /<BR>
kintu nāmādiviśeṣaṃ brahmarūpatayā  /<BR>
tathā khalvayaṃ nāmāditantro na brahmatantraḥ  /<BR>
āśrayāntarapratyayasyāśrayāntare prakṣepaḥ pratīka iti hi vṛddhāḥ  /<BR>
brahmāśrayaśca pratyayo nāmādiṣu prakṣipta iti nāmatantraḥ  /<BR>
tasmānna tadupāsako brahmakratuḥ kintunāmādikratuḥ  /<BR>
na ca brahmakratutve nāmādyupāsakānāmaviśeṣāduttarottarotkarṣaḥ saṃbhavī  /<BR>
naca brahmakratustadavayavakraturyena tadavayavāpekṣayotkarṣo varṇyeta  /<BR>
tasmātpratīkālambanānviduṣo varjayitvā sarvānanyānvikārālambanānnayatyamānavo brahmalokam  /<BR>
na hyevamubhayathābhāva ubhayathārthatve kāṃścitpratīkālambanānna nayati vikāralambanānviduṣastu nayatītyabhyupagame kaściddoṣo 'sti 'aniyamaḥ sarvāsām'ityasya nyāyasyeti sarvamavadātam  //15//<BR>
<BR>
<BR>
<BR>
____________________________________________________________________________________________<BR>
<BR>
START BsVBh_4,3.6.16<BR>
<BR>
<BR>
viśeṣaṃ ca darśayati  | BBs_4,3.16 |<BR>
<BR>
<BR>
iti śrīvācaspatimiśraviracite bhagavatpādabhāṣyavibhāge bhāmatyāṃ caturthasyādhyāyasya tṛtīyaḥ pādaḥ  //3//<BR>
<BR>
<BR>
<BR>
____________________________________________________________________________________________<BR>
____________________________________________________________________________________________<BR>
<BR>
<BR>
<BR>
<b>caturthe 'dhyāye caturthaḥ pādaḥ  /</b><BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.1.1<BR>
<BR>
<BR>
<b>saṃpadyāvirbhāvaḥ svena śabdāt  | BBs_4,4.1 |</b><BR>
prāgabhūtasya niṣpattau kartṛtvaṃ na sato yataḥ  /<BR>
phalatvena prasiddheśca mukte rūpāntarodbhavaḥ  /<BR>
abhūtasya ghaṭāderbhavanaṃ niṣpattirna punaratyantasato 'sato vā  /<BR>
na jātu gaganatatkusume niṣpadyete  /<BR>
svarūpāvasthānaṃ cedātmano muktirna sā niṣpadyeta, tasya gaganavadatyantasataḥ prāgasattvābhāvāt  /<BR>
na cāsya bandhābhāvo niṣpadyate, tasya tucchasvabhāvasya kāryatvenātucchatvaprasaṅgāt  /<BR>
phalatvaprasiddheśca mokṣasyākāryasya phalatvānavakalpanādāgantunā rūpeṇa kenacidutpattau  sveneti prāptamanūdyata iti prāpte 'bhidhīyate-saṃbhavatyarthavattve hi nānarthakyamupeyate  /<BR>
bandhasya sadasattvābhyāṃ rūpamekaṃ viśiṣyate //<BR>
anadhigatāvabodhanaṃ hi pramāṇaṃ śābdamagatyā kathañcidanuvādatayā varṇyate  /<BR>
sakalasāṃsārikadharmāpetaṃ tu prasannamātmarūpamaprasannāttasmādeva rūpādvyāvṛttamanadhigatamavabodhayannānuvādo yujyate  /<BR>
na cāsya niṣpattyasaṃbhavaḥ, sata iva ghaṭādeḥ sāṃvyavahārikeṇa pramāṇena bandhavigamasyāpi niṣpatterlokasiddhatvāt  /<BR>
vicārāsahatayā tvasiddhirubhayatrāpi tulyā  /<BR>
na hyasadutpattumarhatītyasakṛdāveditam  /<BR>
andho bhavatīti svapnāvasthā darśitā bāhyendriyavyāpārābhāvāt  /<BR>
roditīva jāgradavasthā duḥkhaśokādyātmakatvāt  /<BR>
vināśamevāpīta iti  suṣuptiḥ  /<BR>
evakāraścevārthe 'navadhāraṇe  //1 //<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.1.2<BR>
<BR>
<BR>
<b>muktaḥ pratijñānāt  | BBs_4,4.2 |</b><BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.1.3<BR>
<BR>
<BR>
<b>ātmā prakaraṇāt  | BBs_4,4.3 |</b><BR>
nanu jyotirupasaṃpadya svena rūpeṇābhiniṣpadyata iti paurvāparyaśravaṇāt svarūpaniṣpatteranyā jyotirupasaṃpattiḥ tathāca bhautikatve 'pi na mokṣavyāghātaḥ  /<BR>
bhavedetadevaṃ yadi jyotirupasaṃpadya tat  parityajediti śrūyeta  /<BR>
tadadhyāhāre 'pi tatpratipādanavaiyarthyaṃ tadaparityāge ca jyotiṣaiva svena rūpeṇeti gamyate  /<BR>
tasya ca bhūtatve vikāratvānmaraṇadharmakatvaprasiddheramuktitvamiti prāpte pratyucyate-jyotiṣpadasya mukhyatvaṃ bhautike yadyapi sthitam  /<BR>
tathāpi prakramādvākyādātmanyevātra yujyate //<BR>
paraṃ jyotiriti hi parapadasamabhivyāhārātparatvasya cānapekṣasya brahmaṇyeva pravṛttejyotiṣi cāpare kiñcidapekṣya paratvātparaṃ jyotiriti vākyādātmaivātra gamyate  /<BR>
prakaraṇaṃ coktam  /<BR>
yat saṃpadya niṣpadyata iti tanmukhaṃ vyādāya svapitītivat  /<BR>
tasmājjyotirupasaṃpanno mukta iti sūktam  //3//<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.2.4<BR>
<BR>
<BR>
<b>avibhāgena dṛṣṭatvāt  | BBs_4,4.4 |</b><BR>
yadyapi jīvātmā brahmaṇo na bhinna iti tatra tatropapāditaṃ tathāpi sa tatra paryetītyādhārādheyabhāvavyapadeśasya  saṃpattṛsaṃpattavyabhāvavyapadeśasya  ca  samādhānārthamāha  //4//<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.3.5<BR>
<BR>
<BR>
<b>brāhmeṇa jaiminir upanyāsādibhyaḥ  | BBs_4,4.5 |</b><BR>
upanyāsa uddeśo jñātasya yathā ya ātmāpahatapāpmetyādiḥ  /<BR>
tathājñātajñāpanaṃ vidhiḥ  /<BR>
yathā sa tatra paryeti jakṣadramamāṇa iti, tasya  sarveṣu lokeṣu kāmacāro bhavatītyetadajñātajñāpanaṃ vidhiḥ  /<BR>
sarvajñaḥ  sarveśvara iti vyapadeśaḥ  /<BR>
nāyamuddeśo vidheyāntarābhāvāt  /<BR>
nāpi vidhirapratipādyatvāt  /<BR>
siddhavadvyapadeśāt  /<BR>
tannirvacanasāmarthyādayamarthaḥ pratīyate-ta ete upanyāsādayaḥ  /<BR>
etebhyo hetubhyaḥ  /<BR>
bhāvābhāvātmakai rūpairbhāvikaiḥ  parameśvaraḥ  /<BR>
muktaḥ saṃpadyate svairityāha  sma kila jaiminiḥ //<BR>
na ca citsvabhāvasyātmano 'bhāvātmāno 'pahatapāpmatvādayo bhāvātmanaśca  sarvajñatvādayo dharmā advaitaṃ ghnanti  /<BR>
no khalu dharmiṇo dharmā bhidyante, mā bhūdgavāśvavaddharmidharmabhāvābhāva iti jaiminirācārya uvāca  //5//<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.3.6<BR>
<BR>
<BR>
<b>cititanmātreṇa tadātmakatvād ity auḍulomiḥ  | BBs_4,4.6 |</b><BR>
anekākārataikasya naikatvānnaikatā bhavet  /<BR>
parasparavirodhena na bhedābhedasaṃbhavaḥ     //<BR>
na hyekasyātmanaḥ pāramārthikānekadharmasaṃbhavaḥ  /<BR>
te cedātmano bhidyante dvaitāpatteradvaitaśrutayo vyāvarteram  /<BR>
atha na bhidyante tata ekasmādātmano 'bhedānmitho 'pi na bhidyeran  /<BR>
ātmarūpavat  /<BR>
ātmarūpaṃ vā bhidyeta  /<BR>
bhinnebhyo 'nanyatvānnīlapītarūpavat  /<BR>
naca dharmiṇa ātmano na bhidyante mithastu bhidyanta iti sāmpratam  /<BR>
dharmyabhedena  tadananyatvena teṣāmapyabhedaprasaṅgāt  /<BR>
bhede vā dharmiṇo 'pi bhedaprasaṅgādityuktam  /<BR>
bhedābhedau ca parasparavirodhādekatrābhāvānna saṃbhavata ityupapāditaṃ prathame sūtre  /<BR>
abhāvarūpāṇāmadvaitāvihantṛtve 'pi tasya pāpmādeḥ kālpanikatayā tadadhīnanirūpaṇatayā teṣāmapi kālpanikatvamiti na tāttvikī taddharmatā śliṣyate  /<BR>
etena satyakāmasarvajñasarveśvaratvādayo 'pyaupādhikā vyākhyātāḥ  /<BR>
tasmānnirastāśeṣaprapañcenāvyapadeśyena caitanyamātrātmanābhiniṣpadyamānasya muktāvātmanor'thaśūnyairevāpahatapāpmasatyakāmādiśabdairvyapadeśa ityauḍulomirmene  /<BR>
tadidamuktaṃ-<b>śabdavikalpajā evaite </b>apahatapāpmatvādayo na tu sāṃvyavahārikā apīti  //6//<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.3.7<BR>
<BR>
<BR>
<b>evam apy upanyāsāt pūrvabhāvād avirodhaṃ bādarāyaṇaḥ  | BBs_4,4.7 |</b><BR>
tadetadatiśauṇḍīryamauḍulomerna mṛṣyate  /<BR>
bādarāyaṇa ācāryo mṛṣyannapi hi tanmatam //<BR>
evamapītyauḍulomimatamanujānāti  /<BR>
śauṇḍīryaṃ tu na sahata ityāha-<b>vyavahārāpekṣayeti  /</b><BR>
etaduktaṃ bhavati-satyaṃ tāttvikānandacaitanyamātra evātmā, apahatapāpmasatyakāmatvādayastvaupādhikatayātāttvikā api vyāvahārikapramāṇopanītatayā lokasiddhā nātyantāsanto yena tacchabdā rāhoḥ śira itivadavāstavā ityarthaḥ  //7//<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.4.8<BR>
<BR>
<BR>
<b>saṃkalpād eva tu tacchruteḥ  | BBs_4,4.8 |</b><BR>
yatnānapekṣaḥ saṃkalpo loke vastuprasādhanaḥ  /<BR>
na dṛṣṭaḥ so 'tra yatnasya lāghavādavadhāritaḥ //<BR>
loke hi kañcidarthaṃ cikīrṣuḥ prayatate prayatamānaḥ samīhate samīhānastamarthamāpnotīti kramo dṛṣṭaḥ  /<BR>
na tvicchānantaramevāsyeṣyamāṇamupatiṣṭhate  /<BR>
tena śrutyāpi lokavṛttamanurudhyamānayā viduṣastādṛśa eva kramo 'numantavyaḥ  /<BR>
avadhāraṇaṃ tu  saṃkalpādeveti laukikaṃ yatnagauravamapekṣya vidyāprabhāvato viduṣo yatnalāghavāt  /<BR>
yallaghu tadasatkalpamiti  /<BR>
syādetat  /<BR>
yathā manorathamātropasthāpitā  strī  straiṇānāṃ caramadhātuvisargaheturevaṃ pitrādayo 'pyasya saṃkalpopasthāpitāḥ kalpiṣyante svakāryāyetyata āha-<b>naca saṃkalpamātrasamutthāpanā iti  /</b><BR>
santi hi khalu kānicidvastusvarūpasādhyāni kāryāṇi yathā  strīvastusādhyāni dantakṣatamaṇimālādīni  /<BR>
kānicittu jñānasādhyāni yathoktacaramadhātuvisargaromaharṣādīni  /<BR>
tatra manorathamātropanīte pitrādau bhavantu tajjñānamātrasādhyāni kāryāṇi natu tatsādhyāni bhavitumarhanti  /<BR>
nahi straiṇasya romaharṣādivadbhavanti strīvastusādhyā maṇimālādayastadidamuktaṃ<b>puṣkalaṃ bhoga</b>miti prāpte 'bhidhīyate- pitrādīnāṃ samutthānaṃ saṃkalpādeva  tacchruteḥ  /<BR>
na cānumānabādho 'tra śrutyā tasyaiva bādhanāt //<BR>
pramāṇāntarānapekṣā hi śrutiḥ svārthaṃ gocarayantī na pramāṇāntareṇa śakyā bādhitum  /<BR>
anumānameva tu svotpādāya pakṣadharmatvādivanmānāntarābādhitaviṣayatvaṃ  svasāmagrīmadhyapātenāpekṣamāṇaṃ  sāmagrīkhaṇḍanena tadviruddhayā śrutyā bādhyate  /<BR>
ata eva naraśiraḥkapālādiśaucānumānamāgamabādhitaviṣayatayā nopapadyate  /<BR>
tasmādvidyāprabhāvādviduṣāṃ saṃkalpamātrādeva pitrādyupasthānamiti sāṃpratam  /<BR>
tathāhurāgaminaḥ-ko hi yogaprabhāvādṛte 'gastya iva samudraṃ pibati sa iva daṇḍakāraṇyaṃ sṛjati  /<BR>
tasmātsarvamavadātam  //8 //<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.4.9<BR>
<BR>
<BR>
<b>ata eva cānanyādhipatiḥ  | BBs_4,4.9 |</b><BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.5.10<BR>
<BR>
<BR>
<b>abhāvaṃ bādarir āha hy evam  | BBs_4,4.10 |</b><BR>
anyayogavyacchittyā manaseti viśeṣaṇāt  /<BR>
dehendriyaviyogaḥ syādviduṣo bādarermatam //<BR>
anekadhābhāvaścarddhiprabhāvabhuvo manobhedādvā stutimātraṃ vā kathañcidbhūmavidyāyāṃ nirguṇāyāṃ tadasaṃbhavādasatāpi hi guṇena stutirbhavatyeveti  //10//<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.5.11<BR>
<BR>
<BR>
<b>bhāvaṃ jaiminir vikalpāmananāt  | BBs_4,4.11 |</b><BR>
śarīrendriyabhede hi nānābhāvaḥ samañjasaḥ  /<BR>
na cārthasaṃbhave yuktaṃ stutimātramanarthakam //<BR>
nahi manomātrabhede sphuṭataro 'nekadhābhāvo yathā śarīrendriyabhede  /<BR>
ata eva saubharerabhivinirmitavividhadehasyāparyāyeṇa māndhātṛkanyābhiḥ pañcāśatā vihāraḥ pairāṇikaiḥ smaryate  /<BR>
na cārthasaṃbhave stutimātramanarthakamavakalpate  /<BR>
saṃbhavati cāsyārthavattvam  /<BR>
yadyapi nirguṇāyamidaṃ bhaumavidyāyāṃ paṭhyate tathāpi tasyāḥ purastādanena saguṇāvasthāgatenaiśvaryeṇa nirguṇaiva vidyā stūyate  /<BR>
na cānyayogavyavacchedenaiva viśeṣaṇam  /<BR>
yathā caitro dhanurdharaḥ  /<BR>
tasmānmanaḥ śarīrendriyayoga aiśvaryaśālināṃ niyameneti mene jaiminiḥ  //11//<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.5.12<BR>
<BR>
<BR>
<b>dvādaśāhavad ubhayavidhaṃ bādarāyaṇo 'taḥ  | BBs_4,4.12 |</b><BR>
manaseti kevalamanoviṣayāṃ ca sa ekadhā bhavati tridhā bhavatīti śarīrendriyabhedaviṣayāṃ ca śrutimupalabhyāniyamavādī khalu bādarāyaṇo niyamavādau pūrvayorna sahate  /<BR>
dvividhaśrutyanurodhāt /<BR>
na cāyogavyavacchedenaivaṃvidheṣu viśeṣaṇamavakalpyate  /<BR>
kāmeṣu hi ramaṇaṃ samanaskendriyeṇa  śarīreṇa puruṣāṇāṃ siddhameveti nāsti śaṅkā manoyogasyeti  tadvyavacchedo vyarthaḥ  /<BR>
siddhasya tu manoyogasya tadanyaparisaṃkhyānenārthavattvamavakalpate  /<BR>
tasmādvāmenākṣṇā paśyatītivadatrānyayogavyavaccheda iti  sāṃpratam  /<BR>
<BR>
<b>dvādaśāhavaditi  /</b><BR>
dvādaśāhasya satratvamāsanopāyicodane  /<BR>
ahīnatvaṃ ca yajaticodane sati gamyate //<BR>
dvādaśāhamṛddhikāmā upeyurityupāyicodanena ya evaṃ vidvāṃsaḥ satramupayantīti ca dvādaśāhasya satratvaṃ bahukartṛkasya gamyate  /<BR>
evaṃ tasyaiva dvādaśāhena prajākāmaṃ yājayediti yajaticodanena niyatakartṛparimāṇatvena dvirātreṇa  yajatetyādivadahīnatvamapi gamyata iti  /<BR>
saṃprati  śarīrendriyābhāvena manomātreṇa viduṣaḥ svapnavatsūkṣmo bhogo bhavati  /<BR>
kutaḥ-upapatteḥ  /<BR>
manasaitāniti śruteḥ  /<BR>
yadi punaḥ suṣuptavadabhogo bhavet naiṣā śrutirupapadyeta  /<BR>
naca saśarīravadupabhogaḥ  śarīrādyupādānavaiyarthyāt  /<BR>
saśarīrasya tu puṣkalo bhogaḥ  /<BR>
ihāpyupapatterityanuṣañjanīyam  /<BR>
<BR>
tadidamuktaṃ sūtrābhyām<b>tanvabhāve saṃdhyavadupapatteḥ  /<BR>
bhāve jāgradvat  /</b><BR>
iti  //12 //<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.5.13-14<BR>
<BR>
<BR>
tanvabhāve sandhyavad upapatteḥ  | BBs_4,4.13 |<BR>
bhāve jāgradvat  | BBs_4,4.14 |<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.6.15<BR>
<BR>
<BR>
<b>pradīpavadāveśas tathā hi darśayati  | BBs_4,4.15 |</b><BR>
vastutaḥ paramātmano 'bhinno 'pyayaṃ vijñānātmānādyavidyākalpitaprādeśikāntaḥkaraṇāvacchedenānādijīvabhāvamāpannaḥ prādeśikaḥ sanna dehāntarāṇi svabhāvanirmitānyapi nānāpradeśavartīni sāntaḥkaraṇo yugapadāveṣṭumarhati  /<BR>
na vātmāntaraṃ sraṣṭumapi  /<BR>
sṛjyamānasya sraṣṭratireke 'nātmatvādātmatve vā kartṛkarmabhāvābhāvādbhedāśrayatvādayasya  /<BR>
nāpyantaḥkaraṇāntaraṃ tatra sṛjati sṛjyamānasya tadupādhitvābhāvāt  /<BR>
anādinā khalvantaḥkaraṇenautpattikenāyamavaruddho nedānīntanenāntaḥkaraṇenopādhitayā saṃbaddhumarhati  /<BR>
tasmādyathā dāruyantraṃ tatprayoktrā cetanenādhiṣṭhitaṃ sattadicchāmanurudhyate  /<BR>
evaṃ nirmāṇaśarīrāṇyapi sendriyāṇīti prāpte pratyabhidhīyate-śarīratvaṃ na jātu syādbhogādhiṣṭhānatāṃ vinā  /<BR>
sa tridheti śarīratvamuktaṃ yuktaṃ ca tadvibhau //<BR>
sa tridhā bhavati pañcadhā saptadhā navadhetyādikā śrutirviduṣo nānābhāvamācakṣāṇā bhinnaśarīrendriyopādhisaṃbandhe 'vakalpate nādehahetu(bhūta)bhede  /<BR>
nahi yantrāṇi bhinnāni nirmāya vāhayanyantravāho nānātvenāpadiśyate  /<BR>
bhogādhiṣṭhānatvaṃ ca śarīratvaṃ nābhogādhiṣṭhāneṣu yantreṣviva yujyate  /<BR>
tasmāddehāntarāṇi sṛjati  /<BR>
na vānenādhiṣṭhitāni dehapakṣe vartante  /<BR>
naca sarvagatasya vastuto vigalitaprāyāvidyasya viduṣaḥ pṛthagjanasyevautpattikāntaḥkaraṇavaśyatā yena  tadautpattikamantaḥkaraṇamāgantukāntaḥkaraṇāntarasaṃbandhamasya vārayet  /<BR>
tasmādvidvān sarvasya vaśī sarveśvaraḥ satyasaṃkalpaḥ sendriyamanāṃsi śarīrāṇi nirmāya tāni caikapade praviśya tattadindriyamantaḥkaraṇaisteṣu lokeṣu mukto viharatīti sāṃpratam  /<BR>
pradīpavaditi tu nidarśanaṃ pradīpaikyaṃ pradīpavyaktiṣūpacaryate bhinnavartivartinīnāṃ bhinnavyaktīnāṃ bhedāt  /<BR>
evaṃ vidvāñjīvātmā dehabhede 'pyeka iti parāmarśārthaḥ  /<BR>
<b>ekamanonuvartīni</b>tyekābhiprāyavartīnītyarthaḥ   //15//<BR>
<BR>
saṃpannaḥ kevalo mukta ityucyate  /<BR>
na caitasyetthaṃbhāvasaṃbhavaḥ śrutivirodhādityuktamarthajātamākṣipati-<b>kathaṃ punarmuktasyeti  /<BR>
salila iti  /</b><BR>
salilamiva salilaḥ salilaprātipadikātsarvaprātipadikebhya ityupamānādācāre kvipi kṛte pacādyaci ca kṛte rūpam  /<BR>
etaduktaṃ bhavati-yathā salilamambhonidhau prakṣiptaṃ tadekībhāvamupayāti  /<BR>
<BR>
<BR>
<BR>
evaṃ draṣṭāpi brahmaṇeti  /<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.6.16<BR>
<BR>
<BR>
atrottaraṃ sūtram-<BR>
<b>svāpyayasaṃpattyor anyatarāpekṣam āviṣkṛtaṃ hi  | BBs_4,4.16 |</b><BR>
āsu kāścicchrutayaḥ suṣuptimapekṣya kāścittu  saṃpattiṃ tadadhikārāt  /<BR>
aiśvaryaśrutayastu saguṇavidyāvipākāvasthāpekṣā muktyabhisaṃdhānaṃ tu tadavasthāsatteryathāruṇadarśane saṃdhyāyāṃ divasābhidhānam  //16//<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.7.17<BR>
<BR>
<b>jagadvyāpāravarjaṃ prakaraṇād asaṃnihitatvāc ca  | BBs_4,4.17 |</b><BR>
svārājyakāmacārādiśrutibhyaḥ syānniraṅkuśaḥ  /<BR>
svakārya īśvarādhīnasiddhirapyatra sādhakaḥ //<BR>
'āpnoti svārājyaṃ' 'sarve 'smai devā balimāvahanti' 'sarveṣu lokeṣu kāmacāro bhavati'ityādiśrutibhyo viduṣaḥ parabrahmaṇa ivānyānadhīnatvamaiśvaryamavagamyate  /<BR>
nanvasya brahmopāsanālabdhamaiśvaryaṃ kathaṃ brahmādhīnaṃ na tu svabhāvaḥ  /<BR>
nahi kāraṇādhīnajanmāno bhāvāḥ svakārye svakāraṇamapekṣante  /<BR>
kiṃ tvatra te svatantrā eva  /<BR>
yathāhuḥ-mṛtpiṇḍadaṇḍacakrādi ghaṭo janmanyapekṣate  /<BR>
udakāharaṇe tvasya tadapekṣā na vidyate //<BR>
na ca viduṣāṃ parameśvarādhīnaiśvaryasiddhitvāttadgatamaiśvaryaṃ yena laukikā iva rājāno mahārājādhīnaḥ svavyāpāre vidvāṃsaḥ parameśvarādhīnā bhaveyuḥ  /<BR>
na khalu yadadhīnotpādaṃ yasya rūpaṃ tattadrūpādūnaṃ bhavatīti kaścinniyamaḥ  /<BR>
tatsamānāṃ tadadhikānāṃ ca darśanāttathā hyantevāsī gurvadhīnavidhaḥ tatsamastadadhiko vā dṛśyate  /<BR>
duṣṭasāmantāśca pārthivādhīnaiśvaryāḥ pārthivānspardhamānāstānvijayamānā vā dṛśyante /<BR>
tadiha niratiśayaiśvaryatvāt parameśvarasya mā nāma bhūvanvidvāṃsastato 'dhikāstatsamāstu bhaviṣyanti  /<BR>
tathāca na tadadhīnāḥ  /<BR>
nahi samapradhānabhāvānāmasti mitho 'pekṣā  /<BR>
tadete  svatantrāḥ  santastadvyāpāre jagatsarjane 'pi pravarteranniti prāpte pratyabhidhīyate-nityatvādanapekṣatvāt śrutestatprakramādapi  /<BR>
ekyamatyācca viduṣāṃ parameśvaratantratā //<BR>
jagatsargalakṣaṇaṃ hi kāryaṃ kāraṇaikasvabhāvasyaiva hi bhavatu āho kāryakāraṇasvabhāvasya  /<BR>
tatrobhayasvabhāvasya svotpattau mūlakāraṇāpekṣasya pūrvasiddhaḥ parameśvara eva kāraṇamabhyupetavya iti  sa evaiko 'stu jagatkāraṇam  /<BR>
tasyaiva nityatvena svakāraṇānapekṣasya kḷptasāmarthyāt  /<BR>
kalpyasāmarthyāstu jagatsarjanaṃ prati vidvāṃsaḥ /<BR>
na ca jagatsraṣṭṛtvameṣāṃ śrūyate  /<BR>
śrūyate tvatrabhavataḥ parameśvarasyaiva  /<BR>
tameva prakṛtya sarvāsāṃ tacchrutīnāṃ pravṛtteḥ  /<BR>
apica samapradhānānāṃ hi na niyamavadaikamatyaṃ dṛṣṭamiti yadaikaḥ sisṛkṣati tadaivetaraḥ saṃjihīrṣatītyaparyāyeṇa sṛṣṭisaṃhārau syātām  /<BR>
na cobhayorapīśvaratvaṃ vyāghātam  /<BR>
ekasya tu tadādhipatye tadabhiprāyānurodhināṃ sarveṣāmaikamatyopapatteradoṣaḥ  /<BR>
tatrāgantukānāṃ kāraṇādhīnajanmaiśvaryāṇāṃ gṛhyamāṇaviśeṣatayāsamatvānnityaiśvaryaśālinaḥ sa eva teṣāmadhīśa iti tattantrā vidvāṃsa iti parameśvaravyāpārasya sargasaṃhārasya neśate  //17//<BR>
<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.7.18<BR>
<BR>
<BR>
<BR>
pūrvapakṣiṇo 'nuśayabījamāśaṅkya nirākaroti-<BR>
<BR>
<b>pratyakṣopadeśād iti cen nādhikārikamaṇḍalasthokteḥ  | BBs_4,4.18 |</b><BR>
<BR>
<b>pratyakṣopadeśāditi cennādhikārikamaṇḍalasthokteḥ  /</b><BR>
yataḥ parameśvarādhīnamaiśvaryaṃ  tasmāttato nyūnamaṇimādimātraṃ svārājyaṃ na tu  jadatsraṣṭṛtvam  /<BR>
uktānnyāyāt  //18//<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.7.19<BR>
<BR>
<BR>
<b>vikāravarti ca tathā hi sthitim āha  | BBs_4,4.19 |</b><BR>
etāvānasya mahimeti vikāravarti  rūpamuktam  /<BR>
tato jyāyāṃśceti nirvikāraṃ rūpam  /<BR>
tathā pādo 'sya viśvā bhūtānīti vikāravarti rūpaṃ tripādasyāmṛtaṃ divīti nirvikāramāha rūpam  //19//<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.7.20<BR>
<BR>
<BR>
<b>darśayataś caivaṃ pratyakṣānumāne  | BBs_4,4.20 |</b><BR>
darśayataścāpare śrutismṛtī nirvikārameva rūpaṃ bhagavataste ca paṭhite  /<BR>
etaduktaṃ bhavati-yadi brūṣe  saguṇe brahmaṇyupāsyamāne yathā tadguṇasya niravagrahatvamapi vastuto 'stīti  niravagrahatve viduṣā prāptavyamiti tadanena vyabhicārayate  /<BR>
yathā savikāre brahmaṇyupāsyamāne vastutaḥ sthitamapi nirvikārarūpaṃ na prāpyate tatkasya hetoḥ, atatkratutvādupāsakasya  /<BR>
tathā tadguṇopāsanayā vastutaḥ  sthitamapi niravagrahatvaṃ nāpyate  /<BR>
tattvopāsanāsu puruṣakratutvāt  /<BR>
upāsakasya tadakratutvaṃ ca niravagrahatvasyopāsanavidhyagocaratvādvidhyadhīnatvāccopāsanāsu puruṣasvātantryābhāvātsvātantrye vā  prātibhatvaprasaṅgāditi  //20//<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.7.21<BR>
<BR>
<BR>
<b>bhogamātrasāmyaliṅgāc ca  | BBs_4,4.21 |</b><BR>
na kevalaṃ svārājyasyeśvarādhīnatayājagatsarjanam, sākṣādbhogamātreṇa tena parameśvareṇa sāmyābhidhānādapi vyapadeśaliṅgāditi  /<BR>
bhūtānyavanti prīṇayantīti bhojayantīti yāvat  /<BR>
sūtrāntarāvatāraṇāya śaṅkate-<b>nanvevaṃ sati sātiśayatvāditi  /</b><BR>
saha parameśvarasyātiśayena vartata iti viduṣa aiśvaryaṃ sātiśayam  /<BR>
yacca kāryaṃ sātiśayaṃ tacca yathā laukikamaiśvaryam  /<BR>
tadanena kāryatvamuktam  /<BR>
tathāca kāryatvādantavatprāptamiti tacca na yuktamānantyena tadviduṣāṃ tatra pravṛtteriti  //21//<BR>
<BR>
<BR>
<BR>
____________________________________________________________________________________________<BR>
<BR>
<BR>
START BsVBh_4,4.7.22<BR>
<BR>
<BR>
ata uttaraṃ paṭhati-<BR>
<b>anāvṛttiḥ śabdād anāvṛttiḥ śabdāt  | BBs_4,4.22 |</b><BR>
kimarcirādimārgeṇa brahmalokaprāptānāmaiśvaryasyāntavattvaṃ tvayā sādhyate  /<BR>
āhosviccandralokādiva brahmalokādetallokaprāptirmukterantavattvam  /<BR>
tatra pūrvasmin kalpe siddhasādhanam  /<BR>
uttaratra tu śrutismṛtivirodhaḥ  /<BR>
tadvidhānāṃ ca kramamuktipratipādanāditi  /<BR>
tattvamasivākyārthaikopāsanāparān pratyāha-<BR>
<b>samyagdarśanavidhvastatamasāmiti  /</b><BR>
dvidhāvidyā tamaḥ  /<BR>
<BR>
nirupādhibrahmasākṣātkārastattvadarśanam   /<BR>
na caitannirvāṇaṃ svarūpāvasthānalakṣaṇaṃ kāryaṃ yenānityaṃ syādityāha-<b>nityasiddheti </b> //22//<BR>
<BR>
<BR>
bhaṅktvā vādyasurendravṛndamakhilāvidyopadhānātigaṃ yenāmnāyapayonidhernayapathā brahmāmṛtaṃ prāpyate  /<BR>
so 'yaṃ śāṅkarabhāṣyajātaviṣayo vācaspateḥ sādaraṃ saṃdarbhaḥ paribhāvyatāṃ  sumatayaḥ svārtheṣu ko matsaraḥ  //1//<BR>
<BR>
ajñānasāgaraṃ tīrtvā brahmatattvamabhīpsatām  /<BR>
nītinaukarṇadhāreṇa mayāpūri manorathaḥ  //2//<BR>
<BR>
yannyāyakaṇikātattvasamīkṣātattvabindubhiḥ  /<BR>
yannyāyasāṃkhyayogānāṃ vedāntānāṃ nibandhanaiḥ  //3//<BR>
<BR>
samacaiṣaṃ mahatpuṇyaṃ tatphalaṃ puṣkalaṃ mayā  /<BR>
samarpitamathaitena prīyatāṃ parameśvaraḥ //4//<BR>
<BR>
nṛpāntarāṇāṃ manasāpyagamyāṃ bhrūkṣepamātreṇa cakāra kīrtim /<BR>
kārtasvarāsārasupūritārthasārthaḥ svayaṃ śāstravicakṣaṇaśca //5//<BR>
<BR>
nareśvarā yaccaritānukāramicchanti kartuṃ naca pārayanti  /<BR>
tasminmahīpe mahanīyakīrtau śrīmannṛge 'kāri mayā nibandhaḥ //6//<BR>
<BR>
<BR>
<BR>
<b>iti śrīvācaspatimiśraviracite  śaṅkarabhagavatpādabhāṣyavibhāge bhāmatyāṃ caturthasyādhyāyasya caturthaḥ pādaḥ samāptaḥ  /<BR>
</b><BR>
<BR>
<BR>
<BR>
<BR>
</body></html>
