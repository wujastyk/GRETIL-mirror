<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Udayana: Nyayavarttikatatparyaparisuddhi, Adhyaya 1,2</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>


Udayana: Nyayavarttikatatparyaparisuddhi, Adhyaya 1,2<BR>
<BR>
<BR>
Input by members of the Sansknet Project<BR>
(www.sansknet.org)<BR>
<BR>
This GRETIL version has been converted from a custom Devanagari encoding.<BR>
Consequently, word boundaries are not marked by spaces.<BR>
The text is not proof-read.<BR>
<BR>
<BR>

<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
<BR>
<BR>
// prathamādhyāye dvitīyāhnikam  //<BR>
<BR>
// kathālakṣaṇaprakaraṇam  //<BR>
<BR>
<BR>
______________________________________________________________________<BR>
<BR>
<BR>
// pariśuddhiḥ //<BR>
<BR>
evaṃ prathamāhnike sāṅgopāṅgo nyāyastāvallakṣitaḥ /<BR>
sa ca parārtho 'pi pṛcchopakramapratiyoginyekavaktṛke vicāre vivicya pravarttanīyaḥ /<BR>
tatra ca siddhiparatvam /<BR>
nyāyasya dūṣaṇopakramapratiyoginī tu nānāpravaktṛke kathānāmni kriyāvyatihāre pravartyaṃ vivecanīyaḥ /<BR>
tatra copālambhaparatvaṃ tasya /<BR>
evaṃ ca pravartanīyavivecanīyasiddhiparasāṅganyāyalakṣaṇaṃ prathamāhnikārthaḥ /<BR>
dvitīyāhnikārthastu pravartanavivecana upālambhaparapadārthalakṣaṇamiti yukta idānīṃ tasyārambhaḥ /<BR>
tatrāpi pravartyavivecanīyadvāreṇa pravṛttiprakāratvācca kathāyāḥ prathamaṃ kathāprakaraṇamārabhyate /<BR>
yadyapi ca kathā sākṣāt noddiṣṭā, tathāpyasaṃgatibhitā bhāṣyakāraḥ tadupasaṃgraheṇaiva vādādīn vibhajate /<BR>
anyathā hi vādādilakṣaṇasya pūrvāparaprakaraṇāpraveśāt āhnikāpraveśe śāstrabahirbhāvaprasaṅgaḥ /<BR>
atha sūtrakṛtaiva kathā kathaṃ sākṣāt noddiṣṭa, vivakṣitaphale ekānekatvānurodhena sāmānyaviśeṣayoryathāyathamuddeśāt? tad yathā caturṣu pramaiva vivakṣitaṃ phalamiti pramāṇatvena, saiva dvādaśaviṣayiṇī vivakṣiteti prameyatvena, hānameva vivakṣitamiti sukhaṃ duḥkhatvena /<BR>
iha tu tattvanirṇayaḥ, jalpe svaśaktiparāśaktikhyāpanam, vitaṇḍāyāṃ parāśaktimātraprakhyāpanaṃ ca phalāni vivakṣitāni /<BR>
tāni ca na kathāmātrasādhyānīti viśeṣata evoddeśaḥ /<BR>
tatra yaugikaṃ kathāśabdamupādāyānavasaradusthatayā bhāṣyam ākṣipya vārttikena samādhatte---tadayuktamityādinā /<BR>
nāyaṃ kathāśabdo yogamātrānurodhī, api tu satyeva tasmin rūḍhiniyata iti /<BR>
anavasaradoṣaṃ pariharannāha---api tviti /<BR>
nanu pūrvapakṣottarapakṣabalābalanirūpaṇaṃ vicāraḥ, sa ca na kathāyā āśrayaḥ kiṃ tu viṣaya ityata āha---vicāraviṣayeti /<BR>
prauḍhagauḍanaiyāyikamate catasraḥ kathāḥ /<BR>
sa pratipakṣasthāpanāhīno vitaṇḍā /<BR>
ityatra jalpavad vādasyāpi parāmarśāt /<BR>
puruṣābhiprāyānurodhena caturthodāharaṇasyāpyupapatteriti sānātaniḥ /<BR>
eka evāyaṃ kathāmārga iti bāhyāḥ /<BR>
te dve api tisra eveti niyamayatā nirākṛte /<BR>
tattvabubhutsukathā ca vitaṇḍā ceti vyāhatam /<BR>
na hi prathamasādhananivṛttāveva tattvanirṇayaḥ, niḥsādhanasya tasyānupapatteḥ /<BR>
nāpi pratipakṣasādhanamanivartya prathamasya sādhanatvāvasthitiḥ, śaṅkitapratipakṣatvāt /<BR>
yadi tu pratipakṣasādhanamanirūpyaiva vijigīṣuvitaṇḍāvat tāvataiva vādinau kṛtinau, na tarhi tattvabubhūtsū /<BR>
evaṃ ca yadi vijigīṣuḥ, kathamapratibhādyanudbhāvanam /<BR>
na ca vijayatattvanirṇayābhyāṃ phalāntaramavaśiṣyate kathāyāḥ, yadarthaṃ vādavitaṇḍā /<BR>
anutpannasya hi tattvanirṇayasyotpādanam, utpannasya pālanam, pālitasya ca viniyogaḥ /<BR>
sa ca svayamabhyāsaḥ, kāruṇikatayā paravyutpādanam /<BR>
etacca sarvaṃ kathātrayaparyavasitam, nāpyekakathānirvāhyamiti //<BR>
nanvetāvatāpi na sāmānyalakṣaṇaṃ vibhāvitamityata āha---tathā ceti /<BR>
nānāpravaktṛkā mithaḥ karmatayā yuddhavadāliṅganavacca /<BR>
etena vākyasaṃdṛbdhirmahāvākyamuktaṃ syāt, mithaḥ karmatayā sākāṅkṣatvāt, vijayādyanekaprayojanavattvācceti /<BR>
vaktrośca praśabdena prakarṣo darśitaḥ /<BR>
sa ca kathārūpamahāvākyanirvāhakatvam /<BR>
tathā ca svasthaḥ sarvañjanapratyayānapalāpī matamātrāvalambī avahito 'kalahakāraśceti kathādhikāriṇo darśitāḥ /<BR>
viparyayeṇa heyā iti /<BR>
vasatīti niruktibhaṅgabhayādāha---arthābhidhāneti vādeti /<BR>
anadhikāriṇo hātumiti bhāvaḥ /<BR>
te 'pi prakṛtoktiko 'vipralambhako yathākālasphūrtikaḥ anākṣepako yuktisiddhasaṃpratyayī ceti pañca vāde upādeyāḥ viparyayeṇa heyāḥ /<BR>
evaṃ bhūtāśca viṣyādaya eva prāyeṇeti ta evoktāḥ /<BR>
evaṃ ca sati heyān vihāya yo yathābhūtaḥ sa tathābhūtena vaktumarhati /<BR>
tathā sati kathā mahāvākyasiddhau phalasiddheḥ /<BR>
na hi yuyutsuriraṃsū pratipadya ciraṃ asiddhaṃ saṃbhūya samīhitaṃ sādhayataḥ /<BR>
yathoddeśamiti /<BR>
tattvapratipattihetutvād vādasyādāvuddeśaḥ //<BR>
vārttikamupaveśayituṃ pīṭhamāracayati---tadanavasāyāditi /<BR>
evamiti /<BR>
atideśārthamāha---na vicāramiti /<BR>
śrutivyavacchedyatayā vitaṇḍāṃ tāvad vyavacchinattiyadyapīti /<BR>
tātparyavyavacchedyatayā idānīṃ jalpaṃ vyavacchinatti---yadyapi ceti /<BR>
pramāṇamūlaiḥ pramāṇamūlābhimatairniyameneti śeṣaḥ /<BR>
nābhiprāyaniyamaḥ śrūyata ityata āha---yathā caitaditi /<BR>
sādhane ca tarkasya pramāṇāpekṣā, upālambhe tu kevalo 'pi samarthaḥ, pratitarkapratihatasyāsādhanatvāt /<BR>
āgāminaṃ bhāvasādhanatvasvīkāramiva dṛṣṭvā prāha---ubhayatheti /<BR>
tadgatākṣepastu uddeśa eva pramāṇatarkaśabdasya sādhanopālambhaśabdavat svavācakalakṣaṇayā vā, śabdāvāntaravyāpāratayā vā śabdapratipāditatayā vā samarthitaprāyaḥ /<BR>
tataḥ siddhavadāha---yada tviti /<BR>
aparādhapratipādanaṃ hyupālambhaḥ /<BR>
na ca acetano 'parādhyati, nāpi pratipādyate, kiṃ puruṣaḥ /<BR>
tadidamuktam---puruṣadharmopālambheti /<BR>
karmakaraṇayorhi pradhānavyāpāraḥ, phalamekameva /<BR>
taddvārā ca viṣayaḥ /<BR>
prakṛte karmakaraṇayorapi karmaiva /<BR>
iyāṃstu viśeṣaḥ, yat karmatvadaśāyāṃ śabdāderanityatvaṃ dharmo karmakaraṇayorapi karmaiva /<BR>
iyāṃstu viśeṣaḥ, yat karmatvadaśāyāṃ śabdāderanityatvaṃ dharmo jijñāsitatayā, viṣayatvadaśāyāṃ tu vastutayetyāśayavān yathāśrutavārttikānurodhena vyācaṣṭe---dharmīti /<BR>
anyathā tu viṣayaḥ śaktiviṣayaḥ śakyaṃ kāryamiti yāvadityevamapi sugamametat /<BR>
atra hi jalpe nigrahasthānaviniyogādityādibhāṣye na hiṃsyāt sarvabhūtāni /<BR>
itivad vāde sarvanigrahasthānapratiṣedhe agnīṣomīyaṃ paśumālabheta itivat siddhāntāviruddha ityādiviśeṣavidhirityarthaḥ /<BR>
sphuṭaḥ pratīyate /<BR>
vārtikakārastu rāgataḥ sarvapañcanakhabhakṣaṇaprāptivat upālambhagrahaṇāt sarvanigrahasthānaprāptau pañca pañcanakhā bhakṣyāḥ itivat parisaṃkhyānārthamuttarapadārambha iti vyākhyātavān /<BR>
tadetadatikuśalatayā mithaḥ avirodhayannāha---jalpa iti /<BR>
tathāpi niyamārthe ityasaṃgatam /<BR>
pākṣikavyavacchedaphalo hi niyamaḥ /<BR>
na cātrāpratibhādi pākṣikam, upālambhapadena nirāśaṅkameva pratipāditatvāt ityata āha---niyamaḥ parisaṃkhyeti /<BR>
ayamarthaḥ, yadyapi vidhiratyantamaprāptau niyamaḥ pākṣike sati /<BR>
tatra cānyatra ca prāptau parisaṃkhyeti kīrtyate //<BR>
iti bhedo darśitaḥ, tathāpyalpīyānayamiti manyamānena parisaṃkhyāyāmapi niyamapadaṃ prayujyate, itaravyavacchedalakṣaṇasya phalasyāviśiṣṭatvāditi /<BR>
iha vāde caturdhā nigrahasthānagatiḥ /<BR>
kiñcidasaṃbhāvanīyameva yathā, hāniḥ sannyāso nirarthakamarthāntaramavijñātārthamapārthakamiti ṣaṭkam /<BR>
kiñcit saṃbhavadapyanudbhāvyameva yathā, pratijñāntaraṃ hetvantaramajñānamapratibhā vikṣepo matānujñā paryanuyojyopekṣaṇamiti saptakam /<BR>
kiñcit tūdbhāvyamātraṃ yathā, virodho 'prāptakālaṃ nyūnamadhikaṃ punaruktamayathānubhāṣaṇamapasiddhānta iti saptakam /<BR>
kiñcicca kathāvasānikaṃ yathā, hetvābhāso niranuyojyānuyogaśceti dvayamiti /<BR>
tatra hānyādīnāmaśaktisaṃguhanaprakāratvāt, tattvabubhutsutayā ca vāde tadabhāvāt teṣāmasaṃbhavaḥ /<BR>
saṃbhavatāmanudbhāvane hetumāha---na khalviti /<BR>
kathāmaparyavasāyayatāmapyudbhāvane hetumāha---adhikaṃ tviti /<BR>
tattvapratipatteḥ sākṣād vyāghāto viparītapratipattiryathā, hetvābhāsānudbhāvane niranuyojyānuyogānudbhāvane ca pāramparyavyāghāto vyāsaṅgādīnā tatsāmagrīpratirodhaḥ /<BR>
tatrādhikānudbhāvane prathamo yadi na syāt, tathāpi dvitīyaḥ syādeva /<BR>
tathā hi, virodhe yogyatāvirahaḥ /<BR>
aprāptakāle ākāṅkṣāvirahaḥ /<BR>
nyūne ākāṅkṣitāsamabhivyāhāraḥ /<BR>
sa cānāsaktiviśeṣaḥ /<BR>
adhike anākāṅkṣitasamabhivyāhāraḥ /<BR>
punarukte 'pyevam /<BR>
so 'pyākāṅkṣāvirahaviśeṣaḥ /<BR>
ayathānubhāṣaṇe uktāpratisandhānam /<BR>
apasiddhānte saṃmukhapramāṇabādhākrāntiriti ākāṅkṣāyogyatāsattimattayā pratisaṃhitaṃ pramāṇāntarāpratihataṃ ca vākyaṃ tattvapratipatteraṅgam, nānyathā /<BR>
tasmādetadarthamidamudbhāvyamiti //<BR>
tadetat sarvamabhiprāyaṃ niyamayataḥ sūtrakārasya saṃmataṃ sūtrādeva ca labhyate /<BR>
vārttikakṛtā tu nyūnādicatuṣṭayamudāharaṇārthaṃ darśitam, na tu niyamaḥ kṛta iti vyājena darśayati---tathā ceti /<BR>
nanu vyatisaṅgo vyatihāraḥ /<BR>
sa ca sādhanopalambhavānityetāvataivokte gamyate /<BR>
tataḥ pramāṇatarkagrahaṇamatiricyata ityata āha---pūrvasminniti /<BR>
tathāpyasmin pakṣe kimasya prayojanamityata āha---sādhanopālambhaviśeṣaṇāya ceti /<BR>
anuvidheyastheyasabhyapuruṣavatī janatā sabhetyucyate /<BR>
tatrānuvidheyasya yathāśakti yathāniyamaṃ saṃmānāsaṃmānavyañjakaṃ karma /<BR>
naitad vāde /<BR>
tatra hi tattvabubhutsutayā svayamavātattvajñaḥ tattvajñāninamupāsīta /<BR>
stheyānāṃ tu vādasthānakathāviśeṣavyavasthāpanaṃ pūrvottaravādasthāpanaṃ vivadamānayorguṇadoṣāvadhāraṇaṃ bhagnaprativādiprabodhanaṃ loke niṣpannakathāphalapratipādanaṃ ca karmāṇi /<BR>
etadarthaṃ ca tatra prāśnikopayogo yad vādinau kāraṇagraheṇa evaṃ kartumaśaktau /<BR>
na caivaṃ vāde /<BR>
tatra tayoreva vītarāgatayā śaktatvādityāśayavānāha---na vāde prāśnikānāmiti /<BR>
tat kiṃ parivarjanameva tatra teṣām? netyāha---daivāgatānāṃ tviti /<BR>
savādenaprāmādikakathābhāsaśaṅkāmapanetuṃ natūktakarmāṇi kārayitumiti bhāvaḥ //1 //<BR>
yathoktopapannaśchalajātinigrahasthānasādhanopālambho jalpaḥ //1 // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
ubhayasādhanavattvasādharmyād vādānantaraṃ jalpoddeśasiddhiḥ /<BR>
tatsiddhau satyāṃ saṃgatim āha---uddeśeti /<BR>
nanu jalpasyobhayasādhanavattvāsaṃbhavānna vitaṇḍāvyavacchedaḥ /<BR>
tathā hi yadi pūrvasādhanaṃ dūṣitam, nigṛhītastarhi vādī, jitaṃ dvitīyena /<BR>
nivṛttā kathā /<BR>
na dūṣitaṃ cet---uttarābhāsavacanena cāvacanena ca nigṛhītastarhi dvitīyo, jitaṃ prathamena, nivṛttā katheti nāsti dvitīyasādhanāvasara iti /<BR>
naitadevam /<BR>
yathā hi vāde svasādhanasthitau parasādhananivṛttau ca tattvanirṇayo na viparyaye, tathā jalpe 'pi svasādhanasthitau parasādhananivṛttau ca vijayo viparyaye bhaṅgaḥ /<BR>
ubhayasthitinivṛttyoḥ pariṣadeva vijayate /<BR>
tadayaṃ jalprapavṛttikramaḥ vādini sādhanamātraṃ prayujya saṃkṣepato vistarato vā ābhāsān uddhṛtya virate sati ucyamānagrāhyanigrahāprāptau ābhāsabahiruktagrāhyanigrahālābhe tadvacanārthamavagamyānūdya dūṣayitvā prativādīsvapakṣe sthāpanāṃ prayuñjīta /<BR>
aprayuñjānastu dūṣitaparapakṣo 'pi navijayī /<BR>
ślādhyastu syādātmānamarakṣan paraghātīva vīraḥ /<BR>
tasminnapyevaṃ virate sati anuktocyamānagrāhyanigrahālābhe tadvavacanamavagamyānūdya dūṣaṇāṅgaṃ prati dūṣyābhāsabahiruktagrāhyanigrahālābheda prathamavādī sthāpanāṃśaṃ dūṣayet /<BR>
adūṣayaṃsatu rakṣitasvapakṣo 'pi na vijayī /<BR>
ślādhyastu syāt vañcitaparaprahāra iva tamapraharamāṇaḥ /<BR>
anuktocyamānagrāhyābhāsabahiruktagrāhyanigrahalābhe tu tāvataiva kathāviratirna sādhanavicārāvakārśaḥ /<BR>
śarasandhānasamaya eva yo mūrcchitaḥ tadvāṇavāraṇatatpraharaṇānuṣṭhānavad viphalatvāt /<BR>
tatrānuktagrāhyamapratibhādi /<BR>
ucyamānagrāhyamaprāptakālādi /<BR>
ābhāsabahiruktagrāhyaṃ pratijñāvirodhādi /<BR>
eṣvasatsu ābhāsacintā /<BR>
tataḥ punaḥ pratidūṣaṇoktau ābhāsabahiḥpratijñāhānyādi /<BR>
etacca pañcame prapañcanīyamiti //<BR>
yadyapi nigrahasthānapadenāviśeṣāt sarvaprāptau siddhāntāviruddhaḥ pañcāvayavopapanna iti padadvayātideśo mandaḥ, tathāpi gorbalīvardanyāyenāpi yathāśrutabhāṣyopapattau kṛtaṃ tadbhāṅgeneti manyamāno bhāṣyaṃ vārttikena samañjasayannāha---uktamātramityādi /<BR>
yadyapyaparādhasaṃgūhanārthaṃ pratijñāhānipratijñāntarapratijñāsaṃnyāsahetvantarārthāntaranirarthakāvijñātārthavikṣepāpasiddhāntānāmupādānaṃ saṃbhavati, tathāpi na sarvanigrahopādānasaṃbhavaḥ /<BR>
api ca pramādaskhalite 'pi chalādibhireva pratyavasthātumucitam, nigrahasthānāpekṣayā teṣāmanudbhaṭāparādhatvāt /<BR>
tasmādudbhāvyatayaivāmīṣāṃ sarveṣāmavatāraḥ /<BR>
tathā ca nāyuktatvamityabhiprāyavānāha---tat kimiti /<BR>
sādhusādhanopādāne ca vādinā kṛta ityupalakṣaṇam /<BR>
pareṇa sādhusādhanopādāne ca kṛta ityapi draṣṭavyam /<BR>
nanu bhāṣyaṃ dūṣayitvā kimadhikamamihitam? tenāpi tattvarakṣaṇārthatvapratipādanādityata āha---tadanena prakāreṇeti /<BR>
prakāre bhāṣyam asaṃgatam, na tu prayojane /<BR>
tatastadapyevameva neyamiti /<BR>
chalādivyutpādanaṃ prayojyatayeti śeṣaḥ  //2 //<BR>
sa pratipakṣasthāpanāhīno vitaṇḍā  //3 // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
nanu vitaṇḍāyāḥ pratipakṣasthāpanāhīnatvamasaṃgatam, ekasādhanatāyāṃ puruṣaśakterapyanirūpaṇāt /<BR>
tathātve vā kṛtaṃ jalpena prayāsabahulena, antataḥ satpratipakṣatayāpi dvitīyasādhanapraveśāt /<BR>
naitadevam, puruṣaśaktinirūpaṇāviśeṣe 'pi jalpe pratyavekṣāparāghātobhayagocaraśaktinirūpaṇāt, kṛtavidyakṣatriyadvayayuddhavat /<BR>
vitaṇḍāyāṃ tu daśarathadaśānanatanayatamasivamīyuddhavat, kākolūkayuddhavad vā /<BR>
ekasya svapratyavekṣāśaktiraparasya parāghātanaipuṇaṃ nirūpyate /<BR>
kathamayaṃ viśeṣa iti cet? vādinorabhiprāyavaśādanuvidheyastheyānurodhāt veti na kiñcidetat dvitīyasādhanapraveśasatu dūṣaṇatayā na pratiṣidhyate /<BR>
api tu sthāpanātvena /<BR>
na cāyaṃ niyamaḥ, asiddhatvādudbhāvanenāpi kathāparyavasānāditi, samākhyānirvacanasāmarthyāt eva gamyata iti /<BR>
na caivamastviti vācyam, jalpe 'pi parapakṣāghātasya gatatvenātivyāpakatvāt /<BR>
mātragrahaṇāt tu tannivṛttiriti cet---na, tena sādhanānivṛtteḥ /<BR>
tatra sādhanopālambhasamudāye dūṣaṇamātraṃ vitaṇḍetyevamapyupapatteriti  //3 //<BR>
//  iti kathālakṣaṇaprakaraṇam //<BR>
//  hetvābhāsalakṣaṇaprakaraṇam  // <BR>
<BR>
______________________________________________________________________<BR>
<BR>
<BR>
//  pariśuddhi //<BR>
evaṃ kathāprakaraṇaṃ samarthimatam /<BR>
tasyāśca śarīraṃ sādhanaṃ dūṣaṇaṃ ca /<BR>
tatra sādhanavādinā prathamatastadābhāsaparihāre dūṣaṇavādināpi saduttaraparigrahe yatnavatā bhavitavyam /<BR>
saduttarālābhe hi asaduttarāvatāra iti śikṣārthaṃ hetvābhāsāḥ prathamaṃ chalādibhya uddiṣṭā iti saiva saṃgatirihāpītyāha---uddeśeti /<BR>
atra triṣoḍaśyāṃ vyāpakāvyāpakabhedena yā dviṣoḍaśī sā asiddhaviśeṣaṇāsiddhaviśeṣyā samarthaviśeṣaṇā samarthaviśeṣyasandigdhaviśeṣaṇasandigdhaviśeṣyabhedena vivakṣitā dvānavataṃ śataṃ bhavatīti /<BR>
saivāsiddhisandehayorvādiprativādisaṃbandhādaṣṭāviṃśataṃ śataṃ bhavet /<BR>
saivānyatarāsiddhyā vyadhikaraṇasamarthasandigdhaviśeṣaṇaviśeṣyabhedāt dvāvanataṃ śatamaparaṃ syāt /<BR>
saivomayānyatarāśrayāsiddhaviśeṣaṇaviśeṣyasaṃbandhādaparamaṣṭāviṃśataṃ śataṃ bhavet /<BR>
saivāśrayāsiddhaviśeṣaṇāvyadhikaraṇāsamarthasandigdhaviśeṣaṇaviśeṣyasaṃbandhādaparaṃ dvānavataṃ śatam /<BR>
saiva sandigdhavyadhikaraṇāsamarthasandigdhaviśeṣaṇaviśeṣyasaṃbandhādaparaṃ dvānavataṃ śatam /<BR>
iyamevāśrayāsiddhiprakṣepeṇāparaṃ dvānavataṃ śatam /<BR>
saiva sandigdhatāṃ parityajyānyathāsiddhimupādāyāparaṃ dvānavataṃ śatam /<BR>
iyamevāśrayāsiddhiprakṣepeṇāparaṃ dvānavataṃ śantam /<BR>
saivānyathāsiddhiṃ vihāya viruddhatāmupādāyāparaṃ dvānavataṃ śatam /<BR>
atraiva punarāśrayāsiddhiṃ prakṣipyāparaṃ dvānavataṃ śatam iti /<BR>
so 'yamasiddhaviruddhānaikāntikānāṃ prapañcaḥ /<BR>
prakaraṇasamaṃ prapañcayituṃ vastugatiṃ tāvadāhetyāha---tanneti /<BR>
antata iti /<BR>
agṛhyamāṇaviśeṣadaśāyāmityarthaḥ /<BR>
kālātyayāpadiṣṭastūddeśa eva prapañcitaḥ iti //<BR>
atra cātītakālo mandatamaprayogaḥ, kālābhāvāt /<BR>
yasya hyavasaro nāsti, tasyārthakriyā prati vicārataḥ sattvaṃ nāstīti /<BR>
mandataraprayogastvasiddhaḥ, sati svakāle svayamevābhāvāt /<BR>
yastu svayameva nāsti, tasya deśakālāvasthāvirodhasāmarthānāṃ nāvakāśaḥ /<BR>
mandaprayogastu satpratipakṣaḥ, satoḥ kāladeśavattvayoravasthābhāvāt /<BR>
avasthābhāve 'virodhasāmarthyayoranavakāśāt /<BR>
sāvakāśaprayogastu viruddhaḥ, kāladeśāvasthāsu satīṣu virodhāt /<BR>
yastvevaṃ tasya kutaḥ sāmarthyam? prāyaḥprayogastu savyabhicāraḥ, kāladeśāvasthāvirodheṣu satsu sāmarthyamātrābhāvādityanena hetunā savyabhicārādikramoddeśaḥ /<BR>
yad vā sugrahaḥ savyabhicāraḥ, vicchedamātrasiddhau tatsiddheḥ, upadarśitaviparītagrahaṇe tatsiddhiḥ /<BR>
yatnagrāhyo vireddhaḥ /<BR>
atiyatnagrāhyaḥ prakaraṇasamaḥ, taditarasamastarūpasampannamanyadapanīya tatsiddheḥ /<BR>
durgraho 'siddhaḥ, asiddhāśrayo 'pi kaścit heturiti paramatanirākaraṇāvaṣṭambhena tatsiddheḥ /<BR>
durgrahataraḥ kālātyayāpadiṣṭaḥ, bādhakasyānanyathāsiddhyā prāmāṇyaṃ vyavasthāpya tatsiddheriti /<BR>
tadvivakṣayā kramaniyama iti  //4 // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
nanu vibhāgasūtre savyabhicāra ityuddiṣṭaṃ padamiha māṣyakāro lakṣaṇatvenaiva vyācaṣṭe /<BR>
evaṃ coddiṣṭaṃ na lakṣitam, lakṣitaṃ ca noddiṣṭamityata āha---atra ceti /<BR>
tathāpi lakṣaṇe vaktavye padaniruktiḥ kvopayujyate ityata āha---etaduktaṃ bhavatīti /<BR>
kiṃ tvekasminnante yo niyata iti anvayato vyatirekato vā sādhyenaiva sahacarito dṛṣṭa ityarthaḥ /<BR>
tadviparyayādanaikāntiko 'niyataḥ sādhyenaiva sahito na dṛṣṭaḥ /<BR>
ubhayapakṣagāmīti yāvaditi ubhayapakṣaprasañjaka ityarthaḥ /<BR>
etena sādhāraṇāsādhāraṇānupasaṃhāryāḥ saṃgṛhītā iti sphuṭam /<BR>
bodhābhāsaprasañjitāmativyāptimanena vyākhyānena vyudastāmāha---na caivaṃbhūtā /<BR>
etacca tatra tatra vakṣyate /<BR>
tadevamiti /<BR>
anaikāntikapadavat savyabhicārapadamapi vyākhyeyamityarthaḥ /<BR>
nanvetāvataiva sarvaṃ vyākhyātam, tat kimaparamavaśiṣyate yadarthaṃ sarvo 'yamityādi vārtikamityata āha---avagatam iti /<BR>
na nu anyatra prameyāditi asaṃgatam /<BR>
sādhyatadviparyayau hyantadvayam /<BR>
na ca tadasya nāsti /<BR>
athāyamarthaḥ, na tatrāyamanvayato vyatirekato vā niyata iti /<BR>
tathāpi nāyamevaivaṃbhūtaḥ, sarveṣāmevānaikāntikānāmevaṃrūpatvāt /<BR>
tadasyaiva varjanamanupapannam /<BR>
udāharaṇamātrārthatvānna doṣa ityapi na yuktam, nityaścānityaścetyādisaṃgrāhyakoṭāvanaikāntikasyāpradarśanādityata āha---prameyapadārthasya tviti /<BR>
tadayaṃ vārttikārthaḥ, kaścid dharmaḥ sarvasyaprameyatvādilakṣaṇaḥ, kaścit kasyacideva nityatvādilakṣaṇaḥ /<BR>
tatra sarvasya vā kasyacid vā yo dharmo hetutayopātta ubhāvantau sādhyadharmatadviparyayau āśritya prasajya pravartate dharmiṇi so 'naikāntika iti /<BR>
vyatirekyavyatirekitayā dharmadvaividhyapradarśanenānaikāntikasya viṣayavivecanaṃ sūcitam /<BR>
vyatirekiṇyeva hi dharme sādhye 'naikāntikaḥ saṃbhavatprayogo na tvavyatirekiṇi /<BR>
na nu paryudāsābhiprāyeṇaiva prāk vyākhyātam /<BR>
tat kathaṃ tatpratiṣedha ityata āha---paryudāsapakṣa iti /<BR>
tathāpi nābrāhmaṇa iti prasajyapratiṣedhodāharaṇam /<BR>
na hi goghaṭādāvabrāhmaṇa iti vaktāro bhavanti, api tu kṣatriyādāvityāha---na punarityādi subodham  //5 //<BR>
siddhāntamabhyupetya tadvirodhī viruddhaḥ  //6 // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
sūtre samānakartṛkatvābhāvāt ktvāpratyayānupapattyā śabdadoṣamāha---na khalviti /<BR>
arthadoṣamāha---na ca pakṣa iti /<BR>
upalakṣaṇa caitat /<BR>
etasmin sati virodhāpasiddhāntau nigrahasthāne niravakāśe /<BR>
tayoḥ satorayaṃ vā mīmāṃsakābhimato viśeṣavirodho 'pi viruddha syādityapi /<BR>
abhyupagameti /<BR>
siddhāntaśabdenātra pakṣo vivakṣito 'to na prakṛtahānaṃ nāpyapasiddhāntavaiyarthyamityarthaḥ /<BR>
viśeṣaviruddhaprasaṅganivārayati---viśeṣeti /<BR>
abhyupetya ityanena pratijñāyeti vivakṣitam, na tvabhipretyeti /<BR>
na ca viśeṣaḥ pratijñāyate 'pi tu abhipreyate na ca tathābhūtena virodhopalambhasaṃbhavo 'siddhidaśāyāmanupambhena siddhidaśāyāṃ sahopalambhenānavasaraparāhatatvāt /<BR>
evaṃbhūtasyābhiprāyagocaratvamapi kathamityapi na yuktam, svārthānumānasamaye prakṛtopapādakatayā tatsiddheḥ anupapādakastu viśeṣo na sidhyati /<BR>
ata eva nābhiprāyagocaro 'pi /<BR>
tadāpi kathaṃ sarvathānupalabdhacaraḥ sidhyatītyapi na vācyam, ākāṅkṣādisaṃpattau padārthānāmivāpūrvārthapratipādane vyāptipakṣadharmatāmāhātmyasyāpahnotumaśakyatvāt /<BR>
tasmād yayoreva parasparadharmiparihāreṇa niyamavatoḥ sthitirūpalabhyate, tayoreva virodho nānyathetyarthaḥ /<BR>
anuktaśca saṃgṛhītaśceti vipratiṣiddhamityata āhar---idṛśaṃ vyākhyānamiti //<BR>
syādetat, virodhe hi heturna syāt sādhya vā /<BR>
ādye 'siddha eva /<BR>
dvitīye tu kālātyayāpadiṣṭaḥ /<BR>
kvedānīṃ viruddhaḥ? anyatarāniścaye 'pi sandigdhāsiddha ityāśakṅkyoktaṃ vārttikakṛtā yasmādamyupagataṃ bādhata iti /<BR>
nāsiddhaḥ, pakṣe niścitatvāt /<BR>
nāpi kālātītaḥ, pramāṇāntareṇa balavatā abādhanāt, kiṃ tvayameva sisādhayipitaṃ bādhata iti vārttikārthaḥ sugama eva /<BR>
dvitīyaṃ vārttikamabhyupagatena bādhyate iti /<BR>
tadapi yadyapi pratijñārthena tadbādhane 'siddhaḥ syāt, tathāpi virodhasyaiva yatrodbhaṭatvam, tatra tadullaṅghanena prayatnasādhyamasiddhatvaṃ nodbhāvyameva, daivatastatpratīkāre niranuyojyānuyogāpatteḥ, viruddhadvāreṇaivāsiddherapi vyavasthāpane tadudbhāvanasyāvaśyakatvācceti /<BR>
sugamam /<BR>
uttaravārttikānurodhena tu vyācaṣṭe---svarūpeṇa hetutvena vetyarthaḥ /<BR>
atrodāharaṇabhāṣyamityādi /<BR>
uktamityartha iti /<BR>
antaṣṭīkāyāṃ bhāṣyasyeti śeṣaḥ /<BR>
virodhanigrahasthānādetasyāmedamāśaṅkya yathā parihṛtaṃ vārttikakṛtā, tadanurodhena vyākhyātam /<BR>
pratijñāśritatvamiti /<BR>
virodhavaibhavena codāharaṇāni vārttike /<BR>
vastutastu svamate mānāntarasiddhasyārthasyānyathāvacanamapasiddhāntaḥ /<BR>
vākyāṃśayorekārthabhāvābhāvaviṣayatvena vyādhātī virodhaḥ /<BR>
viparyayavyāptatvena niścito viruddho hetvābhāsaḥ /<BR>
sa ca vidhisādhane svabhāvānupalabdhirvyāpakānupalabdhirvyāpakaviruddhopalabdhiriti trividhaḥ /<BR>
tadyathā dhūmavānayaṃ yogyasya satastadvattayā anupalabhyamānatvāt, niragnikatvāt, jalāśayatvāditi /<BR>
niṣedhasādhane 'pi svabhāvopalabdhirvyāpyopalabdhiriti dvividhaḥ /<BR>
tadyathā niragniko 'yam, tadvattayopalabhyamānatvāt, dhūmavattavāditi /<BR>
sarvaścāyaṃ viśeṣaṇadvārāpi pratisandheyaḥ /<BR>
yathā kṛṣṇāgururāruprabhavavahnimānayam, kaṭukāsurabhivipāṇḍuradhūmavattvāditi saṃkṣepaḥ    // 6 //<BR>
yasmātprakaraṇacintā sa nirṇayārthamapadiṣṭaḥ prakaraṇasamaḥ  // 7 // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
iha khalu hetvābhāsānāṃ tattyānusaṃhitānāṃ yathāsaṃkhyaṃ saṃśayo vivakṣitaviparītajñānaṃ jijñāsā ajñānaṃ vyāptibādhaśceti phalāni /<BR>
tatra phaladvārakaṃ prakaraṇasamalakṣaṇamupakramyateyasmādityādi /<BR>
tadetad bhāṣyamukhane vyācaṣṭe---prakaraṇeti /<BR>
yasmāt prakriyamāṇārthajijñāsāmātraṃ bhavati sa prakarasama iti saṃkṣepaḥ /<BR>
tathāhi, pakṣe samabalabādhakasahapravṛtterna tattvanirṇayaḥ, pratibalena pratiruddhatvāt /<BR>
nāpi tato 'nusandhānenāpi sahasā vyāptibādho 'nugṛhyamāṇaviśeṣatayā samabalatvāt /<BR>
nāpyajñānameva pakṣe vidyamānatayaikakoṭiprasañjakatvāt /<BR>
nāpi viparītajñānam, tenāvyāpteḥ /<BR>
nāpi sandehaḥ koṭidvayānupanāyakatvāt /<BR>
tasmādekāṃ koṭimupanayan samabalena pratiruddhaḥ kathamatra nirṇayo bhavatviti jijñāsāṃ janayan prakaraṇasama itarebhyo bhidyata iti /<BR>
tacca satpratipakṣatvaṃ siddhobhayahetukamasiddhobhayahetukaṃ siddhasādhyobhayahetukaṃ ca /<BR>
prathamamarūpadravyatvolabhyamānasparśādhiṣṭhānatvayoḥ /<BR>
tṛtīyaṃ śrāvaṇatvakṛtakatvayoḥ /<BR>
madhyamamihodāhariṣyate /<BR>
tadanurodhena vyācaṣṭe---sa khalviti /<BR>
yadyapi jijñāsāmātramatropayoti, tathāpi saṃśayānuvṛttinivṛttyoḥ jijñāsānuvṛttinivṛttī iti mattvoktam---tatra sandigdhe tadvā jijñāsate iti /<BR>
nanu yata eva jijñāsā kathaṃ tameva prekṣāvān tattvanirṇayāya prayokṣyata ityata āha---vicitrābhisandhitayeti /<BR>
pūrvasamayo duṣpratyayo jātu prayojyabuddhiriti hi sādhanottarābhāsaprayoge hetava ityarthaḥ /<BR>
nanvekaikapakṣaniyatatayā kathamubhayapakṣasāmyamanupalabdherityata āha---seyamiti /<BR>
nanu vyutpattimāśritya cet prakaraṇasamapadaṃ pravartate kṛtaṃ tarhi yasmādityādilakṣaṇāntareṇetyata āha---vyutpattīti /<BR>
athaitadeva pravṛttinimittaṃ kiṃ na syādityata āha---anyatheti /<BR>
atra bhāṣyakāreṇa savyabhicārāt prakaraṇasamaṃ bhedayatā tasya saṃśayahetutvamasya ca prakaraṇapravṛttihetutvamuktam /<BR>
tacca saṃmugdham, pakṣapratipakṣau prakaraṇam iti prāgvyākhyānāt, sūtravirodhācca /<BR>
na hi yasmāt prakaraṇamiti sūtramapi tu yasmāt prakaraṇacinteti /<BR>
ata āha---etaduktaṃ bhavatīti /<BR>
api tu satpratipakṣatayaiva hetvābhāsatvamiti /<BR>
jijñāsāmātrahetutayā nirṇayānutpādakatvāditi bhāvaḥ /<BR>
etena bhāṣye prakaraṇaśabdo jijñāsāpara ityuktam /<BR>
nanu nityadharmānupalabdhiḥ kādācitkī vivakṣitā, sadātanī vā? ādyā anaikāntikyeva, ākāśādāvapi kadācinnityadharmānupalabdheḥ /<BR>
dvitīyā tvasiddhaiva /<BR>
na hi nityadharmopalabdhyā śabde kadācidapi na bhavitavyam iti pramāṇamasti /<BR>
tathā cāsiddhatvaṃ vihāya kutaḥ prakaraṇasamatvamudbhāvayatītyata āha---na ca tattvānupalabdhiriti /<BR>
ayamarthaḥ, yasyaivaṃ viśeṣagrahaḥ, tasya tāvadasiddha evāyamityastu, yastūpalambhābhāvena sulabhāmanupalabdhiṃ matvā viśeṣamapratisandhāya pratibalena ca pratibandhamupanyasyati, taṃ prati kimayamābhāsatāṃ yātu na vā? na tāvanna yāti /<BR>
tathā sati sādhayet /<BR>
evaṃ ca tato 'gṛhītaviśeṣā dvitīyāpi sādhayedeva /<BR>
na caivam, na cānābhāsamasādhakamatiprasaṅgāt /<BR>
na ca tadānīṃ doṣāntaramatra parisphurati, anyatra pratibalena pratibandhāditi /<BR>
yatrāpi yugapadanekadoṣaparisphuraṇam, tatrāpi satpratipakṣatvam apyudbhāvya viramyate /<BR>
na hi yāvadasti tāvadudbhāvyam, anyatra saṃbhūya pratijñāyāṃ sarvatrodbhāvananiyamāditi /<BR>
yadyapi pratyakṣavat tattvānupalabdhirapi na kevalā, api tu samānadharmadarśanādisahitaiva saṃśayakāraṇam /<BR>
tathā ca codyacuñcorabhimatabhraṃsaḥ, tathāpi tamupekṣya svasiddhāntāvarodhena pariharati---na hyakāraṇānāmiti /<BR>
nanūbhayeti /<BR>
ekasmin pakṣe ubhayapadaṃ vihāyāparasmin vyāvṛttidvāreti padamadhyāhṛtya phakkikābodhaḥ, api tu tattvānupalabdhirevāsmaduktā prakaraṇasamodāharaṇamiti śeṣaḥ /<BR>
evaṃ jijñāsāhetutvābhāvāt prakaraṇasamalakṣaṇāyogitayā śarīrādanyatvaṃ na tadudāharaṇamityuktam /<BR>
idānīṃ saṃśayahetutayā anaikāntikalakṣaṇāyogāt /<BR>
tadudāharaṇamevedamityāśayavānāhetyāha---itaśceti /<BR>
kecit tu manyante, tattvānupalabdhireva paraṃ prakaraṇasamo hetvābhāsastannirākaraṇaṃ sūcayati---evamanyānyapīti /<BR>
nāgṛhyamāṇaviśeṣadaśāyāmanupalabdhyoranyayorvā dharmayoḥ kaścit viśeṣo gṛhyamāṇaviśeṣadaśāyāṃ tu yathānyasyānyatra hetvābhāse 'ntarbhāvaḥ tathānupalabdherapīti sāpi tyājyā /<BR>
na cānupalabdhyorātyantikamagṛhyamāṇaviśeṣatvam /<BR>
ubhayoḥ siddhatve vastuna ubhayānubhayātmakatvaprasaṅgāt /<BR>
ekasyāsiddhatve vā kathamagṛhyamāṇaviśeṣatvamātyantikamubhayorapi vāstavyāmasiddhau punarubhayānubhayātmakatvaprasaṅgāditi    // 7 //<BR>
sādhyāviśiṣṭaḥ sādhyatvātsādhyasamaḥ    // 7 // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
tasmāt sādhyatvādasiddhateti /<BR>
sādhyatayā asiddhatayā /<BR>
sādhyenāviśiṣṭaḥ sādhyāviśiṣṭaḥ /<BR>
sā cāsiddhatā kasyacidityādi sugamam /<BR>
tadevaṃ śiṣyapratipattilāghavāya vākyagauravam /<BR>
vastutastu asiddhaḥ sādhyasama ityetāvadeva lakṣaṇamuktam /<BR>
asiddha ityasyāpi pakṣadharmatayā na niścita ityarthaḥ /<BR>
parāmarśaviṣayaḥ pakṣadharmatā /<BR>
sā ca svasādhyena nirupādhisaṃbandhasya pakṣasaṃbandhaḥ /<BR>
tathāpi ca vyāptiniścayasahitena saṃbandhidvayaniścayena niścīyate /<BR>
vyāptiliṅgapakṣeṣu tvekatamāniścaye 'pi neti /<BR>
tatra pakṣāniścayādāśrayāsiddha /<BR>
liṅgasyaivāniścayāt svarūpāsiddhaḥ /<BR>
vyāpteraniścayādanyathāsiddhaḥ /<BR>
eteṣāṃ cāniścayaḥ sandehād vā, abhāvaniścayād veti na kaścit phalaṃ prati viśeṣaḥ /<BR>
etena vyomapadmāṃ sugandhi padmātvāt ityādayo 'pi saṃgṛhītā bhavanti /<BR>
anyathā yaḥ pakṣe 'sanniti lakṣaṇenaitallabhyate /<BR>
yathā hi, asati sapakṣe vipakṣe ca pratiṣedhaḥ kartu na śakyate, tathā pakṣe 'pīti /<BR>
satyā eveti satyenābhyupagatāyā ityarthaḥ /<BR>
tasyā nityatvābhāvāditi /<BR>
tadasiddhamiti cet---na, kadācidupalambhalakṣaṇenāpi anityatvena sādhyasiddheḥ teṣāṃ vyañjakavaicitrye 'pi vyaktyāśrayasaṃbandhināmupalambhamantareṇānupalambhaniyamāt /<BR>
upalambhe vā tattvānupapatte /<BR>
sadopalambhaprasaṅgācca /<BR>
tejasābhibhūtatvāt na tatheti cet---na, āśrayānabhibhave teṣāmanabhibhāvāt /<BR>
tadabhibhave tu teṣāmupalambhe tadupalambhaprasaṅgāt /<BR>
ata eva na bhābhāvasya tadvyañjakatvam /<BR>
tasmāt kadācidupalambha evāsyāḥ sāmānyāvirūpatāṃ pratikṣipatīti /<BR>
nāpi karmeti /<BR>
svāśrayaṃ prāgdeśād vibhajya deśāntaraṃ prāpayat karma tattāyāṃ vyavatiṣṭhate /<BR>
nāto 'nyathā, calanavyavahārasyānākasmikatvāt, anyanimittābhāvāt /<BR>
evaṃbhūtārthānvayavyatirekānuvidhānācca chāyāyāstvāśraya eva tāvannopalabhyate, prāgeva tasya viprayojanasaṃprayojane ityarthaḥ /<BR>
na guṇo dravyāsamavāyāditi /<BR>
dravyāsamavetaṃ hyadravyasamavetaṃ vā, asamavetameva vā syāt? ubhayathāpi guṇave vyāghātaḥ, sāmānyavataḥ svatantrasya dravyatvāpatteḥ /<BR>
niḥsāmānyasya guṇalakṣaṇavyāghātāt /<BR>
sāmānyavānaguṇaḥ ityādi hi tat /<BR>
guṇakarmaṇāṃ nirguṇatayā guṇasya tatra samavāyavirodhena tatsamavāye sāmānyarūpatvopapatterityarthaḥ /<BR>
dravyāsamavāyāditi /<BR>
hetuṃ sādhayati---na mana iti teṣāṃ viśeṣaguṇavirahāt sāmānyaguṇo 'yaṃ bhavet /<BR>
tathā cāśrayasahopalambhaniyame tadapratyakṣatāyāṃ niyamādapratyakṣatvaprasaṅga ityarthaḥ //<BR>
nāpyātmaguṇa iti /<BR>
iyaṃ hi bāhyakaraṇapratyakṣatā idantāsāmānādhikaraṇyena vyāptā /<BR>
tadātmaguṇatāmādāya nivartamānamanātmaguṇatāyāṃ viśrāmyatītyarthaḥ /<BR>
nāpi nabhonabhasvatoriti /<BR>
cākṣuṣato hi guṇānāṃ rūpidravyasamavāyena vyāptā /<BR>
tacca rūpitvaṃ gaganapavanābhyāṃ vyāvartamānaṃ cākṣuṣaguṇasaṃbandhamapi vyāvartayatītyarthaḥ /<BR>
nāpi tejasaḥ tadguṇatvaṃ hi pratītau tadavirodhitvena vyāptam, anyathā guṇinaḥ svaguṇapratītiparipanthitve guṇasya nityānupalambhaprasaṅgāt, sati samavāye upalambhavirodhāt, asati samavāye cāsattvāt /<BR>
taccāto nivartamānaṃ tadguṇatvamapi nivartayatītyarthaḥ /<BR>
tatsahacaritaguṇāntarānupalabdheśceti /<BR>
ayamarthaḥ, na tāvat chāyā tejaso rūpametadrūpasya śuklabhāsvaratvaniyamātṛ /<BR>
na cendranīlaprabhārūpavadāśrayovidhānāt /<BR>
tasmāt guṇāntaramevedaṃ tasyeti vācyam /<BR>
tathā ca cakṣuṣopalabhyamānaṃ na rūpamanantarbhāvyopalabdhuṃ śakyate, cakṣuṣastathaiva sāmarthyākalanāditi /<BR>
ata eveti /<BR>
ayamarthaḥ, cakṣurmātragrāhyatayā tāvacchāyā na guṇāntaratvena śaṅkāspadam, rūpaṃ tu saṃbhāvyeta /<BR>
taccopalabhyamānaṃ pāthasa upalabhya śaityadravatvādivyāptam, atādṛśastoyatvāyogāt /<BR>
pṛthivyāstu upalabhyagandhādivyāptam, atathābhūtasya pṛthivītvāyogāt /<BR>
tacca śaityagandhādisāhacaryamato nivartamānamanupalambhena tadguṇatāmapi nivartayatīti /<BR>
api ceti /<BR>
ataijasadravyarūpagrahaṇe hi bāhyālokavyāptasyaiva cakṣuṣaḥ sāmarthyamadhigatam /<BR>
na ca yatsahitasya yasya yatra sāmarthyaṃ tadrahitena tena tatkaraṇam /<BR>
tathā sati vahnirahitamapyārdramindhanaṃ dhūmaṃ vidadhyādityarthaḥ //<BR>
virodhakastvadhika ityāha---tasmistviti /<BR>
etena pārthivaṃ rūpamāropitaṃ tama iti nirastam, bāhyālokasahakārivirahe cakṣuṣastathārope 'pyasāmarthyāt tadeva hi dharmyantare vā samāropyeta pittapītimavat, tatraiva vā niyatadeśe 'vagamyamāne aniyatadeśatvamiti nedīyasyaṇīyasyapi mahattvavat /<BR>
ubhayathāpi tatprathamamantareṇānupapattirekatrāropyatvādanyatrāropaviṣayatvāt tasyaiva /<BR>
na cālokamantareṇa rūpagrahaṇe cakṣuṣaḥ sāmarthyamityuktam /<BR>
na cāropyāropaviṣayāprathane bhrāntisaṃbhavaḥ /<BR>
na cobhayoranyatarasminnavyāpṛtasyaivacakṣuṣo bhrāntijanakatvam, na cāyamacākṣuṣaḥ pratyayaḥ, tadanvayavyatirekayorananyathāsiddhatvāditi /<BR>
nāpi dravyamiti /<BR>
na pṛthivyagandhatvāt /<BR>
na jalamarasatvāt /<BR>
na tejaḥ anuṣṇatvāt /<BR>
na vāyurasparśatvāt /<BR>
nākāśamaśabdasamavāyikāraṇatvāt /<BR>
na dikkālo paratvāparatvāsamavāyikāraṇasaṃyogānādhāratvāt /<BR>
nātmā buddhyanādhāratvāt /<BR>
na mano jñānāsamavāyikāraṇasaṃyogānādhāratvādityarthaḥ /<BR>
nāpyanyaditi /<BR>
nedamadravyaṃ rūpidravyam, asmadādipratyakṣatvāt /<BR>
asmadādipratyakṣaṃ hīndriyeṇa vyāptam /<BR>
tacca niyataviṣayasāmarthyena vyāptam /<BR>
tacca vipakṣānnivartamānamindriyaṃ nivartayat pratyakṣatvamapi nivartayatītyarthaḥ /<BR>
asparśatvāditi /<BR>
nedamanekadravyaṃ dravyamasparśatvāt /<BR>
asparśatā hi dravyasyānārabhyatayā vyāptā /<BR>
sa ca niṣedhyādanekadravyānnivartamānā svavyāpyaṃ sparśarahitatvaṃ gṛhītvā tadviparīte viśrāmyatītyarthaḥ /<BR>
anārambhakatveneti /<BR>
avidyamānamārabhbhakaṃ yasya tat tathoktam /<BR>
tasya bhāvastatvattvamiti /<BR>
etenāśrayāsiddhiḥ parihṛtā //<BR>
yat tūktam, manasā dravyāntarānārambhe vaiyarthyamupādhiḥ, na punarasparśatvam, tat kiṃ vaiyarthyādanārambhakatvamunnīyate, anārambhakād vā vaiyarthyamiti? na tāvadādyaḥ, sarvotpattimatprayojanasyāsmadādibhiḥ piśitalocanairanākalanāt /<BR>
tasmād yadyārambhakasvabhāvatvaṃ manasastadā kadācidārambhe prayojanamapi kiñcid bhaviṣyatīti /<BR>
na cet tatsvabhāvakatvaṃ prayojanasahasreṇāpi nārambhaḥ /<BR>
svabhāvānuvidhāyīni hi prayojanāni /<BR>
na tu prayojanānuvidhāyinaḥ svabhāvāḥ /<BR>
pratyakṣabādhastu tadā syāt yadi tama evāpahnūyeta /<BR>
dravyatve pratyakṣasyājāgarukatvāt, nīlimaguṇaśālinaḥ pratīteḥ /<BR>
kathamevametaditi cetṛ---na, vastuto 'sya nīlatve 'cākṣuṣatvaprasaṅgāt /<BR>
ālokasahakāriṇa eva cakṣuṣaḥ tatra sāmarthyāvadhāraṇādityuktam /<BR>
śuklabhāsvaravirodhitāsāmyāt tu tathā vyavahāraḥ /<BR>
evaṃ tarhi raktādivyavahāro 'pi prasajyata iti cet---na, vyavahāre hi sati nimittānusmaraṇāt /<BR>
na tu nimittāmastītyeva vyavahāraḥ yathā śaṣayoḥ śavyavahāro gauḍānāṃ varṇatvanimittāviśeṣe 'pi na kādivyavahāraḥ /<BR>
adṛṣṭādisāmagrīviśeṣānniyamo nātrāpi daṇḍavāritaḥ iti /<BR>
tat kiṃ na kiñcidevac chāyetyata āha---tasmād bhābhāva evac chāyeti /<BR>
na ca vācyam, so 'pi kathamālokamantareṇa pratiyogismaraṇādhikaraṇagrahaṇavirahe vidhimukhena cākṣuṣo viṣaya iti /<BR>
yadgrahe hi yadapekṣaṃ cakṣustadabhāvagrahe 'pi tadapekṣameva /<BR>
evaṃ hi taditarasāmagrahīsākalyaṃ syāt /<BR>
tadihāpyālokābhāve tadālokāpekṣā syāt, yadyāloke 'pi tadapekṣā bhavet /<BR>
na caitadasti /<BR>
pratyuta virodha eva tasmin sati hi tadabhāva eva na syāt /<BR>
kiṃ tatsāpekṣeṇa cakṣuṣā gṛhyeta divā ca pratiyoginaḥ prabhāmaṇḍalasya grahe eva pradeśāntare tadgrahaṇamiti na kiñcidanupapannam /<BR>
anyadāpi na rātrimapratisandhāyāndhakāragrahaḥ /<BR>
rātrijñānaṃ ca na divasamapratisandhāya /<BR>
tathā hi nirastaitaddvīpavartiraviraśmijālaḥ kālaviśeṣo 'tra rātrirityucyate /<BR>
giridarīvivaravartinastu yadi yogino na timirālokinaḥ /<BR>
timiradarśinaścet---nūnaṃ smṛtālokā iti /<BR>
adhikaraṇam api dṛṣṭamanumitaṃ smṛtaṃ vā ihedānīmandhakāra iti pratyayāt /<BR>
vidhimukhastu pratyayo 'siddhaḥ /<BR>
na hi nāprayogamātreṇa vidhitvam, pralayavināśāvasthānādiṣu vyabhicārāt /<BR>
nārthāntarbhāvena vākyārthe padaprayogādadoṣa iti cet? ihāpi mātsaryamapanīya eṣaiva rītiranugamyatāmiti suṣṭhūpasaṃhṛtam---tasmād bhābhāva evac chāyeti /<BR>
deśāntaraprāptimattvaprayuktaṃ hi gatimattvam /<BR>
na tu deśāntaradarśanaprayuktam tacca prayojakamiha niścitavyāvṛtti /<BR>
tathā hi svātantrayeṇa deśāntaraprāptau vārakānuvidhānaniyamo na syāt /<BR>
prabhātulyatve tejaḥprabhāśrayeṣu ratnaviśeṣeṣuc chāyā divase na syāt /<BR>
chāyayaivābhibhave vā bahalatame tamasi teṣāmāloko na syāt /<BR>
ālokāntareṇaivābhibhave chāyāyā apyudbhāvo na syāditi //<BR>
saṃkalayati---seyamiti /<BR>
asiddhiḥ anirūpaṇam /<BR>
na caitāvateti /<BR>
vācyamiti śeṣaḥ /<BR>
kutaḥ? savyabhicāratvāditi /<BR>
ayamarthaḥ, yadyapi tatrāpi svābhāvikasaṃbandhavirahādastyeva hetutvāsiddhiḥ, na hyasti saṃbhavaḥ svabhāvapratibaddhaśca savyabhicārādiśceti /<BR>
tathāpi na tāvat svarūpata āśrayato vā tatrāsiddhirudbhāvayituṃ śakyate, tayorniścitatvāt /<BR>
nāpyupādhita upādhyapekṣayā vyabhicārāderlaghupratipattikatvāt, upādhestu taddvāraiva pratipatteḥ /<BR>
yadi ca tena dūṣayituṃ na śakyate taddvārāpyapādhirevodbhāvyeta /<BR>
na caitadasti /<BR>
vyabhicārādau hyudbhāvite sutarāṃ nivartate /<BR>
upādhau tu kadācid vipratipadyate, tasya durūhatvāditi /<BR>
astu tarhi savyabhicāravat aprayojako nāma ṣaṣṭho hetvābhāsaḥ, tasyāpyevaṃrūpaviśeṣaśālitvādityata āha---anyathāsiddhasya tviti /<BR>
bhavedevam, yadyaupādhikatvaṃ svābhāvikasaṃbandhavirahādanyatṛ /<BR>
na tvetadasti /<BR>
anaupādhikatvaṃ hi saṃbandhasya svābhāvikatvam /<BR>
aupādhikatvaṃ ca tadvarahaḥ /<BR>
tasmād viśeṣāntarābhāvāt, sādhyasamasamānalakṣaṇavattvācca tatraiva tasyāntarbhāva ityarthaḥ /<BR>
bhāṣye gatimattvāditi sandigdhaḥ /<BR>
vārttike satī chāyā gatimatī deśāntare darśanāditi viśeṣaṇadvārā āśrayāsiddhaḥ /<BR>
ayameva sattvaṃ vihāya niścitopādhisahavṛttiranyathāsiddhaḥ /<BR>
tadetāvanta evāsiddhabhedā iti bhramanirāsārthamudāharati---ta eta iti /<BR>
cākṣuṣatvāditi niścitāsiddhaḥ /<BR>
aśarīratvāditi dharmita evāśrayāsiddhaḥ /<BR>
maitratanayatvāditi saṃndigdhopādhisahavṛttiranyathāsiddhaḥ  // 8 //<BR>
kālātyayāpadiṣṭaḥ kālātītaḥ  // 9 // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
atra yathāśrutabhāṣyavārttikadarśanāt sarvamasamañjasamiti mattvā svavyākhyāṃ sthānāntarīyabhāṣyādyupanyāsena saṃvadannāha---atretyādinā /<BR>
anuṣṇa ityādinā pratiṣedhyavidheyadharmagrāhakapramāṇabādho darśitaḥ /<BR>
dharmigrāhakapramāṇabādhastu ghaṭo vyāpakaḥ sattvādākāśavaditi pratyakṣeṇa /<BR>
paramāṇuḥ sāvayavo mūrtatvād ghaṭavadityanumānena /<BR>
meruḥ pāṣāṇamayaḥ parvatatvād vindhyavadityāgamena /<BR>
hetugrāhakapramāṇabādhastu, jalānilāviṣṇau pṛthivīto viparītasparśavatvāt tejovaditi pratyakṣeṇa /<BR>
mano vibhujñānāsamavāyikāraṇasaṃyogādhāratvāt ātmavadityanumānena /<BR>
brāhmaṇasya rājasūyaṃ karma, svargasādhanatvāt agniṣṭomavadityāgamena /<BR>
evaṃ navavidho 'yamekavidhopamānabādhena saṃkṣepato daśavidha iti /<BR>
nanu bādho nāma nāvinābhāvabhaṅgādaparaḥ kaścit /<BR>
so 'pi na trairūpyapracyavādanya ityata āha---bādheti /<BR>
na hi bādham avyavasthāpyānaikāntikatvamapakṣadharmatvaṃ vāvatārayituṃ śakyam /<BR>
ato 'syāvaśyodbhāvyatayāvaśyābhyupagantavyaḥ, anyathā virodhamapi nābhyupagacchet /<BR>
virodhe hi hetorabhāve svarūpāsiddhiḥ /<BR>
sādhyābhāve 'pakṣadharmatā durnivārā /<BR>
atha virodhasyaiva prathamaṃ buddhāvupanipātāt tadudbhāvanamantareṇa pakṣadharmatvasyodbhāvayitumaśakyatvācca so 'vaśyābhyupagantavyaḥ /<BR>
tadetat samānamanyatrāpītyuktamityarthaḥ /<BR>
yadyevam, bhāṣyamidānīṃ kathamityata āha---evamiti /<BR>
atha yadyayamartho bhāṣyakārasya vivakṣitaḥ, kimiti naitadanurūpamudāharaṇamityata āha---atra ceti /<BR>
tathāpyaihikamudāharaṇamasaṅgatamityata āha---paramatenaiveti /<BR>
athaitadudāharaṇaṃ svamate pañcakoṭiṣu kvāntarbhaviṣyatītyata āha---sa punariti /<BR>
tat kimiti nodbhāvayāṃbabhūva evamityata āha---sthūlatayeti /<BR>
vārttikamidānīṃ kathamityata āha---yasyāpadiśyamānasyetyādi /<BR>
bhadantaṃ pratyekadeśinaḥ parīhāraḥ---samīkṛte 'bhidhānāditi /<BR>
tad vivṛṇoti---ayamartha iti  // 9 //<BR>
//  hetvābhāsalakṣaṇaprakaraṇam //<BR>
//  chalaprakaraṇam  // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
evaṃ yatnenodbhāvanīyapariharaṇīyahetvābhāsavaprakaraṇaṃ samarthitam /<BR>
atha sādhanavādī pramādī prativādī vā saduttarasamādhānayoraparisphūrtau tayorvijigīṣuḥ tadābhāsamapi brūyāditi tadābhāsavyutpādanāvasaraḥ /<BR>
tatrāpi jāteḥ svapakṣavyāghātāpādakatvena jaghanyatvāt chalasya tu tātparyato duṣṭatve 'pi vacanato 'duṣṭattvādasphūrtidaśāyāmapi tadeva prayoktavyam /<BR>
tasyāpyasphūrtau jātiriti viśeṣajñāpanārthaṃ jāteḥ pūrvaṃ chaloddeśaḥ /<BR>
saiva lakṣaṇe 'pi saṃgatiriti bhāṣyārthamāha---uddeśeti //<BR>
nanvativyāpakamidaṃ lakṣaṇam /<BR>
arthavaicitryopapattyā vacanavighātasya jātāvapi saṃbhavādityata āha---yathā vakturiti /<BR>
iha vāgvṛttiviparyāsena pratyavasthānaṃ na tu tatreti bheda ityarthaḥ /<BR>
nanu vibhāgo nodāhṛtaḥ tatkathaṃ vibhāge tūdāharaṇānīti bhāṣyamityata āha---vibhajyata iti  // 10  // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
yadyevaṃ kathaṃ vibhāgaśceti kṛtvā vibhāgasūtrameva paṭhatītyata āha---vibhajyate 'neneti /<BR>
uktipūrvakatvāt tātparyasya tadanusaṃdhānapūrvakatvādupacārasyoddeśakamaniyamaḥ /<BR>
tadanurodhācca lakṣaṇakramaniyamaḥ    // 1.1  // <BR>
<BR>
______________________________________________________________________<BR>
<BR>
<BR>
pariśuddhiḥ <BR>
abhidhāvṛttisaṃcāro yatrac chale tadvākchalamiti lakṣaṇārthaḥ, vācīti viṣayasaptamī, bhramaṃ nivārayati---vāci nimitta iti /<BR>
nanvetat sarvacchalasādhāraṇamityata āha---navakambala ityādi /<BR>
tadidaṃ vākchalamuttaradaśāyāṃ navavidham /<BR>
tadyathā bhūbhṛdayaṃ vīryaśālī mahāvayavattvādityatra dharmipadasaṃcāreṇa na nakhaprasūnāñcitakarapallavo 'yaṃ nityakarmakaratvādityatra sādhyapadasaṃcāreṇa /<BR>
atā garbhavatī raktavilocanatvādityatrobhayapadasañcāreṇa /<BR>
tadetat pratijñāśrayaṃ trayam /<BR>
āḍhyo 'yaṃ navakambalatvādityatrāsiddhatvodbhāvanena /<BR>
gajo 'yaṃ viṣāṇītvādityatra virodhodbhāvanena /<BR>
durāloko 'sau rājā tejomayatvādityatrānaikāntikatvodbhāvanena /<BR>
tadetat hetvāśrayaṃ trayam /<BR>
duvyaṃ vāyuḥ sāvayavatvāt ambaravadityatra sādhanavikalatvena /<BR>
asmadādidurāsadāḥ tārakā gaganecaratvāt pataṅgavadityatra sādhyavikalatvena /<BR>
paśureṣa viṣāṇitvād govadityatrobhayavikalatvena /<BR>
tadetad dṛṣṭantāśra trayam /<BR>
pratyuttaradaśāyāṃ tu pratipakṣasādhane navavidhameva /<BR>
anyatra tu yāvaddūṣaṇabhedam /<BR>
tad yathā, anyathāsiddho 'siddhaśceti vyāghātaḥ kathamapi siddhatvāt /<BR>
sādhyaviparyayavyāpto 'yamiti, guṇa evānyathā sādhyābhedaprasaṅgāt /<BR>
ambareṇānaikāntikamityasaṅgatam, tasyāpyanityatvāt /<BR>
nāyaṃ pakṣī kuto 'sya pakṣabādhasaṃbhāvanetyādi svayamūhyam /<BR>
asya pratyavasthānamityādi bhāṣyaṃ na pūrvasūtravyākhyānaṃ nottarasūtraparaṃ vetyata āha---tadetacchalamiti    // 1.2 //<BR>
sambhavator'thasyātisāmānyayogādasambhūtārthakalpanā sāmānyacchalam    // 1.3  // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
yatra tātparyasaṃkrāntistat sāmānyacchalamiti sūtrārthaḥ /<BR>
tacca kvacit saṃbhavavidhiviśeṣyeṣu /<BR>
yathā saṃbhavadvidyācaraṇasaṃpadayaṃ brāhmaṇatvāt /<BR>
anityaḥ śabdaḥ /<BR>
śataṃ dvijātayo bhojitā iti /<BR>
kvacit tu hetutvoddeśaviśeṣaṇeṣu yathā brāhmaṇādupajāto 'yaṃ brāhmaṇatvāt /<BR>
anityaṃ kāryaṃ dvijaśataṃ bhojitamiti /<BR>
tadetat sarvaṃ vivakṣitamāpnoti cātyeti cobhayasamānaṃ cetyatisāmānyamucyate /<BR>
etannimittakaṃ chalaṃ sāmānyacchalamiti /<BR>
bhāṣyānurodhāt viśeṣaniṣṭhaṃ vyācaṣṭe---saṃbhavata iti /<BR>
tatrādyamudāharaṇaṃ sphuṭameva /<BR>
dvitīyaṃ tu, anityaḥ śabdaḥ kṛtakatvādityukte dhaṭo 'pyanityaḥ tarhi kṛtakatvāt śabdaḥ syāt /<BR>
tṛtīyaṃ tu, śataṃ dvijātayo bhojitā ityukte śatasaṃkhyāvacchinnā api bhojitāḥ sanakādayo na dvijātaya iti /<BR>
caturthaṃ tu, brāhmaṇājjāto 'yaṃ brāhmaṇatvādityukte saṃbhāvanāviṣayo 'yamabhihito na heturiti /<BR>
pañcamaṃ tu, anityaṃ kāryamanityatvādityukte sādhyāviśiṣṭo heturiti /<BR>
ṣaṣṭhaṃ tu, dvijaśataṃ bhojitamityukte dvijā bhojitāḥ, na tu tadmatā śatasaṃkhyeti /<BR>
evaṃ pratyuttaradaśāyāmapyetat ṣaḍvidhameveti    // 1.3 //<BR>
dharmavikalpanirdeśer'thasadbhāvapratiṣedha upacāracchalam    // 1.4  // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
upacāravṛttivyatyayo yatra tadupacāracchalamiti lakṣaṇārthaḥ /<BR>
etadapyuttare najavidham /<BR>
tad yathā, ayaṃ māṇavakaḥ siṃhaḥ, ayaṃ siṃho rājñaḥ, ayaṃ puruṣasiṃho rājaśārdūlasyeti pratijñāmāritya trayam /<BR>
varṣāṣu nausaṃcāryeyaṃ bhūmirgaṅgātvāt, ghoṣāṇāṃ sukhavasatihetavaste deśā gaṅgātvāt, sa pradeśo dhanakāśādivano gaṅgātvāditi hetumāśrityatrayam /<BR>
ye dhvanihetavaste krośanti yathā mañcāḥ, ye krośanti te dhvanihetavo yathā mañcāḥ, ye krośanaprayojanavantaste krośanti yathā mañcāḥ, iti dṛṣṭāntamāśritya trayam /<BR>
pratyuttare tu pratisādhane tāvadeva /<BR>
anyatra tu yāvaddoṣabhedam /<BR>
tadyathā, aśarīratvāditi heturayamāśrayāsiddha ityukte naivam, hetvāśrayasyākāśasya siddhatvāt /<BR>
na ca heturasiddhatvādīnā dūṣyate api tu liṅgameva /<BR>
ato niranuyojyānuyogo bhavata ityādi dharmavikalpanirdeśaśabdenābhidhānadharmo dvedhābhidhīyata iti vārttikaikavākyatām āpādayituṃ bhūmiṃ racayitvā yathāśrutabhāṣyamupekṣya khaṇḍakhaṇḍaṃ vyācaṣṭe---śabdasyeti /<BR>
dyayapi neha sphuṭam tathāpyekatra vastusadbhāvaḥ pratiṣidhyate /<BR>
naiva kroṣṭāro mañcā iti parīkṣāvārttikamanāgatamavekṣyāha---vārttikamate tviti    // 1.4 //<BR>
vākchalamevopacāracchalaṃ tadaviśeṣāt    // 1.5 // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
saṃgatirhi dvedhā bhavavati, antarbhāvalakṣaṇā ānantaryalakṣaṇā ca /<BR>
tatra na tāvat pūrvā chalaparīkṣāsūtrāṇāṃ lakṣaṇasyādhyāyārthatvāt /<BR>
adhyāyānantarbhūtasya cāhnikaprakaraṇayoḥ antarbhāvāt, parīkṣātvena dvitīyādāvevāntarbhāvārhatvācca /<BR>
nāpyuttarā ṣoḍhāpyatra saṃbhāvyate, smārakābhāvena prasaṅgābhāvāt, tayā vinaiva prakṛtasiddheḥ, upodghātābhāvāt, jātinigrahasthānalakṣaṇāvarodhenāvasarābhāvāt, uttaraprabandhaṃ prati akāraṇatvena hetutvāyogāt, chalaparīkṣāyā uttaratrāvyavahāreṇānirvāhakatvāt, chalaparīkṣājātyādilakṣaṇasūtrāṇāṃ prakṛtopayogyekakāryāyogena tannibandhanāya api saṃgaterabhāvādityata āha---parīkṣāparvaṇa iti /<BR>
prāsaṅgikī saṃgatiḥ /<BR>
prasaṅgāśca parīkṣāparvasannidhānenopodvalita ityarthaḥ //<BR>
pṛthaksūtraṇāt sādharmyasahitāyā viśeṣānupalabdheśca saṃśaya /<BR>
parīkṣitaṃ satsu vivacitaṃ sugrahaṃ supariharaṃ chalaṃ bhaviṣyatīti parīkṣāprayojanaṃ sphuṭīkṛtya pūrvapakṣamāha---yathā hīti /<BR>
lakṣaṇābhedādekatvamityarthaḥ    // 1.5 //<BR>
na tadarthāntarabhāvāt    // 1.6  // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
na tadarthāntarabhāvāditi siddhāntasūtram /<BR>
tatra ca bhāṣyam---anyārthāntarakalpanā, anyor'thasadbhāvapratiṣedha iti /<BR>
tadetadaviśadam, arthāntarakalpanāyā ubhayatrāpi pūrvapakṣe darśitatvāt /<BR>
arthasadbhāvapratiṣedhastu yathākathañcit sarvasādhāraṇaḥ anyathā vacanavidhātatvalakṣaṇakṣateḥ /<BR>
paramārthatastu na kvacidapi /<BR>
vārttikaṃ tu ekatra dharmaḥ pratiṣidhyate 'nyatra dharmīti /<BR>
etaccāsiddham /<BR>
na hyatra mañcā eva dharmiṇaḥ pratiṣidhyante /<BR>
api tu kambaladharmasaṃkhyāvat mañcadharmaḥ /<BR>
krośanamihāpi pratiṣidhyata ityata āha---vidheyaṃ vastviti /<BR>
atraivottaraśaṅkāntaramapanayati---kiṃ tviti /<BR>
tadetatsamādhānaṃ prakṛtodāharaṇāpekṣaṃ draṣṭavyam /<BR>
sarvavyāpakaṃ tu mukhyopacāravṛttyanugatatvena anayorbhedakau niyatau dharmāviti    // 1.6 //<BR>
aviśeṣe vā kiñcitsādharmyādekacchalaprasaṅgaḥ  //17 // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
avi---ṅgaḥ  // 17 //<BR>
//  iti chalaprakaraṇam //<BR>
//  purūṣāśaktiliṅgadoṣasāmānyalakṣaṇaprakaraṇam // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
yadyapyasaduttaratayā jāteḥ chalaprakaraṇa evāntarbhāvo yuktaḥ, tathāpi pratijñāhānyādernigrahasthānasyāpi tathābhāvāt tāṃ saṃgatimupekṣyārthadūṣaṇatvābhiprāyeṇa prayogasya sāmyāduttaraprakaraṇa evāntarbhāvaḥ /<BR>
tatrāntarbhūtāyāśca jāteḥ pṛthakkaraṇe uddeśa eva prayojanamuktam, pratijñāhānyādyapekṣayā cānudbhaṭāparādhatayā paravyāmohanahetutvāt, parājayadaśāyāṃ prayoktavyatvajñāpanārthaṃ tasmāt prāguddeśaḥ /<BR>
saiva saṃgatirihāpītyāha---uddeśeti //<BR>
chalasya samyagdūṣaṇasya ca ityupalakṣaṇam, pratijñāhānyāderityapi draṣṭavyam /<BR>
na ca chale ityupalakṣaṇaṃ tathaiva, tathāpi samyagdūṣaṇasyāvyudāsaḥ, tasyāpi hetuto vaidharmyeṇa hetvābhāsasādharmyeṇa pratyavasthānarūpatvādityata āha---na ceti /<BR>
ayaṃ ca mātraśabdārtho jātīnāmavatāraṃ vāde pratiṣedhatā asaduttaratvakhyāpanenaiva sūtrakṛtā sūcitaḥ /<BR>
bhāṣye jātipada vyutpādanaprayojanaṃ darśayati---jalpe hīti //18 //<BR>
vapratipattirapratipattiśca nigrahasthānam  //19 // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
nigrahasthānenaiva samastakathāmudraṇādarthato 'sya paścādabhidhānam /<BR>
tat kimityatra saṃgatyanusaraṇenetyāśayavān sūtraṃ pratyāharati---vipra---namiti  // 19 //<BR>
yadyapi lokavyavahārakathāvyavahārayoḥ puruṣasyāparādha eva nigrahasthānam /<BR>
aparāddho hi nigrahaṃ śāstiṃ khalīkāraṃ prāpnoti /<BR>
anyatra loke śarīraviḍambanā /<BR>
kathāyāṃ tvaparādhamātrodbhāvānamātram /<BR>
anyatra vādinoḥ kāmacāraḥ /<BR>
aparādhaśca kathāyāṃ vipratipattyapratipattibhāgadvayaparyavasitaṃ tātkālikamatattvajñānameva /<BR>
tathāpi tasya svarūpeṇodbhāvayitum---aśakyatvāt, nirarthakāpārthakādisāmānādhikaraṇyānupapatteśca tadunnayanopāyopalakṣaṇatayā sūtraṃ vyākhyātam /<BR>
tena kathāyāṃ pravṛttayāṃ vādinoratattvajñānajñāpikā kriyā nigrahasthānamiti sūtrārthaḥ /<BR>
etacca pratijñāhānyādisāmānādhikaraṇyena prayuktanigrahasthānapadapadārthālocanayā /<BR>
svarūpeṇa śakyodbhāvanapratipādakavārttikadarśanācca sugamam, bhāṣye 'pyanantarameva sphuṭībhaviṣyati //<BR>
syādetat, na pratipattervirītatvādanyat kṛtsitatvamityata āha---sūkṣmeti /<BR>
kathamasau nigrahasthānamiti /<BR>
kathamasau svarūpato 'pratīyamānaiva sattāmātreṇa nigrahasthānaṃ bhaviṣyati? na hyapratītameva paradāradharṣaṇaṃ nigrahāya paryāptamityarthaḥ /<BR>
vipratipadyamāna iti /<BR>
yato vipratipadyamānaḥ prāptaparājayo bhavati, ataḥ parājayaprāptidvāreṇa unnetuṃ śakyate /<BR>
atha parājayaprāptireva kā ityata uktam---nigrahasthānaṃ pratijñāhānyādi khalu spaṣṭam parājayaprāptiriti bhāṣyaṃ sphuṭamityarthaḥ /<BR>
yadyapyadhike vipratipattyapratipattī saṃbhavatastadasaṃbhave nigrahasthānatvānupapatteḥ, tathāpi vipratipannavastugocaratvena na tu tatreti tadanigrahasthānatvabhramanivāraṇārthamasamāsakaraṇamityarthaḥ /<BR>
adhikaṃ nāmetyupalakṣaṇam, punaruktamapi draṣṭavyam /<BR>
dūṣyaṃ vā ityāgāmipakṣāpekṣayā vāśabdaḥ // 19  // <BR>
<BR>
______________________________________________________________________<BR>
<BR>
<BR>
//  pariśuddhiḥ //<BR>
yathoddeśamiti---yathoddeśakramaṃ bhavatu lakṣaṇam, na tu lakṣaṇakramānatikrameṇa parīkṣā bhaviṣyati, prathamata eva vyatikramādityata āha---yathālakṣaṇaṃ yathāsvarūpamityartha iti /<BR>
nanvevaṃ sati prathamadvitīyasūtre tātparyāntareṇāvaṣṭabdhatvānna trividhaśāstrapravṛttyantarbhāvinī /<BR>
ārthyā vṛttyā prathamasūtrasya uddeśāntarbhāve 'pi dvitīyasūtramalagnakam asaṃgatikatvādityata āha---tasmāditi /<BR>
aupodghātikyā saṃgatyā prathamoddeśamaṅgatameva dvitoyasūtramarthāt /<BR>
śrutyā ca prayojanaparatayeti na prakaraṇāsaṃgatirityarthaḥ /<BR>
śeṣaṃ sūbodhamiti /<BR>
kīrttyata iti kīrtitam /<BR>
tathā ca yathāyogamabhisaṃbandha iti sukhabodhamityarthaḥ //<BR>
anabhyāsajñeyācchrutivivaragarbheṣu laghutaḥ sukhagrāhyānmandaiḥ kusumasukumārāt prathamataḥ /<BR>
manaḥ śrīmadvācaspativacanavinyāsavisarāt<BR>
trasatyadyāpyetanmuhuriva muhurnirvṛtamapi  // 20  //<BR>
<BR>
//  iti puruṣāśaktiliṅgadoṣasāmānyalakṣaṇaprakaraṇam  //<BR>
<BR>
//  ityaudayanatātparyapariśuddhau prathamādhyāyasya dvitīyāhnikam<BR>
samāptaḥ prathamādhyāyaḥ //<BR>
<BR>
<BR>
<BR>
</body></html>
