<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Udayana: Nyayakusumanjali, Stavaka 1</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>


Udayana: Nyayakusumanjali, Stavaka 1<BR>
<BR>
<BR>
Input by members of the Sansknet project<BR>
(www.sansknet.org)<BR>
<BR>
<BR>
This GRETIL version has been converted from a custom Devanagari encoding.<BR>
Consequently, word boundaries are not marked by spaces.<BR>
The text is not proof-read.<BR>
<BR>

<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
<BR>
nyāyakusumāñjaliḥ //<BR>
<BR>
<BR>
<BR>
prathamastabakaḥ  /<BR>
[ku.1.101] satpakṣaprasaraḥsatāṃ parimalaprodbodhabaddhotsavaḥ /<BR>
vimlāno na vimardane 'mṛtarasa(1)prasyandamādhvīkabhūḥ //<BR>
īśasyaiṣa niveśitaḥ padayuge bhṛṅgāyamāṇaṃ bhramat /<BR>
ceto me ramayatvavighnamanagho(ghaṃ)(2)(gha)nyāyaprasūnāñjaliḥ //1 //<BR>
svargāpavargayormārgamāmananti manīṣīṇaḥ /<BR>
yadupāstimasāvatra paramātmā nirūpyate //2 //<BR>
[ku.1.102] iha yadyapi yaṃ kamapi puruṣārthamarthayamānāḥ- śuddhabuddhasvabhāva ityaupaniṣadāḥ, ādividvān siddha iti kāpilāḥ, kleśakarmavipākā'śayairaparāmṛṣṭo nirmāṇakāyamadhiṣṭhāya sampradāyapradyota(3)(varta)ko 'nugrāhakaśceti pātañjalāḥ, lokavedaviruddhairapi nirlepaḥ svatantraśceti mahāpāśupatāḥ, śiva iti śaivāḥ, puruṣottama iti vaiṣṇavāḥ, pitāmaha iti paurāṇikāḥ, yajñapuruṣa iti yājñikāḥ, (4)sarvatra iti saugatāḥ, nivāraṇa iti digambarāḥ, upāsyatvena deśita (nodita) iti mīmāṃsakāḥ, lokavyavahārasiddha iti cārvākāḥ,(5) yāvaduktopapanna iti naiyāyikāḥ, kiṃ bahunā- kāravo 'pi yaṃ viśvakarmeti upāsate, tasminneva jātigotrapravaracaraṇakuladharmādivadāsaṃsāraṃ prasiddhānubhā(bha)ve bhagavati bhave sandeha eva kutaḥ? kiṃ nirūpaṇīyam?- [ku.1.103] tathāpi- nyāyacarceyamīśasya mananavyapadeśabhāk /<BR>
upāsanaiva kriyate śravaṇānantarāgatā //3 //<BR>
śruto hi bhagavān bahuśaḥ śrutismṛtītihāsapurāṇeṣvidānīṃ mantavyo bhavatiḥ, "śrotavyo mantavya" iti śruteḥ; "āgamenānumānena dhyānābhyāsarasena ca /<BR>
tridhā prakalpayan prajñāṃ labhate yogamuttam" //<BR>
iti smṛteśca /<BR>
[ku.1.104] tadiha saṅkṣepataḥ pañcatayī vipratipattiḥ- alaukikasya paralokasādhanasyābhāvāt ; anyathāpi paralokasādhanānuṣṭhānasambhavāt ; tadabhāvā'vedakapramāṇasadbhāvāt ; sattve 'pi tasyāpramāṇatvāt ; tatsādhakapramāṇābhāvācceti //<BR>
[ku.1.105] tatra na(6) prathamaḥ kalpaḥ- yataḥ- (7)sāpekṣatvādanāditvādvaicitryādviśvavṛttitaḥ /<BR>
pratyātmaniyamādbhukterasti heturalaukikaḥ //4 //<BR>
[ku.1.106] na hyayaṃ saṃsāraḥ (8) aneka(naika)vidha(vidho)dukhamayo nirapekṣo bhavitumarhati /<BR>
tadā hi- syādeva, na syādeva vā- na tu kadācit syāt  //<BR>
akasmādeva bhavatīti cenna- hetubhūtiniṣedho na svānupākhyavidhirna ca /<BR>
svabhāvavarṇanā naivamavadherniyatatvataḥ //5 //<BR>
[ku.1.107] hetuniṣedhe bhavanasyānapekṣatvena (9) sarvadā bhavanam, aviśeṣāt /<BR>
bhavanapratiṣedhe, prāgiva paścādapyabhavanam, aviśeṣāt /<BR>
utpatteḥ pūrvaṃ svayamasataḥ svotpattāvaprabhutvena svasmāditi pakṣānupapatteḥ /<BR>
paurvāparya(10) niyamaśca kāryakāraṇabhāvaḥ /<BR>
na caikaṃ pūrvamaparaṃ ca,tattvasya bhedādhiṣṭhānatvāt /<BR>
anupākhyasya hetutve prāgiti satvaprasaktau punaḥ sadātanatvāpatteḥ /<BR>
[ku.1.108] syādetat- na akasmāditi kāraṇaniṣedhamātraṃ vā bhavanapratiṣedho vā svātmahetukatvaṃ vā nirupākhyahetukatvaṃ vābhidhitsitam /<BR>
api tvanapekṣa eva kaścinniyatadeśa(11)svabhāvavanniyatakālasvabhāva iti brūmaḥ- (12)na, niravadhitve aniyatāvadhikatve vā kādācitkatvavyāghātāt /<BR>
na hyuttarakālasiddhitvamātraṃ kādācitkatm; kiṃ tu prāgasatve sati /<BR>
sāvadhītve tu sa eva prācyo heturityucyate /<BR>
[ku.1.109] astu prāgabhāva evāvadhiriti cenna, anyeṣāmapi tatkāle satvāt anyathā tasyaiva nirūpaṇānupapatteḥ /<BR>
tathā ca na tadekāvadhitvamaviśeṣāt /<BR>
itaranirapekṣasya prāgabhāvasyāvadhitve prāgapi tadavadheḥ(13) kāryasya sattvaprasaṅgāt /<BR>
[ku.1.110] santu ye kecidavadhayaḥ, na tu te 'pekṣyanta iti svabhāvārtha iti cet-"nāpekṣyanta" iti kor'thaḥ? kiṃ na niyatāḥ, āhosvinniyatā apyanupakārakāḥ? prathame dhūmo dahanavat gardabhamapyavadhīkuryāt, niyāmakābhāvāt /<BR>
dvitīye tu kimupakārāntareṇa, niyamasyaivāpekṣārthatvāt, tasyaiva ca kāraṇātmatvāt, īdṛśasya ca svabhāvavādasyeṣṭatvāt /<BR>
[ku.1.111] ṭhanityasvabhāvaniyamavadetat /<BR>
na hyākāśasya tattvamākasmikamiti sarvasya kiṃ na syāditi vaktumucitam" iti cenna, sarvasya bhavataḥ svabhāvatvānupapatteḥ /<BR>
na hyekamanekasvabhāvaṃ (vo)(14)nāma, vyāghātāt /<BR>
nanvevamihāpi sarvadā bhavataḥ kādācitkatvasvabhāvavyāghāta iti tulyaḥ parihāraḥ- na tulyaḥ- niravadhitve aniyatāvadhitve vā kādācitkatvavyāghātāt niyatāvadhitve hetuvādābhyupagamāt /<BR>
[ku.1.112] syādetat- uttarasya pūrvaḥ, pūrvasyottaro madhyamasyobhayamavadhirastu; darśanasya durapahnavatvāt /<BR>
tvayāpyetadabhyupagantavyam /<BR>
na hi bhāvavadabhāve 'pyubhayāvadhitvamasti /<BR>
tadvadbhāveṣvapyanupalambhamānaikaikakoṭiṣu syāt- na syāt, anāditvāt /<BR>
[ku.1.113] pravāho nādimāneṣa na vijātyekaśaktimān /<BR>
tattve yatnavatā bhāvyamanvayavyatirekayoḥ //6 //<BR>
[ku.1.114] prāgabhāvo hyuttarakālāvadhiranādiḥ, evaṃ bhāvo 'pi ghaṭādiḥ syāt /<BR>
anupalabhyamānaprākkoṭikaghaṭādiviṣayaṃ nedamaniṣṭamiti cenna- tāvanmātrāvadhisvabhāvatve tadaharvat pūrvedyurapi tamavadhīkṛtya taduttarasya satvaprasaṅgāt; apekṣaṇīyāntarābhavāt /<BR>
evaṃ pūrvapūrvamapi /<BR>
bhāve, tadeva sadātanatvāt /<BR>
tadaharevānena bhavitavyamiti asya svabhāva iti cenna-tasyāpyahnaḥ pūrvanyāyena pūrvamapi satvaprasaṅgāt /<BR>
tasmāttasyāpi tatpūrvakatvaṃ, evaṃ tatpūrvasyāpītyanāditvameva jyāyaḥ /<BR>
na tvapūrvānutpādeḥ kasyacidapūrvasya sambhava iti /<BR>
[ku.1.115] tathāpi vyaktyapekṣayā niyamo 'stu, na jātyapekṣayeti cenna, niyatajātīyasvabhāvatāvyāghātāt /<BR>
(15) yadi hi yataḥ kutaścidbhavanneva tajjātīyasvabhāvaḥsyāt, sarvasya sarvajātīyatvamekajātīyatvaṃ vā syāt /<BR>
evaṃ (yadi) tajjātīyena yataḥ kutaścidbhavitavyamiti asya svabhāvaḥ, tada'pi sarvasmātsarvajātīyamekajātīyaṃ vā syāt /<BR>
[ku.1.116] kathaṃ tarhi tṛṇāraṇimaṇibhyo bhavannāśuśukṣaṇirekajātīyaḥ? (16) ekaśaktimatvāditi cenna; yadi hi vijātīyeṣvapyekajātīya(17)kāryakaraṇaśaktiḥ samaveyāt, na kāryātkāraṇaviśeṣaḥ kvāpyanumīyeta; kāraṇavyāvṛtyā ca na tajjātīyasyaiva kāryasya vyāvṛttiravasīyeta /<BR>
tadabhāve 'pi tajjātīyaśaktimato 'nyasmādapi tadutpattisambhavāt /<BR>
yāvaddarśanaṃ vyavasthā bhaviṣyatīti cenna, nimittasyādarśanāt, dṛṣṭasya cānimittatvāt /<BR>
etena (18) sūkṣmajātīyā(sūkṣmādekajātīyatvā)diti nirastam, avahnerapi tatsaukṣmyāt dhūmotpattyāpatteḥ /<BR>
[ku.1.117] kāryajātibhedābhedayoḥ samavāyibhedābhedāveva tantram, na nimittāsamavāyinī iti cenna; tayorakāraṇatvaprasaṅgāt /<BR>
na hi sati bhāvamātraṃ tat; kiṃ tu satyeva bhāvaḥ /<BR>
na ca jātiniyame samavāyikāraṇamātraṃ nibandhanam, api tu sāmagrī /<BR>
anyathā dravyaguṇakarmaṇāmekopādānakatve vijātīyatvaṃ (19)na syāt /<BR>
na ca kāryadravyasyaiṣā rītiriti yuktam; ārabdhadugdhairevāvayavairdadhyārambhadarśanāt /<BR>
[ku.1.118] etenāpohavāde niyamo nirastaḥ;"kāryakāraṇabhāvadve"(20)tyādiviplavaprasaṅgāt /<BR>
tasmānniyatajātīyatāsvabhāva(21)bhaṅgena vyaktyapekṣayaiva niyama iti- [ku.1.119] (22)na; phūtkāreṇa tṛṇādereva, nirmanthanenāraṇereva pratiphalitataraṇikiraṇairmaṇereveti prakāraniyamavat tenaiva vyajyamānasya kāryajātibhedasya bhāvāt /<BR>
dṛśyate ca pāvakatvāviśeṣe 'pi pradīpaḥ prāsādodaravyāpakamālokamārabhate; na tathā jvālājālajaṭilo 'pi dārudahanaḥ , na tarāñcakārīṣaḥ /<BR>
yastu taṃ nākalayet, sa kāryasāmānyena kāraṇamātramanuminuyāditi kimanupannam /<BR>
[ku.1.120] evaṃ tarhi dhūmādāvapi kaścidanupalakṣaṇīyo viśeṣaḥ syāt, yasya dahanāpekṣeti, na dhūmādisāmānyādvahnisāmānyādisiddhiḥ /<BR>
etena vyatireko vyākhyātaḥ /<BR>
tathā ca kāryānupalabdhiliṅgabhaṅge svabhāvasyāpyasiddher(23)gatamanumāneneti cet-(24)na /<BR>
pratyakṣānupalambhagocaro jātibhedo na kāryaprayojaka iti vadato bauddhasya śirasyeṣa prahāraḥ /<BR>
asmākaṃ tu yatsāmānyākrāntayoryayoranvayavyatirekavattā, tayostathaiva hetuhetumadbhāvaniścayaḥ /<BR>
tathā cāvāntaraviśeṣasadbhāve 'pi na no virodhaḥ /<BR>
[ku.1.121] kiṃ punastārṇādau dahanasāmānyasya prayojakam; tṛṇādīnāṃ viśeṣa eva niyatatvāditi cet-(25) na /<BR>
tejomātrotpattau pavano nimittam; avayavasaṃyogo 'samavāyī; tejo 'vayavāḥsamavāyinaḥ /<BR>
iyameva sāmagrī gurutvavaddravyasahitā piṇḍitasya /<BR>
iyameva tejogatamudbhūtasparśamapekṣya dahanaṃ, tatrāpi jalaṃ prāpya divyaṃ, pārthivaṃ prāpya bhaumam, ubhayaṃ prāpyodaryamārabhata iti svayamūhanīyam /<BR>
[ku.1.122] tathāpyekamekajātīyameva vā kiñcitkāraṇamastu kṛtaṃ vicitreṇa /<BR>
dṛśyate hyavilakṣaṇamapi vilakṣaṇānekakāryakāri /<BR>
yathā- pradīpa eka eva timirāpahārī vartivikārakārī rūpāntaravyavahārakārīti cenna- vaicitryāt kāryasya /<BR>
ekasya na kramaḥ kvāpi vaicitryaṃ ca samasya na /<BR>
śaktibhedo na cābhinnaḥ svabhāvo duratikramaḥ //7 //<BR>
[ku.1.123] na tāvadekasmādanapekṣādanekam, akramāt kramavatkāryānupapatteḥ /<BR>
kramavattāvatkārya(ka)kāraṇasvabhāvatvāttasya, tat tathā; yaugapadyavaditi cet- (26)ayamapi ca kṣaṇabhaṅge parihāro na tu sahakārivāde /<BR>
pūrvapūrvānapekṣāyāṃ kramasyaiva vyāhateḥ /<BR>
kramaniyame tvanapekṣānupapatteḥ /<BR>
[ku.1.124] nāpyanekamavicitram /<BR>
(27)yadi hyanyūnamanatiriktaṃ vā dahanakāraṇamadahanasyāpi hetuḥ, nāsāvadahano dahano vā syāt; ubhayātmako<BR>
 vā syāt /<BR>
na caivam /<BR>
śaktibhedādayamadoṣa iti cenna- dharmibhedābhedābhyāṃ tasyānupapatteḥ /<BR>
asaṅkīrṇobhayajananasvabhāvatvādayamadoṣa iti cenna- /<BR>
na hi svādhīnamasyādahanatvam; api tu tajjanakasvabhāvādhīnam /<BR>
tathā ca tadāyattatvāddahanasyāpi tattvaṃ kena vāraṇīyam /<BR>
na hi tasmin janayitavye nāsau tatsvabhāvaḥ /<BR>
tasmādvicitratvāt kāryasya kāraṇenāpi vicitreṇa bhavitavyam /<BR>
na ca tat svabhāvatastathā /<BR>
tataḥ sahakārivaicitryānupraveśaḥ /<BR>
na tu(ca)(28)kṣaṇo 'pi tadanapekṣastathā bhavitumarhatīti /<BR>
[ku.1.125] astu dṛṣṭameva sahakāricakram; kimapūrvakalpanayeti cenna- viśvavṛttitaḥ /<BR>
viphalā viśvavṛttirno na duḥkhaikaphalāpi vā /<BR>
dṛṣṭalābhaphalā nāpi vipralambho 'pi nedṛśaḥ //8  //<BR>
yad.i hi pūrvapūrvabhūtapariṇatiparamparāmātramevottarottaranibandhanam, na paralokārthī kaścidiṣṭāpūrtayoḥ pravarteta /<BR>
na hi niṣphale duḥkhaikaphale vā kaścideko 'pi prekṣāpūrvakārī ghaṭeta; prāgeva jagat /<BR>
[ku.1.126] lābhapūjākhyātyarthamiti cet- lābhādaya eva kinnibandhanāḥ? na hīyaṃ pravṛttiḥ svarūpata eva taddhetuḥ /<BR>
yato vānena labdhavyaṃ yovainaṃ pūjayiṣyati, sa kimartham? khyātyarthamanurāgārthaṃ ca /<BR>
jano dātari mānayitari ca rajyate /<BR>
"janānurāgaprabhavā hi sampadaḥ" /<BR>
iti cenna- nītinarmasaciveṣveva tadarthaṃ dānādivyavasthāpanāt /<BR>
traividyatapasvino dhūrtavakāḥ eveti cenna- teṣāṃ dṛṣṭasampadaṃ pratyanupayogāt /<BR>
[ku.1.127] sukhārthaṃ tathā karotīti cenna- nāstikairapi tathā karaṇaprasaṅgāt, sambhogavat /<BR>
lokavyavahārasiddhatvādaphalamapi kriyate, vedavyavahārasiddhatvātsandhyopāsanavaditi cet- gurumatametat, na gurormatam /<BR>
tato nedamanavasara eva vaktumucitam /<BR>
[ku.1.128] vṛddhairvipralabdhatvādbālānāmiti cenna- vṛddhānāmapi pravṛtteḥ /<BR>
na ca vipralambhakāḥ svātmānamapi vipralabhante /<BR>
te 'pi vṛddhatarairityevamanādiriti cet- na tarhi vipralipsuḥ kaścidatra, yataḥ pratāraṇaśaṅkā syāt /<BR>
idaṃ prathama eva kaścidanuṣṭhāyāpi dhūrtaḥ parān anuṣṭhāpayatīti cet- kimasau sarvalokottara eva; yaḥ sarvasvadakṣiṇayā sarvabandhuparityāgena sarvasukhavimukho brahmacaryeṇa tapasā śraddhayā vā kevalaparavañcana(29)kutūhalī yāvajjīvamātmānamavasādayati /<BR>
kathaṃ cainamekaṃ prekṣā (30)pūrvakāriṇo 'pyanuvidadhyuḥ? kena vā cinhenāyamīdṛśastvayā lokottaraprajñena pratāraka iti nirṇītaḥ? na hyetāvato duḥkharāśeḥ pratāraṇasukhaṃ garīyaḥ /<BR>
(31)yataḥ pākhaṇḍābhimateṣvapyevaṃ dṛśyata iti cenna- hetudarśanādarśanābhyāṃ viśeṣāt /<BR>
anādau caivambhūte 'nuṣṭhāne pratāyamāne prakārāntaramāśrityāpi bahuvittavyayāyāsopadeśamātreṇa pratāraṇā syāt; (32)natvanuṣṭhānāgocareṇa karmaṇā /<BR>
anyathā pramāṇavirodhamantareṇa pākhaṇḍitvaprasiddhirapi na syāt /<BR>
[ku.1.129] astu dānādhyayanādireva vicitro heturjagadvaicitryasyeti cenna- kṣaṇikatvāt /<BR>
apekṣitasya kālāntarabhāvitvāt /<BR>
ciradhvastaṃ phalāyālaṃ na karmātiśayaṃ vinā /<BR>
(33)sambhogo nirviśeṣāṇāṃ na bhūtaiḥ saṃskṛtairapi //9  //<BR>
tasmādastyatiśayaḥ kaścit /<BR>
īdṛśānyevaitāni svahetubalā'yātāni, yena niyatabhogasādhanānīti cet- tadidamamīṣāmatīndriyaṃ rūpaṃ sahakāribhedo vā? na tāvat aindriyakasyātīndriyaṃ rūpam, vyāghātāt /<BR>
dvitīye tvapūrvasiddhiḥ /<BR>
[ku.1.130] siddhyatu bhūtadharma eva gurutvādivadatīndriyaḥ /<BR>
avaśyaṃ tvayāpyetadaṅgīkaraṇīyam /<BR>
kathamanyathā mantrādibhiḥ pritibandhaḥ /<BR>
tathā hi- karatalānalasaṃyogāt yādṛśādevadāho dṛṣṭaḥ, tādṛśādeva mantrādipratibandhe sati dāho na jāyate; asati tu jāyate /<BR>
tatra na dṛṣṭavaiguṇyamupalabhāmahe /<BR>
nāpi dṛṣṭasādguṇye 'dṛṣṭavaiguṇyaṃ sambhāvanīyam; tasyaitāvanmātrārthatvāt /<BR>
anyathā, karmaṇyapi vibhāgaḥ kadācinna jāyeta /<BR>
na ca pratibandhakābhāvaviśiṣṭā sāmagrī kāraṇam; abhāvasyākāraṇatvāt /<BR>
tuccho hyasau /<BR>
pratibandhakottambhakaprayogakāle ca tena vināpi kāryotpatteḥ /<BR>
prākpradhvaṃsādivikalpena cāniyatahetukatvāpātāt /<BR>
akiñcitkarasya pratibandhakatvāyogāt; kiñcitkaratve cātīndriyaśakteḥ svīkārāt /<BR>
mantrādiprayoge cetaretarābhāvasya sattve 'pi kāryānudayāt /<BR>
ato 'tīndrīyaṃ kiñciddāhānuguṇamanugrāhakamagnerunnīyate, yasyāpakurvatāṃ pratibandhakatvamupapadyate; yasminnavikale kāryaṃ jāyate (34)yasyaikajātīyatvādaniyatahetukatvaṃ nirasyata iti /<BR>
[ku.1.131] atrocyate- bhāvo yathātathābhāvaḥ kāraṇaṃ kāryavanmataḥ /<BR>
pratibandho visāmagrī taddhetuḥ pratibandhakaḥ //10  //<BR>
n.a hyabhāvasyākāraṇatve pramāṇamasti /<BR>
na hi vidhirūpeṇāsau tuccha iti svarūpeṇāpi tathā; niṣedharūpābhāve vidherapi(reva) tucchatvaprasaṅgāt /<BR>
kāraṇatvasya bhāvatvena vyāptatvāttannivṛttau tadapi nivartata iti<BR>
 cenna- parivartaprasaṅgāt /<BR>
anvayavyatirekānuvidhānasya ca kāraṇatvaniścayahetorbhāvavadabhāve 'pi tulyatvāt /<BR>
abhāvasyāvarjanīyatayāsannidhiḥ na tu hetutveneti cet- tulyam /<BR>
pratiyoginamutsārayatastasyānyaprayuktaḥsannidhiriti cet- tulyam /<BR>
bhāvasyābhāvotsāraṇaṃ svarūpameveti cet- abhāvasyāpi bhāvotsāraṇaṃ svarūpānnātiricyate /<BR>
tasmāt yathā "bhāvasyaiva bhāvo janaka" iti niyamo 'nupapannaḥ, tathā "bhāva eva janaka" ityapi /<BR>
ko hyanayorviśeṣaḥ /<BR>
[ku.1.132] pratibandhakottambhakaprayogakāle tu vyabhicārastadā syāt; yadi yādṛśe sati kāryānudayaḥ, tādṛśa eva sati utpādaḥ syāt /<BR>
na tvevam; tadāpi pratipakṣasyābhāvāt /<BR>
asatpratipakṣo hi (35)pratibandhakābhimato mantraḥ pratipakṣaḥ /<BR>
sa ca tādṛśo nāstyeva /<BR>
yastvasti, nāsau pratipakṣaḥ /<BR>
tathāpi viśeṣye satyeva viśeṣaṇamātrābhāvastatra; sa cottambhakamantra evetyanyaiva sāmagrīti cet- na, viśiṣṭasyāpyabhāvāt /<BR>
na hi daṇḍini sati adaṇḍānāmanyeṣāṃ nābhāvaḥ, kintu daṇḍābhāvasyaiva kevalasyeti yuktam /<BR>
yathā hi kevaladaṇḍasadbhāve, ubhayasadbhāve, dvayābhāve vā kevalapuruṣābhāvaḥ sarvatrāviśiṣṭaḥ, tathā kevalottambhakasadbhāve, pratibandhakottambhakasadbhāve, dvayābhāve vā kevapratibandhakābhāvo 'viśiṣṭa ityavadhāryatām /<BR>
athaivambhūtasāmagrītrayameva kiṃ neṣyate? kāryasya tadvyabhicārāt; jātibhedakalpanāyāṃ ca pramāṇābhāvāt; yathoktenaivopapatteḥ /<BR>
bhāve vā kāmamasāvastu; kā no hāniḥ /<BR>
[ku.1.133] prākpradhvaṃsavikalpo 'pi nāniyatahetukatvāpādakaḥ, yasmin sati kāryaṃ na jāyate, tasminnasatyeva jāyata iti, atra saṃsargābhāvasyaiva prayojakatvāt /<BR>
yastu saṃsargābhāvatādātmyaniṣedhayorviśeṣamanākalayannitaretarābhāvena pratyavatiṣṭhate, sa pratibodhanīyaḥ /<BR>
tathāpyabhāveṣu jāterabhāvāt kathaṃ trayāṇāmupagrahaḥ syāt; anupagṛhītānāṃ ca kathaṃ kāraṇatvāvadhāraṇamiti cet- mā bhūjjātiḥ /<BR>
na hi tadupagṛgītānāmeva vyavahārāṅgatvam /<BR>
sarvatropādhimadvyavahāravilopaprasaṅgāt /<BR>
[ku.1.134] ete(ane)na pratibandhake satyapi tajjātīyānyasyābhāvasambhavāt kāryotpādaprasaṅgaḥ, anutpāde vā tato 'pyadhikaṃ kiñcidapekṣaṇīyamastīti nirastam /<BR>
yathā hi "tajjātīye sati kāryaṃ jāyate, arthāt asati na jāyate" iti sthite tadbhāve 'pi tajjātīyāntarābhāvānna bhavitavyaṃ kāryeṇeti (36)na tathaitadapi; anukūlavat pratikūle 'pi sati tajjātīyāntarābhāvānāmakiñcitkaratvāditi /<BR>
[ku.1.135] yattu "akiñcitkarasye'ti- tadapyasat /<BR>
sāmagrīvaikalyaṃ pratibandhyapadārtho mukhyaḥ /<BR>
sa cātra mantrādireva /<BR>
na tvasau pratibandhakaḥ /<BR>
tataḥ kiṃ tasyākiñcitkaratvena? tatprayoktārastu pratibandhāraḥ, te ca kiñcitkarā eveti kimasamañjasam /<BR>
ye tu vyutpādayanti; "kāryānutpāda eva pratibandha" iti- taiḥ (37)"pratibandhamakurvanta eva pratibandhakāḥ" ityuktaṃ bhavati /<BR>
tathā hi- kāryasyānutpādaḥ prāgabhāvo vā syāt, tasya kālāntaraprāptirvā /<BR>
na pūrvaḥ, tasyānutpādyatvāt /<BR>
na dvitīyaḥ, kālasya svarūpato 'bhedāt /<BR>
tadupādhestu mantramantareṇāpi svakāraṇādhīnatvāt /<BR>
prāgabhāvāvacchedakakālopādhistadapekṣa iti cenna- mantrātpūrvamapi tasya bhāvāt /<BR>
tasmāt sāmagrītatkāryayoḥ paurvāparyaniyamāttadabhāvayorapi pūrvāparabhāva upacaryate; vastutastu tulyakālatvameveti nāyaṃ panthāḥ /<BR>
[ku.1.136] na cedevaṃ śaktisvīkāre 'pi kaḥ pratīkāraḥ ? tathā hi pratibandhakena śaktirvā vināśyate, taddharmo vā, dharmāntaro vā janyate, na janyate vā kimapīti pakṣāḥ /<BR>
tatrākiñcitkarasya pratibandhakatvānupapatteḥ viparītadharmāntarajanane, tadabhāve satyeva kāryamityabhāvasya kāraṇatvasvīkāraḥ, prāgabhāvādivikalpāvakāśaśca /<BR>
tadvināśe taddharmavināśe vā punaruttambhakena tajjanane 'niyatahetukatvam; pūrvaṃ svarūpotpādakāt idānīmuttambhakādutpatteḥ /<BR>
na ca samānaśaktikatayā tulyajātīyatvānnaivamiti sāmpratam; vijātīyeṣu samānaśaktiniṣedhāt /<BR>
na ca pratibandhakaśaktimevottambhako viruṇaddhi, na tu bhāvaśaktimutpādayatīti sāmpratam; tadanutpādaprasaṅgāt /<BR>
kālaviśeṣāttadutpāde tadevāniyatahetukatvamiti /<BR>
[ku.1.137] syādetat- mā bhūtsahajaśaktiḥ; ādheyaśaktistu syāt /<BR>
dṛśyate hi prokṣaṇādinā vrīhyāderabhisaṃskāraḥ /<BR>
kathamanyathā kālāntare tādṛśānāmeva kāryaviśeṣopayogaḥ /<BR>
na ca mantrādīneva sahakāriṇaḥ prāpya te kāryakāriṇa iti sāmpratam- teṣu ciradhvasteṣvapi kāryotpādāt /<BR>
nāpi pradhvaṃsasahāyāste tathā; evaṃ hi yāgādipradhvaṃsā eva svargādīnutpādayantu; kṛtamapūrvakalpanayā /<BR>
teṣāmanantatvādanantaphalapravāhaḥ prasajyata iti cet- apūrvepi kalpite tāvāneva<BR>
 phalapravāha iti kutaḥ ? apūrvasvābhāvyāditi cet- tulyamihāpi /<BR>
tāvatāpi tatpradhvaṃso na vinaśyatīti viśeṣaḥ /<BR>
[ki.1.138] syādetat-"upalakṣaṇaṃ prokṣaṇādayaḥ; na tu viśeṣaṇam /<BR>
tathā cāvidyamānairapi tairupalakṣitā vrīhyādayastatra tatropayokṣyante, yathā guruṇā ṭīkā; kuruṇā kṣetram- iti cet- tadasat /<BR>
na hi svarūpavyāpārayorabhāve 'pyupalakṣaṇasya kāraṇatvaṃ kaścidicchati; atiprasaṅgāt /<BR>
vyavahāramātraṃ tu tajjñānasādhyam, na tu tatsādhyam /<BR>
tajjñānamapi svakāraṇādhīnam /<BR>
na tu tena niranvayadhvastena janyate /<BR>
(astu tāvat) astu vā tatrāpyatiśayakalpanā; kinnaśchinnam ? yadvā yāgāderapyupalakṣaṇatvamastu /<BR>
tadupalakṣitaḥ kālo yajvā vā svargādi sādhayiṣyati kṛtamapūrveṇa /<BR>
[ku.1.139] na ca devadattasya svaguṇākṛṣṭāḥ śarīrādayo bhogāya, tadbhogasādhanatvāt sragādivaditya(numānā)nvayivalādapūrvasiddhernāviśeṣa iti sāmpratam; icchāprayatnajñānairyathāyogaṃ siddhasādhanāt /<BR>
na ca tadrahitānāmapi bhoga iti yuktimat, yena tato 'pyadhikaṃ siddhyet /<BR>
nāpisvaguṇotpāditā iti sādhyārthaḥ, manasānaikāntikatvāt /<BR>
nāpi kāryatve satīti viśeṣaṇāyo hetuḥ; tathāpyupalakṣaṇaireva siddhasādhanāt /<BR>
asatāṃ teṣāṃ kathamutpādakatvamiti cet- tadetadabhimantraṇādiṣvapi tulyam /<BR>
[ku.1.140] tasmādbhāvabhūtamatiśayaṃ janayanta eva prokṣaṇādayaḥ kālāntarabhāvine phalāya kalpante /<BR>
pramāṇatastadarthamupādīyamānatvāt yāgakṛṣicikitsāvaditi /<BR>
anyathā kṛṣyādayo durghaṭāḥ prasajyeran; bījādīnāmāparamāṇvantabhaṅgāt teṣu cāvāntarajāterabhāvānniyatajātīyakāryārambhānupapatteḥ /<BR>
atrocyate-[ku.1.141] saṃskāraḥ puṃsa eveṣṭaḥ prokṣaṇābhyukṣaṇādibhiḥ /<BR>
svaguṇāḥ paramāṇūnāṃ viśeṣāḥ pākajadayaḥ //11 //<BR>
yathā hi devatāviśeṣoddeśena hutāśane havirāhutayaḥ samantrāḥ prayuktāḥ puruṣamabhisaṃskurvate, na vanhiṃ, nāpi devatāḥ; tathā vrīhyādyuddeśena prayujyamānaḥ prokṣaṇādiḥ puruṣameva saṃskurute, na tam /<BR>
tathā ca kārīrījanitasaṃskārādhārapuruṣasaṃyogājjalamucāṃ sañcaraṇajalakṣaraṇarūpā kriyā, tathā vrīhyādīnāṃ tattaduttarakriyāviśeṣāḥ /<BR>
yathā caikatra kartṛkarmasādhanavaiguṇyātphalābhāvastathā paratrāpi; āgamikatvasyobhayatrāpi tulyatvāt /<BR>
[ku.1.142] na tarhi barhiṣa iva vrīhyādeḥ punarupayogāntaraṃ syāt /<BR>
upayoge vā tajjātīyāntaramapyupādīyeta; aviśeṣāt /<BR>
na /<BR>
vicitrā hyabhisaṃskārāḥ /<BR>
kecidvyāpriyamāṇoddeśyasahakāriṇa eva kārye upayujyante /<BR>
kimatra kriyatām? vidherdurlaṅghatvāt /<BR>
yathācābhicārasaṃskāro yaṃ dehamuddiśya prayuktastadapekṣa eva tatsambaddhasyaiva duḥkhamupajanayati nānyasya; na vā tadanapekṣaḥ /<BR>
evamabhimantraṇādisaṃskārā api bhavanto na manāgapi nopayujyante /<BR>
kathaṃ tarhi vrīhyādīnāṃ saṃskāryakarmateti cet- prokṣaṇādiphalasambandhādeva /<BR>
[ku.1.143] nanu yaduddeśena yatkriyate tattatra kiñcitkaram, yathā putreṣṭipitṛyajñau /<BR>
tathā cābhimantraṇādayo vrīhyādyuddeśena pravṛttāḥ ityanumānamiti cet- tanna- havistyāgādibhiranaikāntikatvāt /<BR>
na hi te kālāntarabhāviphalānuguṇaṃ kiñcit hutāśanādau janayanti /<BR>
kiṃ vā na dṛṣṭamindriyaliṅgaśabdavyāpārāḥ prameyoddaśena pravṛttāḥ pramātaryeva kiñcijjanayanti, na prameye iti /<BR>
[ku.1.144] kṛṣicikitse apyevameva syātāmiti cenna- dṛṣṭenaiva pākajarūpādi (38)pariṇatibhedenopapattāvadṛṣṭakalpanāyāṃ pramāṇābhāvāt /<BR>
(39)tathā ca lākṣārasāvasekādayo (40)vyākhyātāḥ /<BR>
ata eva bījaviśeṣasya āparamāṇvantabhaṅge 'pi, paramāṇūnāmavāntarajātyabhāve 'pi, prācīnapākajaviśeṣaireva (41)viśiṣṭāḥ paramāṇavastaṃ taṃ kāryaviśeṣamārabhante /<BR>
yathā hi kalamabījaṃ yavādeḥ, narabījaṃ vānarādeḥ, gokṣīraṃ mahiṣādeḥ jātyā vyāvartate; tathā tatparamāṇavo 'pi mūlabhūtāḥ pākajaireva vyāvartante /<BR>
na hyasti sambhavo gokṣīraṃ surabhimadhuraṃ śītam; tatparamāṇavaśca viparītāḥ /<BR>
(42)tasmāttathābhūtapākajā eva paramāṇavaḥ; yathābhūtairevādyātiśayo 'ntyātiśayo (vā)(43)'ṅkurādirveti kimatra śaktikalpanayā /<BR>
[ku.1.145] kalpādāvapyevameva /<BR>
idānīṃ bījādisannaviṣṭānāmasmadādibhirupasampādanam /<BR>
tadānīṃ tu vibhaktānāmadṛṣṭādeva (44)kevalānmithaḥ saṃsarga iti viśeṣaḥ /<BR>
na ca vācyamidānīmapi tathaiva kiṃ na syāt; yataḥ kṛṣyādikarmocchede tatsādhyānāṃ bhogānāmucchedaprasaṅgādavyavasthābhayāccādṛṣṭāni (45)(karmāṇi) dṛṣṭakarmavyavasthayaiva bhogasādhanānītyunnīyate /<BR>
[ku.1.146] tasmātpākajaviśeṣaiḥ saṃsthānaviśeṣaiśca viśiṣṭāḥ paramāṇavaḥ kāryaviśeṣamārabhante /<BR>
te ca tejo 'nilatoyasaṃsargaviśeṣaiḥ; te ca kriyayā; sā ca nodanābhighātagurutvavegadravatvādṛṣṭavadātmasaṃyogebhyo yathāyathamiti na kiñcidanupapannam /<BR>
nimittabhedāśca<BR>
 pāke bhavanti /<BR>
tadyathā- hārītamāṃsaṃ haridrājalāvasiktaṃ (46)haridrāgnipluṣṭam upayogāt sadyo vyāpādayati /<BR>
"daśarātroṣitaṃ kāṃsye ghṛtaṃ cāpi viṣāyate" /<BR>
tāmrāpātre paryuṣitaṃ kṣīramapi tiktāyata ityādi /<BR>
[ku.1.147] yatra tarhi toye tejasi vāyau vā na pākajo viśeṣaḥ, tatra kathamudbhavānudbhavadravatvakaṭhinatvādayo viśeṣāḥ? kathaṃ vā (ca) pārthive pratimādau pratiṣṭhādinā saṃskṛte 'pi viśeṣābhāvāt pūjanādinā dharmo vyatikrame tvadharmaḥ apratiṣṭhite tu na kiñcit /<BR>
na ca tatra yajamānadharmeṇānyasya sāhāyakamācaraṇīyam; anyadharmasyānyaṃ pratyanupayogāt upayoge vā sādhāraṇyaprasaṅgāt /<BR>
atrocyate- nimittabhedasaṃsargādudbhavānudbhavādayaḥ /<BR>
devatā(47)sannidhānena pratyabhijñānato 'pi vā //12 //<BR>
[ku.1.148] upanāyakādṛṣṭaviśeṣasahāyā hi paramāṇavo dravyaviśeṣamārabhante /<BR>
teṣāṃ viśeṣādudbhūtā(48)nudbhūtabhedāḥ prādurbhavanti /<BR>
tathā svabhāvadravā apyāpo nimittabhedapratibaddhadravatvāḥ kaṭhinaṃ karakādyārabhante ityādi svayamūhanīyam /<BR>
pratimādayastu tena tena vidhinā sannidhāpitarudropendramahendrādyabhimānidevatābhedāstatra tatrārādhanīyatāmāsādayanti; daṣṭamūrcchitaṃ rājaśarīramiva viṣāpanayanavidhinā'pāditacaitanyam /<BR>
sannidhānaṃ ca tatra teṣāmahaṅkāramamakārau, citrādāviva svasādṛśyadarśino rājña iti no darśanam /<BR>
anyeṣāṃ tu pūrvapūrvapūjitapratyabhijñānaviṣayasya pratiṣṭhitapratyabhijñānaviṣayasya ca tathātvamavaseyam /<BR>
etenābhimantritapayaḥpallavādayo vyākhyātāḥ /<BR>
[ku.1.149] ghaṭādiṣu kā vārtā ? kuśalaiveti cenna- na hi sāmagrīdṛṣṭaṃ vighaṭayati; nāpyadṛṣṭam; jñāpakatvāt /<BR>
nāpyadṛṣṭamutpādayati; dharmajanane sarvadā vijayaprasaṅgāt; viparyaye sarvadā bhaṅgaprasaṅgāt- atrocyate-[ku.1.150] jayetaranimittasya vṛttilābhāya kevalam /<BR>
parīkṣya samavetasya parīkṣāvidhayo matāḥ //13 //<BR>
yadyapi "dharmādyabhimānidevatāsannidhiratrāpi kriyate; tāśca karmavibhavānurūpaṃ liṅgamabhivyañjayantī'tyasmākaṃ siddhāntaḥ- tathāpi paravipratipatteranyathocyate /<BR>
tenāpi hi vidhinā tadeva jayasya parājayasya vā nimittamabhivyaktaṃ (49)tadvibhāvakaṃ kāryamunmīlayati /<BR>
karmaṇaścābhivyaktiḥ sahakārilābha eva /<BR>
tacca sahakāri "so 'hamanena vidhinā tulāmadhirūḍhaḥ, yo 'haṃ pāpakārī niṣpāpo ve'ti pratyabhijñānam /<BR>
yadāhuḥ- "tāṃstu devāḥ prapaśyanti svasyaivāntarapūruṣaḥ" /<BR>
atha vā pratijñānurūpāṃ viśuddhimapekṣya tena dharmo janyate, nimittato vidhānādvijayaphalaśruteśca /<BR>
aviśuddhiṃ cāpekṣyādharmaḥ /<BR>
parājayalakṣaṇānapekṣitaphalopadarśanena phalato (50)niṣedhāt /<BR>
[ku.1.151] atha śaktiniṣedhe kiṃ pramāṇam? na kiñcit /<BR>
tatkimastyeva? bāḍham /<BR>
na hi no darśane śaktipadārtha eva nāsti /<BR>
ko 'sau tarhi? kāraṇatvam /<BR>
kiṃ tat? pūrvakālaniyatajātīyatvam, sahakārivaikalyaprayuktakāryābhāvavattvaṃ veti /<BR>
tato 'dhikaniṣedhe kā vārtā? na kācit /<BR>
tat kiṃ vidhireva? so 'pi (51)nāsti; pramāṇābhāvāt /<BR>
sandehastarhi kathamevaṃ bhaviṣyati; anupalabdhacaratvāt /<BR>
(52)vivādastarhi, kutra? anugrāhakatvasāmyātsahakāriṣvapi śaktipadaprayogāt sahakāribhede /<BR>
tatrāpi- dahanāderanugrāhako 'dhiko 'styeva, yaḥ pratibandhakairapanīyata iti yadi, tadā na vivadāmahe /<BR>
asmadabhipretasya cābhāvāderanugrāhakatvamaṅgīkṛtya niḥsādhanā mīmāsaṃkā api na vipratipattumarhanti /<BR>
tataḥ- abhāvādiranugrāhaka ityeke, netyapare, iti vivādakāṣṭhāyāṃ vyutpāditaṃ caitasyānugrāhakatvam /<BR>
kimaparamavaśiṣyate, yatra pramāṇamabhidhānīyamityalamativistareṇa /<BR>
[ku.1.152] tathāpi cetana evāyaṃ saṃskriyate, na bhūtānīti kuto nirṇaya iti cet- ucyate /<BR>
bhoktṛṇāṃ nityavibhūnāṃ sarvadehaprāptāvaviśiṣṭāyāṃ viśiṣṭairapi bhūtairniyāmakābhāvātpratiniyatabhagāsiddheḥ /<BR>
na hi taccharīraṃ tanmanastānīndriyāṇi viśiṣṭānyapi tasyaiveti niyamaḥ;niyāmakābhāvāt (viśeṣābhāvāt) /<BR>
tathā ca sādhāraṇavigrahavattvaprasaṅgaḥ /<BR>
na ca bhūtadharma eva (53)kañciccetanaṃ pratyasādhāraṇaḥ; viparyayadarśanāt /<BR>
dvitvādivaditi cenna- tasyāpi śarīrāditulyatayā pakṣatvāt /<BR>
niyatacetanaguṇopagraheṇaiva tasyāpi niyamaḥ, na tu tajjanyatāmātreṇa; svayamaviśeṣāt /<BR>
[ku.1.153] tathāpi tajjanyatayaiva niyamopapattau vipakṣe bādhakaṃ kimiti ceta- kāryakāraṇabhāvabhaṅgaprasaṅgaḥ; śarīrādīnāṃ cetanadharmopagraheṇaiva taddharmajananopalabdheḥ /<BR>
tadyathā- icchopagraheṇa prayatnaḥ, jñānopagraheṇecchādayaḥ, tadupagraheṇa sukhādaya ityādi /<BR>
prakṛte 'pi cetanagatā eva buddhyādayo niyāmakāḥ syuriti cenna; śarīrādeḥ prāk teṣāmasattvāt /<BR>
tathā ca niratiśayāścetanāḥ sādhāraṇāni<BR>
 bhūtānīti na bhuktiniyama upapadyate /<BR>
[ku.1.154] etena sāṅkhyamatamapāstam /<BR>
evaṃ hi tat /<BR>
akāraṇamakāryaḥ kūṭasthacaitanyasvarūpaḥ puruṣaḥ /<BR>
ādikāraṇaṃ prakṛtiracetanā pariṇāminī /<BR>
tato mahadādisargaḥ /<BR>
na hi citireva viṣayabandhanasvabhāvā; anirmokṣaprasaṅgāt /<BR>
nāpi prakṛtireva tadīyasvabhāvā; tathāpi nityatvenānirmokṣaprasaṅgāt /<BR>
nāpi ghaṭādirevāhatya tadīyaḥ; dṛṣṭādṛṣṭatvānupapatteḥ /<BR>
nāpīndriyamātrapraṇāḍikayā; vyāsaṅgāyogāt /<BR>
nāpīndriyamanodvārā; svapnadaśāyāṃ varāhavyāghrādyabhimānino narasyāpi naratvenātmo(54)padhānāyogāt /<BR>
nāpyahaṅkāraparyantavyāpāreṇa; suṣuptyavasthāyāṃ tadvyāpāravirāme 'pi śvāsaprayatnasantānāvasthānāt /<BR>
tad yadetāsvavasthāsu savyāpāramekamanuvartate, yadāśrayā cānubhavavāsanā, tadantaḥkaraṇamupārūḍhor'thaḥ puruṣasyopadhānī bhavati /<BR>
bhedāgrāhācca niṣkriye 'pi tasmin puruṣe kartṛtvābhimānaḥ, tasminnacetane 'pi cetanābhamānaḥ tatraiva karmāvasānā /<BR>
puruṣastu puṣkarapalāśavat (55)sarvathā nirlepaḥ /<BR>
[ku.1.155] ālocanaṃ vyāpāra indriyāṇām; vikalpastu manasaḥ; abhimāno 'haṅkārasya; kṛtyadhyavasāyo buddheḥ /<BR>
sā hi buddhiraṃśatrayavatī; puruṣoparāgo viṣayoparāgo vyāpārāveśaścetyaṃśāḥ /<BR>
bhavati hi mayedaṃ kartavyamiti /<BR>
tatra mayeti cetanoparāgo darpaṇasyeva mukhoparāgo bhedāgrahādatāttvikaḥ /<BR>
idamiti viṣayoparāga indriyapraṇāḍikayā pariṇatibhedo darpaṇasyeva niśvāsābhihatasya malinimā pāramārthikaḥ /<BR>
etadubhayāyatto vyāpāraveśo 'pi /<BR>
tatraivaṃrūpavyāpāralakṣaṇāyā buddherviṣayoparāgalakṣaṇaṃ jñānam /<BR>
tena saha yaḥ puruṣoparāgasyātātvikasya sambandho darpaṇapratibimbitasya mukhasyeva malinimnā, sopalabdhiriti /<BR>
tadevamaṣṭāvapi dharmādayo bhāvā buddhereva; tatsāmānādhikaraṇyenādhyavasīyamānatvāt /<BR>
na ca buddhireva svabhāvataścetaneti yuktam- pariṇāmitvāt; puruṣasya tu kūṭasthānityatvāditi /<BR>
[ku.1.156] tadetadapi prāgeva nirastam /<BR>
tathā hi- kartṛdharmā niyantāraḥ cetitā ca sa eva naḥ /<BR>
anyathānapavargaḥ syādasaṃsāro 'thavā dhruvaḥ //14 //<BR>
kṛtisāmānādhikaraṇyavyavasthitāstāvaddharmādayo niyāmakā iti vyavasthitam /<BR>
cetano 'pi kartaiva; kṛticaitanyayoḥ sāmānādhikaraṇyenānubhavāt /<BR>
na cāyaṃ (nāyaṃ) bhramaḥ; bādhakābhāvāt /<BR>
paraṇāmitvādghaṭavaditi bādhakamiti cenna- kartṛtve 'pi samānatvāt /<BR>
tathā ca kṛtirapi (56)(svā)bhāvikī mahato na syāt /<BR>
dṛṣṭatvādayamadoṣa iti cet tulyam /<BR>
(57)acetanākāryatvaṃ bādhakam, kāryakāraṇayostādātmyāditi cenna- asiddheḥ /<BR>
na hi kartuḥ kāryatve pramāṇamasti /<BR>
pratyuta "vītarāgajanmādarśanā'(nyā-3.1.25.)diti nyāyādanāditaiva siddhyati /<BR>
yadyacca kārye rūpaṃ dṛśyate tasya tasya kāraṇātmakatve rāgādayo 'pi prakṛtau svīkartavyāḥ syuḥ /<BR>
tathā ca saiva buddhiḥ, na prakṛtiḥ; bhāvāṣṭakasampannatvāt /<BR>
sthūlatāmapahāya sūkṣma(rūpa)tayā te tatra santīti cet caitanyamapi tathā bhaviṣyati /<BR>
tathāpyasiddho hetuḥ /<BR>
tathā sati ghaṭādīnāmapi caitanyaprasaṅgaḥ, tādātmyāditi cet- rāgādimattvaprasaṅgo 'pi durvāraḥ /<BR>
saukṣmyaṃ ca samānamiti /<BR>
tasmāt yajjātīyāt kāraṇādyajjātīyaṃ kāryaṃ dṛśyate, tathā bhūtāttathābhūtamātramanumātavyam; na tu yāvaddharmakaṃ kāraṇaṃ tāvaddharmakaṃ kāryam, vyabhicārāditi kimanenāprastutena /<BR>
[ku.1.157] yadi ca buddhirnityā; anirmokṣaprasaṅgaḥ /<BR>
puṃsaḥ sarvadā sopādhitve svarūpeṇānavasthānāt /<BR>
atha vilīyate, tato nānādervilaya ityādimattve, tadanutpattidaśāyāṃ ko niyantā? prakṛteḥ sādhāraṇyāt /<BR>
tathā cāsaṃsāraḥ /<BR>
pūrvapūrvabuddhivāsanānuvṛtteḥ sādhāraṇye 'pyasādhāraṇīti cet- buddhinivṛttāvapi taddharmavāsanānuvṛttirityapadarśanam /<BR>
saukṣmyānna doṣa iti cet- muktāvapi punaḥpravṛttiprasaṅgaḥ /<BR>
niradhakāratvānnaivamiti cet- tarhi sādhikārā (58)prasuptasvabhāvā buddhireva prakṛtirastu, kṛtamantarā prakṛtyahaṅkāramanaḥśabdānāmarthāntarakalpanayā /<BR>
saiva hi tattadvyāpāra(59)yogāttena tena śabdena vyapadiśyate śārīravāyuvaditi āgamo 'pi saṅgacchate ityato 'pi heturasiddhaḥ /<BR>
adhikāranivṛttyā buddherapravṛttirapavargaḥ /<BR>
vāsanāyogaścādhikāraḥ /<BR>
tataḥ saṃsāraḥ /<BR>
[ku.1.158] dharmadharmiṇoratyantabhede ca kauṭasthyāvirodhaḥ /<BR>
bhedaśca viruddhadharmādhyāsalakṣaṇo ghaṭapaṭādivat pratyakṣasiddhaḥ /<BR>
na ca sāmānādhikaraṇyādabhedo 'pi /<BR>
taddhi samānaśabdavācyatvam, ekajñānagocaratvam, ekādhikaraṇatvam, ādhārādheyabhāvaḥ, viśeṣyatvam, sambandhamātraṃ vā bhede eva bhede 'pi cacopapadyamānam, nābhedaṃ spṛśatīti sarvamavadātam /<BR>
[ku.1.159] syādetat /<BR>
nityavibhubhoktṛsadbhāve sarvametadevaṃ syāt /<BR>
sa eva kutaḥ? bhūtānāmeva<BR>
 cetanatvāt /<BR>
kāyākārapariṇatāni (bhū) tāni tathā; anvayavyatirekābhyāṃ tathopalabdheḥ /<BR>
karmajñānavāsane tu sarvatra pratibhūtaniyate anuvartiṣyete, yato bhogapratisandhānaniyama iti cet- ucyate /<BR>
nānyadṛṣṭaṃ smaratyanyo naikaṃ bhūtamapakramāt /<BR>
vāsanāsaṅkramo nāsti na ca gatyantaraṃ sthire //15  //<BR>
n.a hi bhūtānāṃ samudāyaparyavasitaṃ caitanyam; pratidinaṃ tasyānyatve pūrvapūrvadivasānubhūtasyāsmaraṇaprasaṅgāt /<BR>
nāpi pratyekaparyavasitam; karacaraṇādyavayavāpāye tadanubhūtasya smaraṇāyogāt /<BR>
nāpi mṛgamadavāsaneva vastrādiṣu, saṃsargādanyavāsanānyatra saṅkrāmati; mātrānubhūtasya garbhasthena bhrūṇena smaraṇaprasaṅgāt /<BR>
na copādānopādeyabhāvaniyamo gatiḥ; sthirapakṣe paramāṇūnāṃ tadabhāvāt /<BR>
khaṇḍāvayavinaṃ prati ca vicchinnānāmanupādānatvāt /<BR>
pūrvasiddhasya cāvayavino vināśāt /<BR>
[ku.1.160] astu tarhi kṣaṇabhaṅgaḥ /<BR>
na cātiśayo (60) vyatiricyate; kiṃ tu sādṛśyatiraskṛtatvāt drāgeva na vikalpyate /<BR>
kāryadarśanādadhyavasīyate antyātiśayavat /<BR>
tathā ca bhūtānyeva tathā tathotpadyante, yathā yathā pratisandhānaniyamādayo 'pyupapadyante /<BR>
kṣaṇikatvasiddhāvevametat /<BR>
tadeva tvanyatra vistareṇa pratiṣiddham /<BR>
api ca-[ku.1.161] na vaijātyaṃ vinā tatsyānna tasminnanumā bhavet /<BR>
vinā tena na tatsiddhirnādhyakṣaṃ niścayaṃ vinā //16  //<BR>
n.a hi, "karaṇākaraṇayostajjātīyasya sataḥ sahakārilābhālābhau tantra'mityabhyupagame kṣaṇikatvasiddhiḥ; tathaikavyaktāvapyavirodhāt /<BR>
tadvā tādṛgveti na kaścidviśeṣa iti nyāyāt /<BR>
tatastāvanādṛtya vaijātyamaprāmāṇikamevābhyupeya(gantavya)m /<BR>
[ku.1.162] evaṃ ca, "kāraṇavat kārye 'pi kiñcidvaijātyaṃ syāt yasya kāraṇāpekṣā, na tu dṛṣṭajātīyasya" iti śaṅkayā na tadutpattisiddhiḥ /<BR>
dṛṣṭajātīyamākasmikaṃ syāditi cenna- tatrāpi kiñcidanyadeva prayojakaṃ bhaviṣyatītyaviredhāt /<BR>
"na kāryasya viśeṣastatprayuktatayopalabhyate; nāpi kāryasāmānyasyānyaprayojakaṃ dṛśyate" iti cet- tat kiṃ kāraṇasya viśeṣaḥ svagatastatprayojakatayopalabdhaḥ, kāraṇasāmānyasya vānyatprayojyāntaraṃ dṛśyate; yato vivakṣitasiddhiḥ syāt /<BR>
śaṅkā tūbhayatrāpi sulabheti /<BR>
kāryajanmājanmabhyāmunnīyata iti cenna- sahakārilābhālābhābhyāmevopapatteḥ /<BR>
unnīyatāṃ vā; kāryeṣu śaṅkiṣyate; niṣedhakābhāvāt /<BR>
na hi dhūmasya viśeṣaṃ dahanaprayojyaṃ pratiṣeddhuṃ svabhāvānupalabdhiḥ prabhavati /<BR>
kāryaikaniśceyasya tadanupalabdherevāniścayopapatteḥ /<BR>
kāryasya cātīndriyasyāpi sambhavāt; ata evānupalabdhyantaramapi niravakāśamiti /<BR>
[ku.1.163] evaṃ vidhirūpayorvyāvṛttirūpayorvā jātyorvirodhe sati na samāveśaḥ /<BR>
samāviṣṭayośca parāparabhāvaniyamaḥ; anyūnānatiriktavṛttijātidvayakalpanāyāṃ pramāṇābhāvāt /<BR>
vyāvartyabhedābhāvena virodhānavakāśe bhedānupapatteḥ /<BR>
parasparaparihāravatyośca samāveśe gotvāśvatvayorapitathā bhāvaprasaṅgāt /<BR>
sāmagrīvirodhānnaivamiti cet- (61)kuta etat? parasparaparihāreṇa sarvadā vyavasthiteriti cet- nedamapyadhyakṣam /<BR>
ekadeśasamāveśena tu sāmagrīsamāveśo 'pyunnīyate (62)yāvat /<BR>
(63)tatkāryayoḥ parasparaparihṛtisvabhāvatvāditi cettarhi kampaśiṃśapayoḥ parasparaparihāravatyorna samāveśaḥ syāt /<BR>
dṛśyate tāvadidamiti cet- gotvāśvatvayorapi na dṛkṣyata iti kā pratyāśā? tathā ca gatamanupalabdhiliṅgenāpi, kvacidapi virodhāsiddheḥ /<BR>
[ku.1.164] tato vipakṣe bādhakābhāvāt svabhāvaheturapyapāstaḥ /<BR>
nanu- asti tat /<BR>
tathā hi- vṛkṣajanakapatrakāṇḍādyantarbhūtā śiṃśapāsāmagrī /<BR>
sā vṛkṣamatipatya bhavantī svakāraṇamevātipatet /<BR>
evaṃ śākhādimanmātrānubandhī vṛkṣavyavahāraḥ; tadviśeṣānubandhī ca śiṃśapāvyavahāraḥ /<BR>
sa kathaṃ tamatipatyātmānamāsādayediti- cet- evaṃ tarhi śiṃśapāsāmagryantarbhūtā calanasāmagrī /<BR>
tatastāmatipatya calanādirūpatā bhavantī svakāraṇamevātipatet /<BR>
tathā śākhādimadviśeṣānubandhī śiṃśapāvyavahāraḥ, tadviśeṣānubandhī ca calanavyavahāraḥ /<BR>
sa kathaṃ tamatipatyātmānamāsādayediti tulyam /<BR>
[ku.1.165] nodanādyāgantukanibandhanaṃ calanatvam, na tu tadviśeṣamātrādhīnamiti cet- yadi nodanādayaḥ svabhāvabhūtāḥ; tatastadviśeṣā eva /<BR>
athāsvabhāvabhūtāḥ; tataḥ sahakāriṇa eva /<BR>
tataḥ (tathā ca) tānāsādya nirviśeṣaiva śiṃśapācalanasvabhā(vatvamā)(vān ā)vamārabhata iti /<BR>
tathā ca kutaḥ kṣaṇikatvasiddhiḥ? [ku.1.166] svabhāvabhūtā evāgantukasahakāryanupraveśādbhavantīti cet- evaṃ tarhi vṛkṣasāmagryāmāgantukasahakāryanupraveśādeva śiṃśapāpi jāyata iti na kaścidviśeṣaḥ /<BR>
[ku.1.167]<BR>
 evametat /<BR>
kintu śiṃśapājanakāstarusāmagrīmupādāyaiva calanajanakāstu na tāmeva; kiṃ tu mūrtamātram; tathā darśanāditi cenmaivam; kampajanakāḥ śiṃśapājanakaviśeṣā api santastānatipatanti; na tu vṛkṣajanakaviśeṣāḥ śiṃśapājanakāstāniti niyāmakābhāvāt /<BR>
[ku.1.168] śiṃśapājanakāstadviśeṣā eva /<BR>
kampakāriṇastu na tathā; kintvāgantavaḥ[ntuka] sahakāriṇa iti cet- evaṃ tarhi tānāsādya sadṛśarūpā api kecit kampakāriṇaḥ, anāsāditasahakāriṇastu na tathā /<BR>
tathā ca tadvā tādṛgveti na kaścidviśeṣa (64) iti syāt /<BR>
[ku.1.169] tasmādviruddhayorasamāveśa eva /<BR>
samāviṣṭayośca parāparabhāva eva /<BR>
anevaṃbhūtānāṃ dravyaguṇakarmādibhāvenopādhitvamātram /<BR>
teṣāṃ tu viruddhānāṃ na samāveśo vyaktibhedāt /<BR>
jātīnāṃ ca bhinnāśrayatvāt /<BR>
tathā ca kutaḥ kṣaṇikatm? vaijātyābhyupagame ca kuto 'numānavārtā /<BR>
[ku.1.170] mā bhūdanumānamiti cenna- tena hi vinā (65)na tat siddhyet /<BR>
na hi kṣaṇikatve pratyakṣamasti; tathā niścayābhāvāt /<BR>
gṛhītaniścita evārthe tasya prāmāṇyāt /<BR>
anyathātiprasaṅgāt /<BR>
[ku.1.171] nanu vartamānaḥ kṣaṇo 'dhyakṣagocaraḥ /<BR>
na cāsau (66) pūrvāparakṣaṇātmā /<BR>
tato vartamānatvaniścaya eva bhedaniścaya iti cet- kimatra tadabhi[pi] matamāyuṣmataḥ? yadi dharmyeva nīlādiḥ, na kiñcidanupapannam; tasya sthairyāsthairyasādhāraṇyāt /<BR>
atha dharmaḥ "tadbhedaniścaye 'pi dharmiṇaḥ kimāyātam? tasya tato 'nyatvāt /<BR>
vartamānāvartamānatvamekasya viruddhamiti cet- yadi sadasattvaṃ tat" tanna; anabhyupagamāt /<BR>
tādrūpyeṇaiva pratyabhijñānāt /<BR>
sadasatsambandhaścet- kimasaṅgatam? jñānavattadupapatteḥ /<BR>
krameṇānekasambhandha ekasyānupapanna iti cet- astitāvadato nirūpaṇīyam kṣaṇapratyayastu bhrānto 'pi nāstīti viśeṣaḥ /<BR>
[ku.1.172ṭasyādetat /<BR>
mā bhūdadhyakṣa(67)manumānaṃ vā kṣaṇikatve; tathāpi sandeho 'stu /<BR>
etāvatāpi siddhaṃ samīhitaṃ cārvākasyeti cet- ucyate /<BR>
sthairyadṛṣṭyorna sandeho na prāmāṇye virodhataḥ /<BR>
ekatāniścayo yena kṣaṇe, tena sthire mataḥ //17  //<BR>
n.a hi sthire taddarśane vā svarasavāhī sandehaḥ; pratyabhijñānasya durapahnavatvāt /<BR>
nāpi tatprāmāṇye; sa hi na tāvatsārvatrikaḥ; vyāghātāt /<BR>
tathā hi- prāmāṇyāsiddhau sandeho 'pi na siddhyet; tatsiddhau vā tadapi siddhyet /<BR>
(68)niścayasya tadadhīnatvāt koṭidvayasya cādṛṣṭasyānupasthāne kaḥ sandehārthaḥ? taddarśane ca kathaṃ sarvathā tadasiddhiḥ /<BR>
etenāprāmāṇikastadvyavahāra iti nirastam; sarvathā prāmāṇyāsiddhau tasyāpyasiddheḥ? [ku.1.173] prakṛte prāmāṇyasandehaḥ, lūnapunarjātakeśādau vyabhicāradarśanāditi cet- na ekatvaniścayasya tvayāpīṣṭatvāt /<BR>
aniṣṭau vā na kiñcitsiddhyet /<BR>
siddhyatu, yatra viruddhadharmaviraha iti cet- tenaiva sthiratvamapi niścīyate /<BR>
sa iha sandihyata iti cet- tulyametat /<BR>
kvacinniścayo 'pi kathañciditi cet- samaḥ samādhiḥ /<BR>
[ku.1.174] nanvetat kāraṇatvaṃ yadi svabhāvo bhāvasya, nīlādivat, tadā sarvasādhāraṇaṃ syāt /<BR>
na hi nīlaṃ (69) kañcitpratyanīlam /<BR>
athaupādhikam; tadopādherapi svābhāvikatve tathātvaprasaṅgaḥ /<BR>
aupādhikatve tvanavasthā /<BR>
athāsādhāraṇatvamapyasya svabhāva eva; tata utpatterārabhya kuryāt; sthirasyaikasvabhāvatvāditi cet- ucyate-[ku.1.175] hetuśaktimanādṛtya nīlādyapi na vastusat /<BR>
tadyuktaṃ tatra tat śaktamiti sādhāraṇaṃ na kim //18  //<BR>
sarvasādhāraṇanīlādivaidharmyeṇ.a kālpanikatvaṃ kāryakāraṇabhāvasya vyutpādayatā nīlādi pāramārthikamevābhyupagantavyam, anyathā tadvaidharmyaiṇa hetuphalabhāvasyāpāramārthikatvānupapatteḥ /<BR>
na ca kāryakāraṇabhāvasyāpāramārthikatve nīlādi pāramārthikaṃ bhavitumarhati, nityatvaprasaṅgāt /<BR>
tasmādasya pāramārthikatve 'paramapi tathā, navobhayamapīti /<BR>
[ku.1.176] ṭhakathamekamanekaṃ parasparaviruddhaṃ kāryaṃ kuryāt /<BR>
tatsvabhāvatvāditi yadi, tadotpatterārabhya kuryādaviśeṣāt" ityapi na yuktam; tattatsahakārisācivye tattatkāryaṃ karotīti svabhāvavyavasthāpanāt (svabhāvavyavahārasthāpanāt) /<BR>
idaṃ ca sādhāraṇameva, sarvairapi tathopalambhāt /<BR>
na hi nīlāderapyanyat sādhāraṇyamiti /<BR>
[ku.1.177] syādetat /<BR>
astu sthiram; tathāpi nityavibhorna kāraṇatvamupapadyate /<BR>
tathā hi- anvayavyatirekābhyāṃ kāraṇatvamavadhāryate, nānvayamātreṇa; atiprasaṅgāt /<BR>
na ca nityavibhūnāṃ vyatirekasambhavaḥ /<BR>
na ca sopādhirasāvastyeveti sāmpratam; tathābhūtasyopādhisambandhe 'pyanadhikārāt /<BR>
janito hi tena sa tasya syāt, nityo vā /<BR>
na prathamaḥ, pūrvavat /<BR>
nāpi dvitīyaḥ, pūrvavadeva /<BR>
tathāpi copādhireva vyatirekaḥ; na tasya; aviśeṣāt /<BR>
tadvata iti cet- (na tasya /<BR>
aviśeṣāttadvata iti cet-) na; sa copādhiścetyato 'nyasya<BR>
 tadvatpadārthasyābhāvāt /<BR>
bhāve vā sa eva kāraṇaṃ syāt /<BR>
atrocyate-[ku.1.178] pūrvabhāvo hi hetutvaṃ mīyate yena kenacit /<BR>
vyāpakasyāpi nityasya dharmidhīranyathā na hi //19  //<BR>
bhavedeva.m, yadyanvayavyatirekāveva kāraṇatvam; kiṃ tu kāryānniyataḥ pūrvabhāvaḥ /<BR>
sa ca kvacidanvayavyatirekābhyāmavasīyate, kvaciddharmigrāhakātpramāṇāt /<BR>
anyathā kāryāt kāraṇānumānaṃ kvāpi na syāt; tena tasyānuvidhānānupalambhāt upalambhe vā kāryaliṅgānavakāśāt /<BR>
pratyakṣata eva tatsiddheḥ /<BR>
tajjātīyānuvidhānadarśanātsiddhiranyatrāpi na vāryate /<BR>
[ku.1.179] tathāpi koṣṭhagatyānuvihitānvayavyatirekameva kāryāt kāraṇaṃ siddhyet; anyatra tathā darśanāditi cenna- bādhena saṅkocāt; vipakṣe bādhakābhāvena cāvyāpteḥ /<BR>
darśanamātreṇa cotkarṣasamatvāt /<BR>
asya ceśvare vistaro vakṣyate /<BR>
sarvavyāpakānāṃ sarvān pratyanvayamātraviśeṣe kāraṇatvaprasaṅgo bādhakamiti cenna- anvayavyatirekavajjātīyatayā vipakṣe bādhakena ca viśeṣe 'natiprasaṅgāt /<BR>
tathā hi- kāryaṃ samavāyikāraṇavad dṛṣṭamityadṛṣṭāśrayamapi tajjātīyakāraṇakam- āśrayābhāve kiṃ pratyāsannam asamavāyikāraṇaṃ syāt /<BR>
tadabhāve nimittamapi kimupakuryāt /<BR>
tathā cānutpattiḥ satatotpattirvā sarvatrotpattirvā syāt evamapi nimittasya sāmarthyādeva niyatadeśotpāde sa eva deśo 'vaśyāpekṣaṇīyaḥ syāt /<BR>
tathā ca sāmānyato deśasiddhau itarapṛthivyādibādhe tadatiriktasiddhiṃ ko vārayet /<BR>
evamasamavāyinimitte cohanīye /<BR>
[ku.1.180] ityeṣā sahakāriśaktirasamā māyā durunnītitaḥ mūlatvātprakṛtiḥ prabodhabhayato 'vidyeti yasyoditā /<BR>
devo 'sau virataprapañcaracanākallolakolāhalaḥ sākṣātsākṣitayā manasyabhiratiṃ badhnātu śānto mama //20 //<BR>
<BR>
iti śrīnyāyakusumāñjalau prathamaḥ stabakaḥ //<BR>
<BR>
<BR>
<BR>
<BR>
<BR>
<BR>
<BR>
<BR>
<BR>
<BR>
</body></html>
