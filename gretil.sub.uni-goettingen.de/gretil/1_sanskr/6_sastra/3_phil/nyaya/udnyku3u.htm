<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Udayana: Nyayakusumanjali, Stavaka 3</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>


Udayana: Nyayakusumanjali, Stavaka 3<BR>
<BR>
<BR>
Input by members of the Sansknet project<BR>
(www.sansknet.org)<BR>
<BR>
<BR>
This GRETIL version has been converted from a custom Devanagari encoding.<BR>
Consequently, word boundaries are not marked by spaces.<BR>
The text is not proof-read.<BR>
<BR>
<BR>
<BR>

<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
<BR>
śrīḥ //<BR>
<BR>
<BR>
nyāyakusumāñjalau tṛtīyastabakaḥ //<BR>
<BR>
<BR>
<BR>
<BR>
nanvetadapi katham,<BR>
tatra bādhaka(154)sadbhāvāt /<BR>
tathā hi- yadi syāt, upalabhyeta /<BR>
ayogyatvāt sannapi nopalabhyata iti cet- evaṃ tarhi śaśaśṛṅgamapyayogyatvānnopalabhyata iti syāt /<BR>
naitadevam, śṛṅgasya yogyatayaiva vyāptatvāditi cet- (155)cetanasyāpi yogyopādhimattayaiva vyāptatvāt tadbādhe so 'pi bādhita eveti tulyam /<BR>
vyāpakasvārthādyanupalambhenāpyanumīyate, nīstīti /<BR>
ko hi prayojanamantareṇa kiñcitkuryāditi /<BR>
[ku.3.302] ucyate- yogyādṛṣṭiḥ kuto 'yogye pratibandiḥ (156)kutastarām /<BR>
kvāyogyaṃ bādhyate śṛṅgaṃ kvānumānamanāśrayam //<BR>
[ku.3.303] svātmaiva tāvat yogyānupalabdhyā pratiṣiddhuṃ na śakyate; kutastvayogyaḥ parātmā(paramātmā)? tathāhi- suṣuptyavasthāyāmātmānamanupalabhamānaḥ, nāstītyavadhārayet /<BR>
kasyāparādhenapunaḥ yogyo 'pyātmā tadānīṃ nopalabhyate? sāmagrīvaiguṇyāt /<BR>
jñānādikṣaṇikaguṇopadhāne hyātmā gṛhyata iti asya svabhāvaḥ /<BR>
jñānameva kuto na jāyata iti cintyate paścādvā kathamutpatsyata iti cet- manaso 'nindriyapratyāsannatayājananāt; tatpratyāsattau ca paścājjananāt /<BR>
[ku.3.304] manovaibhavavādināmidamasaṃmatam /<BR>
tathā hi /<BR>
mano vibhu sarvadā sparśarahitadravyatvāt, (157)(sarvadā) viśeṣaguṇaśūnyadravyatvāt nityatve satyanārambhakadravyatvāt jñānāsamavāyikāraṇasaṃyogādhāratvādityāde(158)riti cet-[ku.3.305] na sarveṣāmāpātataḥ svarūpāsiddhatvāt /<BR>
tathā hi- yadi rū(yadā hi rū)pādyupalabdhīnāṃ kriyātvena karaṇatayā mano 'numitiḥ, na tadā dravyatvasiddhiḥ; adravyasyāpi karaṇatvāt /<BR>
athāsāmeva sākṣātkāritayendriyatvena tadanumātavyam, tathāpi vyāpakasya nirupādhernendriyatvamityupādhirvaktavyaḥ /<BR>
tatra- yadi(tadyadi) karṇaśaṣkulīvat nipataśarīrāvayavasyopādhitvam, tadā tāvanmātre vṛttilābhaḥ taddoṣe ca vṛttinirodhaḥ śrotravat prasajyeta /<BR>
tataḥ śarīramātramupādhirabhidheyaḥ (ravaseyaḥ) /<BR>
tathā ca tadavacchedena vṛttilābhe, "śirasi me vedanā, pāde me sukha'mityādyavyāpyavṛttitvapratītivirodhaḥ; asamavāyikāraṇānurodhena vibhukāryāṇāṃ prādeśikatvaniyamāt /<BR>
śarīratadavayavādiparamāṇuparyantopādhikalpanāyāṃ kalpanāgauravaprasaṅgaḥ, (159)niyamānupapattiśceti- tato 'nyadevaikaṃ sūkṣmamupādhitvenātīndriyaṃ kalpanīyam /<BR>
tathā ca tasyaivendriyatve svābhāvike 'dhikakalpanāyāṃ pramāṇābhāvāt dharmigrāhakapramāṇabādhaḥ /<BR>
[ku.3.306] atha jñānakrameṇendriyasahakāritayā tadanumānam; tataḥ sutarāṃ prāguktadoṣaḥ /<BR>
yadi ca manaso vaibhave 'pyadṛṣṭavaśāt krama upapādyeta, tadā manaso 'siddherāśrayāsiddhireva vaibhavahetūnāmiti /<BR>
[ku.3.307] atha yatrādṛṣṭasya dṛṣṭakāraṇopahāreṇopayogaḥ, tatra tatpūrṇatāyāṃ kāryamutpadyata eva anyathā antyatantusaṃyogebhyo 'pi kadācit, paṭo na jāyota; jāto 'pi vā kadācinnirguṇaḥ syāt; balavattā kulālena dṛḍhadaṇḍanunnamapi cakraṃ na bhrāmyeta /<BR>
yatra tu dṛṣṭānupahāreṇādṛṣṭavyāpāraḥ, tatra tadvaiguṇyāt kāryānudayaḥ; yathā paramāṇukarmaṇaḥ /<BR>
tadihāpi yadi viṣayendriyātmanāṃ samavadhānameva jñānahetuḥ, tadā tatsadbhāve sadaiva kāryaṃ syāt /<BR>
na hyetadatiriktamapyadṛṣṭasyopaharaṇīyamasti /<BR>
na ca sadaiva jñānodayaḥ /<BR>
tato 'tiriktamapekṣitavyam /<BR>
tacca yadyapisarvāṇyevendriyāṇi vyapnoti, tathāpi karaṇadharmatvena kriyākramaḥ saṅgacchate /<BR>
akalpite tu tasminnāyaṃ nyāyaḥ; pratipatturakaraṇatvāt; cakṣurādīnāmanekatvāt iti cet-[ku.3.308] nanvevamapi yugapadjñānāni mā bhūvan yugapadjñānaṃ tu kena vāryate /<BR>
bhavatyeva samūhālambanamekaṃ jñānamiti cenna- ekendriyagrahyeṣviva nānendriyagrāhyeṣvapi prasaṅgāt /<BR>
(160)teṣvapi bhavatyeveti cenna- vyāsaṅgakāle jñānakrameṇa vivādaviṣaye kramānumānāt /<BR>
[ku.3.309] bubhutsāviśeṣeṇa vyāsaṅge kriyākrama iti cet- mai(nai)vam nahyeṣa bubhutsāyā mahimā, yat abubhutsite viṣaye jñānasāmagryāṃ satyāmapi na jñānam /<BR>
api tu na tatra saṃskārātiśayādhāyakaḥ pratyayaḥ syāt /<BR>
yadi tvabubhutsite viṣaye sāmagrīmeva sā nirundhyāt, ghaṭāyonmīlitaṃ cakṣuḥ paṭaṃ naiva darśayet /<BR>
tasmād bubhutsāpīndriyāntarādākṛṣya<BR>
 bubhutsitārthagrāhiṇīndriye mano niveśayantī yugapadjñānānutpattāvupayujyate; na tu svarūpataḥ /<BR>
[ku.3.310] vibhuno 'pi manaso vyāpārakramāt krama iti cenna- tasya saṃyogātiriktasya karmarūpatve vaibhavavirodhāt, guṇarūpatve nityasya kramānupapatteḥ; anityasya ca nityaikaguṇasyāvibhudravyasaṃyogāsamavāyikāraṇakatvena tadantareṇānupapatteḥ /<BR>
tadapi kalpayiṣyata iti cet- tadeva tarhi manaḥsthāne niveśyatāṃ lāghavāya /<BR>
tasmādaṇveva mana iti  /<BR>
[ku.3.311] tathā ca tasminnanindriyapratyāsanne nirupadhānatvādātmanaḥ suṣuptyavasthāyāmanupalambhaḥ /<BR>
etadeva manasaḥ śīlamiti kuto niścir(ṇī)tamiti cet- anvayavyatirekābhyām /<BR>
na kevalaṃ tasya, kiṃ tu sarveṣāmevendriyāṇām /<BR>
na hi viśeṣaguṇamanapekṣya cakṣurādyapidravye pravartate /<BR>
(161)svapnāvasthāyāṃ kathaṃ jñānamiti cet- tattatsaṃskārodbodhe viṣayasmaraṇena svapnavibhramāṇāmutpatteḥ /<BR>
udbodha eva kathamiti cet- mandataratamādinyāyena bāhyānāmeva śabdādīnāmupalambhāt /<BR>
antataḥ śarīrasyaivoṣmādeḥ pratipatteḥ /<BR>
yadā ca manastvacamapi parihṛtya purītati vartate, tadā suṣuptiḥ /<BR>
[ku.3.312] syādetat- parātmā tu kathaṃ parasyāyogyaḥ /<BR>
na hi sākṣātkārijñānaviṣayatāmevāyaṃ na prāpnoti; svayamapyadarśanaprasaṅgāt /<BR>
nāpi grahīturevāyamaparādhaḥ, tasyāpi hi jñānasamavāyikāraṇataiva (162) tadyogatā /<BR>
nāpi karaṇasya; sādhāraṇatvāt /<BR>
na hyāsaṃsāramekameva mana ekamevātmānaṃ gṛhṇātītyatra niyāmakamasti /<BR>
svabhāva iti cet- tarhi (163) muktau niḥsvabhāvattvaprasaṅgaḥ; tadekārthatāyā apāyāditi- na; bhojakādṛṣṭopagrahasya niyāmakatvāt /<BR>
yaddhi mano yaccharīraṃ yānīndriyāṇi yasyādṛṣṭenākṛṣṭāni, tāni tasyaiveti niyamaḥ /<BR>
taduktaṃ prāk- "pratyātmaniyamāt bhukte'riti /<BR>
etena parabuddhyādayo vyākhyātāḥ /<BR>
[ku.3.313] tadevaṃ yogyānupalabdhiḥ parātmādau nāsti /<BR>
taditarā tu na bādhiketi tavāpi saṃmatam /<BR>
ataḥ kimadhikṛtya pratibandiḥ /<BR>
na hi śaśaśṛṅgamayogyānupalabdhyā kaścinniṣedhati /<BR>
na ca prakṛte yogyānupalabdhiṃ kaścinmanyate /<BR>
athāyamāśayaḥ- ayogyaśaśaśṛṅgādāvanupalabdhirna bādhikā syāt- iti /<BR>
tataḥ kim /<BR>
tatsiddhyediti cet- evamastu, yadi pramāṇamasti /<BR>
paśutvādikamiti cet- parasādhane pratibandistarhi; na tadbādhane /<BR>
tatraiva bhaviṣyatīti cet- tat kiṃ tatra pratibandireva dūṣaṇam, atha kathañcittulyanyāyatayā yogyā eva parātmabuddhyādayaḥ te ca bādhitā evetyapahṛtaviṣayatvam? na prathamaḥ avyāpteḥ /<BR>
na hi paśutvādeḥ śaśaśṛṅgasādhakatvena kāryatvādeḥ kartṛmattvasādhakatvaṃ pyāptam, yena tasminnasati tat pratiṣiddhyeta /<BR>
na dvitīyaḥ; mitho 'nupalabhyamānatvasya vādiprativādisvīkārāt /<BR>
tathāpi paśutvādau ko doṣa iti cet- na jīnīmastāvat; tadvicārāvasare cintayiṣyāmaḥ /<BR>
[ku.3.314] syādetat- yatpramāṇagamyaṃ hi yat, tadabhāva eva tasyābhāvamāvedayati /<BR>
yathā rūpādiprati patterabhāvaścakṣurāderabhāvam /<BR>
kāyavāgvyāpāraikapramāṇakaśya parātmā; tadabhāva eva tasyābhāve pramāṇamaṅkurādiṣu- tanna- tadekapramāṇakatvāsiddheḥ /<BR>
anyathā suṣupto 'pi na syāt /<BR>
śvāsasantāno 'pi tatra pramāṇamiti cenna- niruddhapavano 'pi na syāt /<BR>
kāyasaṃsthānaviśeṣo 'pi tatra pramāṇamiti cenna- viṣamūrcchito 'pi na syāt /<BR>
śarīroṣmāpi tatra pramāṇamiti cenna- jalāvasiktaviṣamū(siktamū)rcchito 'pi na syāt /<BR>
tasmāt yadyat kāryamupalabhyate, tattadanuguṇaścetanastatra tatra siddhyati /<BR>
na ca kāryamātrasya kvacidvyāvṛttiriti /<BR>
na ca, tvadabhyupagatenaiva pramāṇena bhavitavyam, nānyeneti niyamo 'sti /<BR>
[ku.3.315] na ca prameyasya pramāṇena vyāptiḥ /<BR>
sā hi kārtsnyena vā syāt, ekadeśena vā syāt /<BR>
na prathamaḥ; pratyakṣādyanyatamā(ma) sadbhāve 'pi tatprameyāvasthiteḥ /<BR>
na dvitīyaḥ; puruṣaniyamena sarvapramāṇavyāvṛttāvapi prameyāvasthiteḥ /<BR>
aniyamena asiddheḥ; na hi sarvasya sarvadā sarvathātra pramāṇaṃ nāstīti niścayaḥ śakya iti /<BR>
[ku.3.316] kathaṃ tarhi cakṣurāderabhāvo niścayaḥ? vyāpakānulabdheḥ /<BR>
(164)caramasāmagrīniveśino hi kāryameva vyāpakam; tannivṛttau tathābhūtānyāpi nivṛttiḥ /<BR>
(165)yogyatāmātrasya kadācit kāryam, (166)tannivṛttau tathābhūtasyāpi nivṛttiḥ /<BR>
anyathā tatrāpi (167)sandehaḥ /<BR>
[ku.3.317] prakṛte 'pi vyāpakānupalabdhyā tatpratiṣedho 'stu-na, āśrayāsiddhatvāt /<BR>
na hīśvarastadjñānaṃ vā kvacit siddham /<BR>
ābhāsapratipannamiti cenna- tasyāśrayatvānupapattaḥ; pratiṣedhyatvānupapatteśca /<BR>
vyāvartyābhāvavattaiva bhāvikī hi viśeṣyatā /<BR>
abhāvavirahātmatvaṃ vastunaḥ pratiyogitā //2 //<BR>
na caitadābhāsapratipannasyāstīti kutastasya niṣedhādhikaraṇatvaṃ niṣedhyatā ce(ve)ti /<BR>
[ku.3.318] kathaṃ tarhi śaśaśṛṅgasya niṣedhaḥ? na kathañcit /<BR>
sa hyabhāvapratyaya eva /<BR>
na cāyamapāramārthikapratiyogikaḥ<BR>
 paramārthābhāvo nāma, (168)tathāpā(na cāpā)ramārthikaviṣayaṃ pramāṇaṃ nāmeti /<BR>
api ca- duṣṭopalambhasāmagrī śaśaśṛṅgādiyogyatā /<BR>
na tasyāṃ nopalambho 'sti nāsti sānupalambhane //3  //<BR>
ken.a ca śaśaśaṅgaṃ pratiṣiddhyate, sarvathānupalabdhasya yogyatvāsiddheḥ /<BR>
taditarasāmagrīsākalyaṃ hi tat /<BR>
nanūktamābhāsopalabdhaṃ hi tat /<BR>
ata evāśakyaniṣedhamityuktam /<BR>
anupalambhakāle ābhāsopalambhasāmagryāḥ abhāvāt; tatkāle cānupalambhābhāvāditi /<BR>
kastarhi śaśaśṛṅgaṃ nāstītyasyārthaḥ? śaśe 'dhikaraṇe viṣāṇābhāvo 'stīti /<BR>
[ku.3.319] syādetat- yadyapīśvaro nāvagataḥ; yadyapi ca nābhāsasiddhena pramāṇavyavahāraḥ śakyasampādanaḥ, tathāpi, ātmanaḥ siddhāḥ, teṣāṃ sārvajñyaṃ niṣiddhyate, kṣityādikartṛtvaṃ ceti /<BR>
tathā hi- maditare na sarvajñāḥ cenatvādahamiva /<BR>
na ca te kṣityādikartāraḥ puruṣatvādahamiva /<BR>
evaṃ vastutvāderapi- iti /<BR>
tadetadapi prāgeva parihṛtam /<BR>
tathā hi-[ku.3.320] iṣṭasiddhiḥ prasiddheśe hetvasiddhiragocare /<BR>
nānyā sāmānyataḥ siddhirjātāvapi tathaiva sā //4 //<BR>
pramāṇa(ṇena)pratītānāṃ cetanānāṃ pakṣīkaraṇe siddhasādhanam /<BR>
tato 'nyeṣā(169)masiddhau hetorāśrayāsiddhatvam /<BR>
ātmatvamātreṇa so 'pi siddha iti cet- ko 'syārthaḥ? kimātmatvenopalakṣitā saiva vastugatyā sarvajñaviśvakartṛvyaktiḥ, atha tadanyā, ātmamātraṃ ātmatvamātra(170)meva vā pakṣaḥ; sarvatra pūrvadoṣānativṛtteḥ (ttiḥ?) athāyamāśayaḥ- ātmatvaṃ na sarvajñasarvakartṛvyaktisamavetaṃ jātitvāt gotvavat- iti- tadasat- niṣedhyāsiddherniṣedhasyāśakyatvāt /<BR>
tathā cāprasiddhaviśeṣaṇaḥ pakṣa ityāśrayāsiddhiriti sa eva doṣaḥ /<BR>
tvadupagatāgamalokaprasiddhasyaiveśvarasyāsarvajñatvamakartṛtvaṃ ca sādhyata iti cenna- āgamādeḥ pramāṇatve bādhanādaniṣedhanam /<BR>
ābhāsatve tu saiva syādāśrayāsiddhiruddhatā (171) //5 //<BR>
nigadavyākhyātametat (172) /<BR>
[ku.3.321] cārvākastvāha- kiṃ (173)yogyatāviśeṣā(ṣaṇā)graheṇa /<BR>
yannopalabhyate, tannāsti /<BR>
viparītamasti /<BR>
na ceśvarādayastathā, tato na santītyetadeva jyāyaḥ /<BR>
evamanumānādivilopa iti cet- nedamaniṣṭam /<BR>
tathā ca lokavyavahāroccheda iti cenna- sambhāvanāmātreṇa tatsiddheḥ /<BR>
saṃvādena ca prāmāṇyābhimānāt- iti- atrocyate-[ku.3.322] dṛṣṭyadṛṣṭyoḥ kva sandeho bhāvābhāvaviniścayāt /<BR>
adṛṣṭibādhite hetau pratyakṣamapi durlabham //6 //<BR>
sambhāvanā hi sandeha eva /<BR>
tasmācca vyavahārastasmin sati syāt /<BR>
sa eva tu kutaḥ? darśanadaśāyāṃ bhāvaniścayāt; adarśanadaśāyāmabhāvāvadhāraṇāt /<BR>
tathā ca gṛhādbahirga(nnirga)taścārvāko varāko na nivartate; pratyuta putradāradhanādyabhāvāvadhāraṇāt sorastāḍaṃ śokavikalo (174)vikrośet /<BR>
smaraṇānubhavānnaivamiti cenna- pratiyogismaraṇa evābhāvaparicchedāt /<BR>
parāvṛtto 'pi kathaṃ punarāsādayiṣyati? sattvāditi cet- anupalambhakāle 'pi tarhi santīti na tāvanmātreṇābhāvāvadhāraṇam /<BR>
tadaivotpannā iti cenna- anupalambhena hetūnāṃ bādhāt /<BR>
abādhe vā sa eva doṣaḥ /<BR>
[ku.3.323] ata eva pratyakṣamapi na syāt; taddhetūnāṃ cakṣurādīnāmanupalambhabādhitatvāt /<BR>
upalabhyanta eva; golakādi(175)rūpatvātteṣāmiti cenna- tadupalabdheḥ pūrvaṃ teṣāmanupalambhāt /<BR>
na ca yaugapadyaniyamaḥ; kāryakāraṇabhāvāditi /<BR>
[ku.3.324] etena- na paramāṇavaḥ santi; anupalabdheḥ /<BR>
na te nityā niravayavā vā, pārthivatvāt ghaṭādivat /<BR>
na pāthasīyaparamāṇurūpādayo nityāḥ rūpāditvāt dṛśyamānarūpādivat /<BR>
na rūpatvapārthivatvādi nityākāryātīndriyasamavāyi jātitvāt śṛṅgatvavat /<BR>
nendriyāṇi santi, yogyānupalabdheḥ /<BR>
ayogyāni ca śaśaśṛṅgapratibandinirasanīyānīti (176)evaṃ svargāpūrvadevatānirākaraṇaṃ nāstikānāṃ nisanīyam /<BR>
mīmāṃsakaśca toṣayitavyo bhīṣayitavyaśceti /<BR>
[ku.3.325] yadyevamanupalambhenādṛśyapratiṣedho neṣyate, anupalabhyopādhipratiṣedho 'pi naiṣṭavyaḥ /<BR>
tathā ca kathaṃ tathābhūtārthasiddhirapi; anumānabījapratibandhāsiddheḥ /<BR>
tadabhāve śabdāderapyabhāvaḥ; prāmāṇyāsiddheḥ /<BR>
seyamubhayataḥ pāśā rajjuḥ (177) /<BR>
[ku.3.326] atra kaścidāha- mā bhūdupādhividhūnanam, catuḥpañcarūpasampattimātreṇaiva pratibandhanirvāhāt /<BR>
tasyāśya sapakṣāsapakṣadarśanādarśanamātrapramāṇakatvāt /<BR>
yatra tu tadbhaṅgaḥ, tatra pramāṇabhaṅgo 'pyāvaśyakaḥ /<BR>
na hyasti sambhavo darśanādarśanayoraviplave (178)heturūpaviplavaiti /<BR>
[ku.3.327] aprayojako 'pi tarhi hetuḥ syāditi cet- bhūyodarśanāviplave ko 'yamaprayojako nāma? na tāvat sādhyaṃ pratyakāryamakāraṇaṃ vā; sāmānyato dṛṣṭānumānasvīkārāt /<BR>
nāpi sāmagryāṃ kāraṇaikadeśaḥ; pūrvavadabhyupagamāt /<BR>
nāpi vyabhicārī; tadanupalambhāt /<BR>
vyabhicāropalambhe vā sa eva doṣaḥ /<BR>
na ca śaṅkitavyabhicāraḥ; nirbījaśaṅkāyāḥ sarvatra sulabhatvāt /<BR>
nāpi vyāpyāntarasahavṛttiḥ; ekatrāpi sādhye 'nekasādhanopagamāt /<BR>
nāpyalpaviṣayaḥ; dhūmādestathābhāve 'pi<BR>
 (thābhūtasyāpi) hetutvāt /<BR>
nanu dhūmo (mo 'pi) vahnimātre 'prayojaka eva, tannivṛttāvapi tadanivṛtteḥ /<BR>
ārdrendhanavatvaṃ vahniviśeṣaṃ prati tu prayojakaḥ; tannivṛttau tasyaiva nivṛtteriti- etadapyayuktam- sāmānyaprayojakatāyāṃ viśeṣasādhakatvāyogāt; tadasiddhau tasyāsiddhiniyamāt; siddhau vā sāmānyaviśeṣabhāvānupapatteḥ /<BR>
nāpi kḷptasāmarthye 'nyasmin kalpanīyasāmarthyāprayojakaḥ; nāśe kāryatvasāvayavatvayorapi hetubhāvāditi /<BR>
[ku.3.328] tadetadapeśalam- kathaṃ hi viśeṣābhāvāt kaścidvyabhicarati kaścicca neti śkayamavagantum /<BR>
tato nirṇāyakābhāve sati sāhityadarśanameva śaṅkābījamiti kvāsau nirbījā /<BR>
evaṃ sati atiprasaktirapi cārvākanandinī (179)nopālambhāya /<BR>
[ku.3.329] svabhāvādeva kaścit kiñcidvyabhicarati, kaścicca neti svabhāva eva viśeṣa iti cet- kena cihnena punarasau nirṇeya iti nipuṇena bhāvanīyam; bhūyodarśanasya śataśaḥ pravṛttasyāpi bhaṅgadarśanāt /<BR>
yatra bhaṅgo na dṛśyate (180)tat tatheti cet- āpātato na dṛśyate iti sarvatra kālakrameṇāpi na drakṣyata iti ko niyanteti /<BR>
[ku.3.330] tasmādupādhitadvirahāveva vyabhicārāvyabhicāranivandhanam /<BR>
tadavadhāraṇaṃ cāśakyamiti /<BR>
nanu yaḥ sarvaiḥ pramāṇaiḥ sarvadāsmadādibhiryadvattayā nopalabhyate, nāsau tadvān; yathā bakaḥ śyamikayā /<BR>
nopalabhyate ca vahnau dhūma upādhimattayā- iti śkyamiti cenna- asyāpyanumānatayā tadapekṣāyāmanavasthānāt /<BR>
(181)sarvādṛṣṭeśca sandehāt; svādṛṣṭervyabhicārātaḥ; sarvadetyasiddheḥ /<BR>
[ku.3.331] tādātmyatadutpattibhyāṃ niyama ityanye /<BR>
tatra tādātmyaṃ vipakṣe bādhakāt bhavati /<BR>
tadutpattiśca paurvāparyeṇa pratyakṣānupalambhābhyām /<BR>
(182)na hyevaṃ sati śaṅkāpiśācī avakāśamāsādayati; āśaṅkyamānakāraṇabhāvasyāpi piśācāderetallakṣaṇāvirodhenaiva tattvanirvāhāditi- (183) naivamapi; ubhayagāmino 'vyabhicāranibandhanasyaikasyāvivecanāt; pratyekaṃ cāvyāpakatvāt /<BR>
kutaśca kāryātmānau kāraṇamātmānaṃ ca na vyabhicārata iti /<BR>
[ku.3.332] atrocyate- śaṅkā cedanumāstyeva na cecchaṅkā tatastarām /<BR>
vyāghātāvadhirāśaṅkā tarkaḥ śaṅkāvadhirmataḥ //7 //<BR>
[ku.3.333] kālāntare kadācidvyabhicariṣyatīti kālaṃ bhāvinamākalayya śaṅkyeta /<BR>
tadākalanaṃ ca nānumānamavadhīrya kasyacit /<BR>
mūhūrtayāmāhorātrapakṣamāsartvayanasaṃvatsarādayo hi bhāvino bhavanmuhūrtādyanumeyā eva, anavagateṣu smaraṇasyāpyanāśaṅkanīyatvāt /<BR>
anākalane vā kamāśritya vyabhicāraḥ śaṅkyeta (raśaṅketi) /<BR>
tathā ca sutarāmanumānasvīkāraḥ /<BR>
evaṃ ca deśāntare 'pi vaktavyam /<BR>
[ku.3.334] svīkṛtamanumānam /<BR>
suhṛdbhāvena pṛcchāmaḥ- kathamāśaṅkā nivartanīyeti cet- na- yāvadāśaṅkaṃ tarkapravṛtteḥ /<BR>
[ku.3.335] tena hi vartamānenopādhikoṭau tadāyattavyabhicārakoṭau vāniṣṭamupanayatā icchāvicchidyate /<BR>
vicchannavipakṣecchaśca pramātā bhūyodarśanopalabdhasāhacaryaṃ liṅgagamanākulo 'dhitiṣṭhati; adhiṣṭhitācca karaṇāt kriyāpariniṣpattiriti kimanupapannam /<BR>
[ku.3.336] nanu tarko 'pyavinābhāvamapekṣya pravartate /<BR>
tato 'navasthayā bhavitavyam- na- śaṅkāyā vyāghātāvadhitvāt /<BR>
tadeva hyāśaṅkyate, yasminnāśaṅkyamāne svakriyāvyāghātādayo doṣā nāvatarantīti lokamaryādā /<BR>
na hi hetuphalabhāvo na bhaviṣyatīti śaṅkitumapi śakyate /<BR>
tathā sati śaṅkaiva na syāt, sarvaṃ mithyā bhaviṣyatītyādivat /<BR>
[ku.3.337] athāvyatīndriyopādhiniṣedhe kiṃ pramāṇami(dhaḥ kiṃpramāṇaka i)tyucyatāmiti cet- na vai kaścidatīndriyopādhiḥ pramāṇasiddho 'sti, yasyābhāve pramāṇamanveṣaṇīyam /<BR>
kevalaṃ sāhacarye nibandhanāntaramātraṃ śaṅkyate /<BR>
tataḥ śaṅkaiva phalataḥ svarūpataśca nivartanīyā /<BR>
tatra phalamasyāḥ vipakṣasyāpi jijñāsā tarkādāhanya nivartate; tato 'numānapravṛttau śaṅkāsvarūpamapīti sarvaṃ sustham /<BR>
[ku.3.338] na caitadanāgamam, nyāyāṅgatayā tarkaṃ vyutpādayataḥ sūtrakārasyābhimatatvāt /<BR>
anyathā tad vyutpādanavaiyarthyāt /<BR>
[ku.3.339] tadayaṃ saṅkṣepaḥ- yatrānukūlatarko nāsti so 'prayojakaḥ /<BR>
sa ca dvividhaḥ śaṅkitopādhirniścatopādhiśca; yatredamucyate- "yāvaccāvyatirekitvaṃ śatāṃśenāpi śaṅkyate /<BR>
vipakṣasya kutastāvat hetorgamanikābalam //<BR>
'[ku.3.340] tatropādhistu- sādhanāvyāpakatve sati sādhyavyāpakaḥ /<BR>
taddharmabhūtā hi vyāptirjapākusumaraktateva sphaṭike, sādhanābhimate cakāstītyupādhirasāvucyata iti /<BR>
tadidamāhuḥ- "anye paraprayuktānāṃ vyāptīnāmupajīvakāḥ /<BR>
tairdṛṣṭairapi naiveṣṭā vyapakāṃśāvadhāraṇā //<BR>
" (mī.ślo.vā.14.1-5.) iti /<BR>
[ku.3.341] tadanena vipakṣadaṇḍabhūtena tarkeṇa sanāthe bhūyodarśane, kāryaṃ vā kāraṇaṃ vā tato 'nyadvā, samavāyi vā saṃyogi vānyathā vā bhāvo vābhāvo vā, saviśeṣaṇaṃ vā nirviśeṣaṇaṃ vā liṅgamiti niḥśaṅkamavadhāraṇīyam; anyathā tadābhāsa iti rahasyam /<BR>
[ku.3.342] tādātmyatadutpattyorapyetadeva bījam /<BR>
yadi hi kā(yadi kār)yātmānau kāraṇamātmānaṃ<BR>
 cātipatetām, tadā tayostattvaṃ vyāhanyeta /<BR>
ata eva sāmagrīniveśinaścaramakāraṇādapi kāryamanumimate (184)saugatā api /<BR>
tasmādvipakṣabādhakameva pratibandhalakṣaṇam /<BR>
[ku.3.343] tathā hi- śākādyāhārapariṇativirahiṇi mitrātanaye, na kiñcidaniṣṭamiti nāsau tasya vyāpikā; vyāpikā tu śyāmikāyāḥ, kāraṇatvāvadhāraṇāt /<BR>
kāraṇaṃ ca tat tasya; tadatipatya bhavati ceti vyāhatam /<BR>
evamanyatrāpyūhanīyamiti /<BR>
[ku.3.344] kva punaraprayojako 'ntarbhavati? na kvacidityeke /<BR>
yathā hi siddhasādhanam- na bādhitaviṣayam, viṣayāpahārābhāvāt; nāpi nirṇaye sati pakṣatvātipātādapakṣadharmaḥ, kālātītavilopaprasaṅgāt; na cānaikāntikādiḥ, vyabhicārādyabhāvāt- tathāyamapi /<BR>
sūtraṃ tūpalakṣaṇaparamiti- tadasat- vibhāgasya nyūnādhikasaṅkhyāvyavacchedaphalatvāt /<BR>
[ku.3.345] kva tarhi dvayorantarniveśaḥ? asiddhe eva /<BR>
tathā hi- vyāptasya hi pakṣadharmatāpratītiḥ siddhiḥ /<BR>
tadabhāvo 'siddhi /<BR>
iyaṃ ca vyāptipakṣadharmatā(185)svarūpāṇāmanyatamāpratītyā bhavantī yathāsaṅkhyamanyathāsiddhirāśrayāsiddhiḥ svarūpāsiddhirityākhyāyate /<BR>
madhyamāpyāśrayasvarūpāpratītyā tadviśeṣaṇapakṣatvāpratītyā veti dvayī /<BR>
tatra, caramāsiddhasādhanamiti vyapadiśyate; vyāptisthitau pakṣatvasyāhatya vighaṭanāt /<BR>
na tvevaṃ bādhe; vyāptereva prathamaṃ vighaṭanāditi viśeṣaḥ /<BR>
[ku.3.346] yattvaprayojakaḥ sandigdhānaikāntika ityanaikāntike 'ntarbhāvyate- tadasat- vyāptyasiddhyā hi nimittena vyabhicāraḥ śaṅkanīyo 'nyathā vā /<BR>
prathame asiddhireva dūṣaṇam; upajīvyatvāt; nānaikāntikam; upajīvakatvāt /<BR>
(186)anyathāśaṅkātvadūṣaṇameva; nirṇīte tadanavakāśāditi //<BR>
tṛtīyastabake īśvarasyopamānābādhyatvanirūpaṇam //<BR>
[ku.3.347] upamānaṃ tu bādhakamanāśaṅkanīyameva, viṣayānatirekāditi kecit tathāhi- na tāvadasya viṣayaḥ sādṛśyavyapadeśyaṃ padārthāntarameva sambhāvanīyam; parasparavirodhe hi na prakārāntarasthitiḥ /<BR>
naikatāpi viruddhānāmuktimātravirodhataḥ //8 //<BR>
na hi bhāvābhāvābhyāmanyaḥ prakāraḥsambhāvanīyaḥ, parasparavidhiniṣedharūpatvāt /<BR>
na bhāva iti hi niṣedhamātreṇaivābhāvavidhiḥ /<BR>
tatastaṃ vihāya kathaṃ svavacanenaiva punaḥsahṛdayo niṣedhet, nābhāva iti /<BR>
evaṃ nābhāva iti hi niṣedha eva bhāvavidhiḥ /<BR>
tatastaṃ vihāya svavācaivānunmattaḥ kathaṃ punarniṣedhet na bhāva iti /<BR>
ata evambhūtānāmekatāpyaśakyapratipattiḥ, pratiṣedhavidhyorekatrā(tvā)sambhavāt /<BR>
tasmādbhāvābhāvāveva tattvam /<BR>
[ku.3.348] bhāvattve 'pi guṇavannirguṇaṃ veti dvayameva (vetyetadapi) pūrvavat /<BR>
pūrvaṃ dravyameva /<BR>
uttarañcāśritamanāśritaṃ veti dvayameva pūrvavat /<BR>
tatrottaraṃ samavāya eva, anavasthābhayāt /<BR>
āśritaṃ tu sāmānyavanniḥsāmānyañceti pūrvavaddvayameva /<BR>
tatra prathamamapi spando 'spanda iti dvayameva /<BR>
etacca yathāsaṅkhyaṃ karma guṇa iti vyapadiśyate /<BR>
niḥsāmānyaṃ nirguṇamāśritaṃ tu ekāśritamanekāśritaṃ veti prāgiva dvayameva /<BR>
etadapi yathāsaṅkhyaṃ viśeṣaḥsāmānyañcetyabhidhīyate /<BR>
tat (187) etatsādṛśyametāsvekāṃ vidhāmāsādayat nātiricyate /<BR>
anāsādayannapadārthībhūya sthātumutsahate /<BR>
etena (188) śaktisaṅkhyādayo vyākhyātāḥ /<BR>
tato 'bhāvena saha saptaiva padārthā iti niyamaḥ /<BR>
ato nopamānaviṣayor'thāntaramiti /<BR>
[ku.3.349] syādetat- bhavatu sāmānyameva sādṛśyam, tadeva tasya viṣayaḥsyāt /<BR>
tatsa(gosa)dṛśo 'yamiti hi pratyayo nendriyajanyaḥ, tadāpātamātreṇānutpatteriti cet- na- pūrvapiṇḍānusandhānarūpasahakārivaidhuryeṇānutpatteḥ (ṇa prāgajananāt so 'yamiti pratyabhijñānavaditi /<BR>
[ku.3.350] nanvetatsadṛśaḥsa iti nendriyajanyam, tena tasyāsambandhāt /<BR>
nacedaṃ smaraṇam, tatpiṇḍānubhave 'pi viśiṣṭasyānanubhavāt /<BR>
nacaitadapi, ayaṃ sa iti viparītapratyabhijñānavadupapādanīyam; tattedantopasthāpanakramaviparyaye 'pi viśeṣyasyendriyeṇa sannikarṣāvirodhāt; tasya sannihitavartamānagocaratvāt /<BR>
prakṛte tu tadabhāvāt /<BR>
tasmāt tatpiṇḍasmaraṇasahāyametatpiṇḍavartisādṛśyajñānameva tathāvidhaṃ jñānamutpādayadupamānaṃ pramāṇamiti /<BR>
[ku.3.351] etadapi nāsti- sādharmyamiva vaidharmyaṃ mānamevaṃ prasajyate /<BR>
arthāpattirasau vyaktamiti cet prakṛtaṃ na kim //9  //<BR>
yad.ā hi etadvisadṛśo 'sau iti pratyeti, tatrāpi tulyametat /<BR>
na hi tat pratyakṣam, asannikṛṣṭaviṣayatvāt /<BR>
na smaraṇam, viśiṣṭasyānanubhavāt /<BR>
nopamānam asādṛśyaviṣayatvāt /<BR>
nanu- etaddharmābhāvaviśiṣṭatvameva tasya vaidharmyam, taccābhāvagamyameveṣyate /<BR>
na ca prakṛte 'pi tathāstu, sādṛśyasya bhāvarūpatvāditi cet- na- ito vyāvṛttadharmaviśiṣṭatāyā api<BR>
 vaidharmyarūpatvāt; tasya ca bhāvarūpatvāt /<BR>
syādetat- taddharmā iha na santītyavagate, arthādāpadyate- ihāvidyamānāstatra santīti /<BR>
na hi tadvidharmatvametasyopapadyate, yadyetadvidharmāsau na bhavati iti cet- evaṃ tarhi prakṛtamapyarthāpattireva /<BR>
na hi tatsādṛśyaviśiṣṭatvametasya pratyakṣasiddhamapi tasyaitatsādṛśyaviśiṣṭatvaṃ vinopapadyate /<BR>
[ku.3.352] etena dṛṣṭā(189)sannikṛṣṭapratyabhijñānaṃ vyākhyātam /<BR>
tatrāpi taddharmaśālitvaṃ tasya smaraṇābhivyaktamanupapadyamānaṃ tadidantāspadasyaikatāṃ vyavasthāpayati /<BR>
tasmānnopamānamadhikamiti /<BR>
[ku.3.353] evaṃ prāpte 'bhidhīyate- sambandhasya paricchedaḥ (190)(daṃ?) sañjñāyāḥsañjñinā saha /<BR>
pratyakṣāderasādhyatvādupamānaphalaṃ viduḥ //10  //<BR>
yath.ā gaustathā gavayaḥ iti śrutātideśavākyasya, gosadṛśaṃ piṇḍamanubhavataḥ, smarataśca vākyārthaṃ ayamasau gavayaśabdavācya iti bhavati matiḥ /<BR>
seyaṃ na tāvat vākyamātraphalam, anupalabdhapiṇḍasyāpi prasaṅgāt /<BR>
nāpi pratyakṣaphalam, aśrutavākyasyāpi prasaṅgāt /<BR>
nāpi samāhāraphalam, vākyapratyakṣayorbhinnakālatvāt /<BR>
vākyatadarthayoḥ smṛtidvāropanītāvapi gavayapiṇḍasambaddhenāpīndriyeṇa tadgatasādṛśyānupalambhe samayaparicchedāsiddheḥ /<BR>
phalasamāhāre tu tadantarbhāve anumānāderapi pratyakṣatvaprasaṅgaḥ /<BR>
tat kiṃ tatphalasya tatpramāṇabahirbhāva eva? antarbhāve vā kiyatī sīmā?- tattadasādhāraṇendriyādisāhityam /<BR>
asti tarhi sādṛśyādijñānakāleviṣphāritasya cakṣuṣo vyāpāraḥ- na- upalabdhagosādṛśyaviśiṣṭagavayapiṇḍasya vākyatadarthasmṛtimataḥ kālāntare 'pyanusandhānabalāt samayaparicchedopapatteḥ /<BR>
[ku.3.354] nanu ca vākyādevānena samayaḥ paricchinnaḥ, gosadṛśasya gavayaśabdaḥsañjñeti /<BR>
kevalamidānīṃ pratyabhijānāti ayamasāviti /<BR>
prayogādva'numitaḥ, yo yatrāsati vṛttyantare vṛddhaiḥ prayujyate, sa tasya vācakaḥ, yathā gośabda eva goḥ, prayujyate cāyaṃ gosadṛśe iti kimupamāneneti- na- sādṛśyasyānimittatvānnimittasyāpratītitaḥ /<BR>
samayo durgṛhaḥ pūrvaṃ śabdenānumayāpi vā //11 //<BR>
na hi gavayaśabdasya sādṛśyaṃ pravṛttinimittam, apratītagūnāmavyavahāraprasaṅgāt /<BR>
nacobhayamapi nimittam, svayaṃpratītasamayasaṅkrāntaye 'tideśavākyaprayogānupapatteḥ /<BR>
gavayattve hyayaṃ vyutpanno vṛddhavyavahārāt, na sādṛśye /<BR>
kathametannirdhāraṇīyamiti cet- vastugatistāvadiyam, tadāpātataḥsandehe 'pi na phalasiddhiḥ, gandhavattvamiva pṛthivītvasya, gosādṛśyaṃ gavayaśabdapravṛttinimittasyopalakṣaṇam, idameva vā nimittamityanirdhāraṇāt /<BR>
[ku.3.355] syādetat- pūrvaṃ nimittānupalabdherna phalasiddhiḥ, idānīntu tasminnupalabdhe tadeva vākyaṃ smṛtisamārūḍhaṃ phaliṣyati, adhyayanasamayagṛhīta iva vedarāśiraṅgopāṅgaparyavadātasya kālāntare /<BR>
na ca vācyam, vākyena (191) svārthasya prāgeva bodhitatvāt prāgevaparyavasitamiti- gosādṛśyasyopalakṣaṇanimittatvayoranyataratra tātparye sandehāt /<BR>
idānīntu gavayatve 'vagate tarkapuraskārātsādṛśyasyopalakṣaṇatāyāṃ vyavasthitāyām, gaṅgāyāṃ ghoṣa itivadanvayapratipattiriti cet- na- śrutānvayādanākāṅkṣaṃ na vākyaṃ hyanyadicchati /<BR>
padārthānvayavaidhuryāttadākṣiptena saṅgatiḥ //12  //<BR>
gosadṛś.o gavayaśabdavācya iti sāmānādhikaraṇyamātreṇānvayopapattau viśeṣasandehe 'pi vākyasya paryavasitatvena mānāntaropanītānapekṣaṇāt, taktāraktasandehe 'pi ghaṭo bhavatīti vākyavat /<BR>
anyathā vākyabhedadoṣāt /<BR>
na ca gaṅgāyāṃ ghoṣa itivat padārthā evānvayāyogyāḥ, yena pramāṇāntaropanītenānvayaḥsyāt /<BR>
atha (192)pratītavākyārthabalāyāto 'pyartho yadi vākyasyaiva, divābhojananiṣedhavākyasyāpi rātribhojanamarthaḥsyāt /<BR>
tasmādyathā gavayaśabdaḥ kasyacidvācakaḥ śiṣṭaprayogāditi sāmānyato niścite 'pi, viśeṣe mānāntarāpekṣā, tathā gosadṛśasya gavayaśabdo vācaka iti vākyānniścitepi sāmānye, viśeṣavācakatve 'sya mānāntaramanusaraṇīyamiti /<BR>
[ku.3.356] astvanumānam /<BR>
tathāhi- gavayaśabdo gavayasya vācakaḥ asati vṛttyantare 'bhiyuktaistatra prayujyamānatvat,gavi gośabdavaditi cet- na- asiddheḥ /<BR>
na hyasati vṛttyantare tadviṣayatayā prayogaḥsaṅgatimavijñāya jñātuṃ śakyate /<BR>
sāmānādhikaraṇyāditi cenna- piṇḍamātre siddhasādhanāt, nimitte cāsiddheḥ, sādṛśyasyānimittatvādityuktam /<BR>
[ku.3.357] nanu vyāptiparamidaṃ vākyaṃ syāt, yo gosadṛśaḥ sa gavayapadārtha iti /<BR>
tathāca vākyādavagatapratibandho 'numinuyāt- ayamasau gavayo gosadṛśatvāditideśavākyāvagatapiṇḍavaditi- na- viparyayāt /<BR>
na hi gosadṛśaṃ buddhāvāropyānena pṛṣṭaḥ, sa kiṃ śabdavācya iti /<BR>
kintu sāmānyato gavayapadārthamavagamya sa kīdṛgiti /<BR>
tathāca yadyogaprāthamyābhyāṃ tasyaiva vyāpyatvam /<BR>
tataḥ kiṃ tena, prakṛtānupayogāt /<BR>
[ku.3.358]<BR>
 atha (193)kiṃlakṣaṇako 'sāviti praśnārthaḥ /<BR>
tadā vyatirekiparaṃ (194)syāt, lakṣaṇasya tathābhavāt /<BR>
tathāca gosadṛśo gavaya ityasyārthaḥ- yo gavaya iti na vyavahriyate nāsau gosadṛśa iti /<BR>
evañca prayoktavyam- ayamasau gavaya iti vyavahartavyaḥ gosadṛśatvāt, yastu na tathā, gosadṛśaḥ yathā hastī /<BR>
na ca hastyādīnāṃ vipakṣatve pramāṇamasti, sarvāprayogasya duravadhāra(ṇa)tvāt; katipayāvyavahārasya cānaikāntikatvāt /<BR>
[ku.3.359] nanu liṅgamātre praśno bhaviṣyati, kīdṛk kiṃ liṅgamiti- na- na hyanena liṅgamavijñāya gavayaśabdasya vācakatvaṃ kasyacidvācyatvaṃ vāvagatam, yena tadarthaṃ praśnaḥsyāt /<BR>
pravṛttinimittaviśeṣaliṅge praśnaḥ, yena nimittena gavayaśabdaḥ pravartate tasya kiṃ liṅgamiti cenna- na hi tadavaśyamanumeyamevetyanena niścitam, yata idaṃ syāt /<BR>
jñānopāyamātrapraśne tadviśeṣeṇottaramiti cenna- aviśeṣādindriyasannikarṣamapyuttarayet; paryāyāntaraṃ vā /<BR>
yathā- gavayamahaṃ kathaṃ jānīyāmiti praśne, vanaṃ gato drakṣyasīti; yathā vā- kaḥ pika ityatra, kokila iti /<BR>
tasmānnimittabhedapraśna evāyam, gavayo gavayapadavācyaḥ kīdṛk kena nimitteneti yuktamutpaśyāmaḥ /<BR>
tasya ca nimittaviśeṣasya sākṣādupadarśayitumaśkyatvāt pṛṣṭastadulakṣaṇaṃ kiñcidācaṣṭe /<BR>
taccopamānasāmagrīsamutthāpanameva /<BR>
tasya ca pramāṇasya satastarkaḥsahāyatāmāpadyate- "sādṛśyasyaiva nimittatāyāṃ kalpanāgauravam, nimittāntarakalpane ca kḷptakalpyavirodha" iti tadeva nimittamavagacchatīti /<BR>
[ku.3.360] lakṣaṇantvasya anavagatasaṅgatisañjñāsamabhivyāhṛtavākyārthasya sañjñinyanusandhānamupamānam /<BR>
vākyārthaśca kvacit sādharmyaṃ kvacidvaidharmyam /<BR>
ato nāvyāpakam /<BR>
tasmānniyataviṣayatvādeva na tena bādhaḥ, na tvanatirekāditi sthitiḥ /<BR>
ku.3.[361ṭaśabdo 'pi na bādhakamanumānānatirekāditi vaiśeṣikādayaḥ /<BR>
tathā hi- yadyapi ete padārthā mithaḥ saṃsargavantaḥ vākyatvāditi vyadhikaraṇam; padārthatvāditi cānaikāntikam; padaiḥsmāritatvādityapi tathā /<BR>
yadyapi caitāni padāni smāritārthasaṃsargavanti tatsmārakatvādityādau sādhyābhāvaḥ /<BR>
na hyatra matvarthaḥ saṃyogaḥ samavāyastādātmyaṃ viśeṣaṇaviśeṣyabhāvo vā sambhavati /<BR>
jñāpyajñāpakabhāvastu svātantryeṇa anumānāntarbhāvavādibhirneṣyate /<BR>
na ca liṅgatayā jñāpakatvaṃ yat liṅgasya (195) viṣayastadeva tasya, parasparāśrayaprasaṅgāt /<BR>
tadupalambhe hi vyāptisiddhistatsiddhau ca tadanumānamiti /<BR>
tathāpi- ākāṅkṣādimadbhiḥ padaiḥ smāritatvāt gāmabhyājeti padārthavaditi syāt /<BR>
na ca viśeṣāsiddhirdeṣaḥ, saṃsargasya saṃsṛjyamānaviśeṣādeva viśiṣṭatvāt /<BR>
yadvā etāni padāni smāritārthasaṃsargajñānapūrvakāṇi ākāṅkṣādimattve sati tatsmārakatvāt gāmabhyājeti padavat /<BR>
na caivamarthāsiddhiḥ, jñānāvacchedakatayaiva tatsiddheḥ /<BR>
tasya ca saṃsṛjyamānopahitasyaivāvacchedakatvānna viśeṣāpratilambha iti /<BR>
[ku.3.362] atrocyate- anekāntaḥ paricchede sambhave ca na niścayaḥ /<BR>
ākāṅkṣā sattayā heturyogyāsattirabandhanā //13  //<BR>
et.e padārthāmithaḥsarṅgavanta iti saṃsṛṣṭā eveti niyamo vā sādhyaḥ sambhāvitasaṃsargā iti vā /<BR>
[ku.3.363] na prathamaḥ, anāptoktapadakadambasmāritairanekāntāt /<BR>
āptoktyā viśeṣaṇīyamiti cenna- vākyārthapratīteḥ prāk tadasiddheḥ /<BR>
na hyavipralambhakatvamātramihāptaśabdena vivakṣitam, tadukterapi padārthasaṃsargavyabhicārāt /<BR>
apitu tadanubhavaprāmāṇyamapi /<BR>
na caitacchakyam (196)asarvajñe sarvadā sarvaviṣaye satyajñānavānayamiti niścetum, bhrānteḥ puruṣadharmatvāt /<BR>
yatra (197)kvacidāptatvamanāptasyāpyastīti na tenopayogaḥ /<BR>
tato 'sminnarthe 'yamabhrānta iti kenacidupāyena grāhyam /<BR>
nacaitat saṃsargaviśeṣamapratītya śakyam; buddherarthaṃbhedamantareṇa nirūpayitumaśakyatvāt /<BR>
padārthamātre cābhrāntatvasiddhau na kiñcit; anāptasādhāraṇyāt /<BR>
eteṣāṃ saṃsarge 'yamabhrānta iti śakyamiti cenna- eteṣāṃ saṃsarge ityasyā eva buddherasiddheḥ /<BR>
ananubhūtacare smaraṇāyogāt, tadanubhavasya liṅgādhīnatayā tasya ca viśeṣaṇāsiddhatvenānupapatteriti /<BR>
[ku.3.364ṭa nāpi dvitīyaḥ, yogyatāmātrasiddhāvapi saṃsargāniścayāt, vākyasya ca tadekaphalatvāt /<BR>
yogyatāmātrasya prāgeva siddheḥ /<BR>
anyathā tadasiddhāvāsannasākāṅkṣapadasmāritatvādityeva hetuḥsyāt /<BR>
tathācāgninā siñcedityādinā smāritairanaikāntaḥ; tathāvidhānāṃ sarvathā saṃsargāyogyatvāditi /<BR>
[ku.3.365] evaṃ dvitīye 'pi prayoge heturākāṅkṣādimattve satīti /<BR>
tatra keyamākāṅkṣā nāma? na tāvadviśeṣaṇaviśeṣyabhāvaḥ, tasya saṃsargar(gaviśeṣa)svabhāvatayā sādhyatvāt /<BR>
nāpi tadyogyatā, yogyatayaiva gatārthatvāt /<BR>
nāpyavinābhāvaḥ, nīlaṃ sarojamityādau tadabhāve 'pi vākyārthapratyayāt /<BR>
tatrāpi viśeṣākṣiptasāmānyayoravinābhāvo 'stīti<BR>
 (vopyākāṅkṣeti) cenna- aho vimalaṃ jalaṃ nadyāḥ, kacche mahiṣaścaratītyādau vākyabhedānupapattiprasaṅgāt /<BR>
nāpi pratipatturjijñāsā, paṭo bhavatītyādau śuklādijijñāsāyāṃ (sayā)raktaḥ paṭo bhavatītyasyaikadeśavat sarvadā vākyāparyavasānaprasaṅgāt /<BR>
"guṇakriyādyaśeṣaviśeṣajijñāsāyāmapi padasmāritaviśeṣajijñāsā ākāṅkṣā /<BR>
paṭa ityukte kiṃrūpaḥ, kutra kiṃ karotītyādirūpajijñāsā /<BR>
tatra, bhavatītyukte, kiṃ karotītyeṣaiva padasmāritaviṣayā, na tu kiṃ rūpa ityādirapi /<BR>
yadā tu rakta ityucyate, tadā kiṃrūpa ityeṣāpi smāritaviṣayā syāt iti na kiñcidanupapanna'miti cet- evaṃ tarhi cakṣuṣī nimīlya paribhāvayatu bhavān, kimasyāṃ jātāyāmanvayapratyayaḥ atha jñātāyāmiti /<BR>
tatra prathame nānayā vyabhicāravyāvartanāya (vāraṇāya)heturviśeṣaṇīyaḥ, manaḥsaṃyogādivatsattāmātreṇopayogāt /<BR>
āsattiyogyatāmātreṇa viśiṣṭastu niścito 'pi na gamakaḥ; ayameti putro rājñaḥ puruṣo 'pasāryatāmityādau vyabhivacārāt /<BR>
[ku.3.366ṭadvitīyastu syādapi, yadyanumānāntaravattatsadbhāve 'pi tajjñānavaidhuryādanvayapratyayo na jāyate /<BR>
natvetadasti, āsattiyogyatāmātrapratisandhānādeva sākāṅkṣasya sarvatra vākyārthapratyayāt /<BR>
nivṛttākāṅkṣasya ca tadabhāvāt /<BR>
kathameṣa niścayaḥ, sākāṅkṣa eva pratyeti, na tu jñātākāṅkṣa iti cet- tāvanmātreṇopapattāvanupalabhyamānajñānakalpanānupapatteḥ /<BR>
anyatra tathā darśanācca /<BR>
yathā (dā) hi dūrāddṛṣṭasāmānyo jijñāsate ko 'yamiti, pratyāsīdaṃśca, sthāṇurayamiti pratyeti, tadāsya jñātumahamicchāmītyanuvyavasāyābhāve 'pisthāṇurayamityartha(nvaya)pratyayo bhavati- tathehāpyaviśeṣāt viśeṣopasthānakāle saṃsargāvagatireva jāyate, na tu jijñāsāvagatiriti /<BR>
na ca viśeṣopasthānātprāgeva jijñāsāvagatiḥ prakṛtopayoginī, tāvanmātrasyānākāṅkṣā(ṅkṣa)tvāt /<BR>
[ku.3.367] na caivambhūto 'pyayamaikāntiko hetuḥ /<BR>
yadā hyayameti putro rājñaḥ puruṣo 'pasāryatāmiti vaktoccārayati, śrotā ca vyāsaṅgādinā nimittena ayameti putra ityaśrutvaiva; rājñaḥ puruṣo 'pasāryatāmiti śṛṇoti, tadāstyākāṅkṣādimattve sati padakadambakatvam? na ca smāritārthasaṃsargajñānapūrvakatvamiti /<BR>
[ku.3.368ṭasyādetat- yāvatsamabhivyāhṛtatvena viśeṣite hetau nāyaṃ doṣaḥ, tathāvidhasya vyabhicārodāharaṇāsaṃsparśāt /<BR>
kutastyastarhi katipayapadaśrāviṇaḥ saṃsargapratyayaḥ? aliṅga eva liṅgatvādhyāropāt /<BR>
etāvānevāyaṃ samabhivyāhāra iti tatra śroturabhimānaḥ- na- tatsandehe 'pi śrutānurūpasaṃsargāvagamāt /<BR>
bhavati hi tatra pratyayaḥ, na jāne kimaparamanenoktam, etāvadeva śrutam, yadrājñaḥ puruṣo 'pasāryatāmiti /<BR>
bhrāntirasāviti cet- na tāvadasau duṣṭendriyajā, parokṣākāratvāt /<BR>
na liṅgābhāsajā, liṅgābhimānābhāve 'pi jāyamānatvāt /<BR>
etāvatpa(dṛkpa)dakadambapratisandhānameva tāṃ janayatīti cet /<BR>
yadyevam, tadevāduṣṭaṃ sadabhrāntiṃ janayat kena vāraṇīyam /<BR>
vyāptipratisandhānaṃ vināpi tasya saṃsargapratyāyane sāmarthyāvadhāraṇāt cakṣurādivat /<BR>
[ku.3.369] nāstyeva tatra saṃsargapratyayaḥ; asaṃsargāgrahamātreṇa tu tathā vyavahāra iti cet- tarhi yāvatsamabhivyāhāreṇāpi viśeṣaṇenāpratīkāraḥ, tathābhūtasyānāptavākyasya saṃsargajñānapūrvakatvābhāvāt /<BR>
asaṃsargāgrahapūrvakatvamātre sādhye na vyabhicāra iti cet- evaṃ tarhisaṃsargo na siddhyet /<BR>
āptavākyeṣu setsyatīti cenna- sarvaviṣayā'ptatvasyāsiddheḥ, yatra kvacidāptatvasyānaikāntikatvāt, prakṛtaviṣaye cāptatvasiddhau saṃsargaviśeṣasya prāgeva siddhyabhyupagamādityuktam /<BR>
[ku.3.370] na ca sarvatra jijñāsā nibandhanam, ajijñāsorapi vākyārthapratyayāt /<BR>
ākāṅkṣāpadārthastarhi kaḥ? jijñāsāṃ prati yogyatā /<BR>
sā ca smā(198)ritatadākṣiptayora(ptā)vinābhāve sati śrotari tadutpādyasaṃsargāvagamaprāgabhāvaḥ /<BR>
na caiṣo 'pi jñānamapekṣate, (199)pratiyoginirūpaṇādhīnanirūpaṇatvāttadabhāvasya, tasya ca viṣayanirūpyatvāditi /<BR>
[ku.3.371] prābhākarastu lokavedasādhāraṇavyutpattibalenānvitābhidhānaṃ prasādhya vedasyāpauruṣeyatayā vaktṛjñānānumānānavakāśāt saṃsarge śabdasyaiva svātantryeṇa prāmāṇyamāsthiṣata; loke tvanumānata eva vaktṛjñānopasarjanatayā saṃsargasya siddheranvitābhidhānabalāyātepi pratipādakatve 'nuvādakatāmātraṃ vākyasyeti nirṇītantaḥ /<BR>
tadatisthavīyaḥ- nirṇītaśaktervākyasyāddhi prāgevārthasya nirṇaye /<BR>
vyāptismṛtivilambena liṅgasyaivānuvāditā //14 //<BR>
yāvatī hi vede sāmagrī, tāvatyeva loke 'pi bhavantī kathamiva nārthaṃ gamayet /<BR>
nahyapekṣaṇīyāntaramasti /<BR>
liṅge tu paripūrṇe 'pyavagate vyāptismṛtirapekṣaṇīyāstīti, vilambena kiṃ nirṇeyam; anvaya(artha)sya prāgeva pratīteḥ /<BR>
[ku.3.372ṭaloke vakturāptatvaniścayo 'pekṣaṇīya iti cenna-<BR>
 tadrahitasyāpi svārthapratyāyane śabdasya śakteravadhāraṇāt /<BR>
anyathā vede 'pyarthapratyayo na syāt, tadabhāvāt /<BR>
na ca loke anyānyeva padāni; yena śaktivaicitryaṃ syāt /<BR>
anāptoktau vyabhicāradarśanāt tulyāpi sāmagrī sandehena śithilāyate iti cenna- cakṣurādau vyabhicāradarśanena (rasatvena) śaṅkāyāmapi satyāṃ jñānasāmagrītastadutpattidarśanāt /<BR>
jñāyamānasyāyaṃ vidhiḥ, yat sandehe sati na niścāyakam,(200) yathā liṅgam; cakṣurādi tu sattayeti cenna- vākyasya niścatatvāt; āptoktatvasya cārthapratyayaṃ pratyanaṅgatvāt /<BR>
loke 'pi cāptatvāniścaye 'pi vākyārthapratīteḥ /<BR>
bhavati hi vedānukāreṇa paṭhyamāneṣu apauruṣeyatvābhimānino gauḍa(201)mīmāṃsakasyārthaniścayaḥ /<BR>
na cāsau (cāyaṃ) bhrāntiḥ, pauruṣeyatvaniścayadaśāyāmapi tathāniścayā(thātvā)diti /<BR>
[ku.3.373] syādetat- nāptoktatvamarthapratīteraṅgamiti brūmaḥ; kintvanāptoktatvaśaṅkānirāsaḥ (sam) /<BR>
sa ca kvacidapauruṣeyatvaniścayāt, kvacidāptoktatvāvadhāraṇāditi cet- tat kimapauruṣeyatvasyāpratītau, sandehe vā vedavākyādviditapadārthasaṅgaterarthapratyaya eva na bhavet, bhavannapi vā na śraddheyaḥ? prathame satyādaya eva pramāṇam /<BR>
nacāsaṃsargāgrahe tadānīṃ saṃsargavyavahāraḥ, bādhakasyātyantamabhāvāt /<BR>
tathāpi tatkalpanāyāmanvayocchedaprasaṅgāt /<BR>
dvitīye tvaśraddhā pratyakṣavat nimittāntarānnivartsyatīti vede yadi, loke 'pi tathā syādaviśeṣāt /<BR>
[ku.3.374] anyathā vedasyāpyanuvākatāprasaṅgaḥ (ṅgāt) /<BR>
taducyate /<BR>
(thāhi) /<BR>
vyastapumdūṣaṇāśaṅkaiḥ smāritatvāt padairamī /<BR>
anvitā iti nirṇīte vedasyāpi na tat kutaḥ   // 15//<BR>
 /<BR>
. /<BR>
yadā hyapauruṣeyatvaniścayāt prāk vedo na kiñcidabhidhatte iti pakṣaḥ,tadā āptoktatvaniścayottarakālaṃ (202)lokavat, vede 'pyapauruṣeyatvaniścayāt paścādanumānāvatāraḥ /<BR>
iyāṃstu viśeṣaḥ- yadatra padārthāneva pakṣīkṛtya nirastapumdoṣāśaṅkairākāṅkṣādimadbhiḥ padaiḥ smāritatvādāptoktapadakadambakasmāritapadārthavat saṃsarga evāhatya sādhyaḥ,buddhivyavahitastvitaratreti /<BR>
phalato na kaścidvivaśeṣa iti  /<BR>
tathā cānvitābhidhāne 'pi jaghanyatvādvedasyānuvādakatvaprasaṅgaḥ /<BR>
na caivaṃ sati tatra pramāṇamasti /<BR>
viśiṣṭapratipatyanyathānupapatyā hi śabdasya tatra śaktiḥ parikalpanīyā /<BR>
sā cānumānenaivopapanneti vṛthā prayāsaḥ /<BR>
tasmālloke śabdasyānuvādakateti viparītakalpaneyamāyuṣmatām /<BR>
[ku.3.375] kiṃ cedamanvitābhidhānaṃ nāma? na tāvadanvitapratipādanamātram, avivādāt /<BR>
nāpi svārthābhidhāyāstatra tātparyam, avivādādeva /<BR>
nāpi saṅgatibalena tatpratipādanam, vākyārthasyāpūrvatvāt /<BR>
nāpi svārthasaṅgatibalena, tasya svārtha evopakṣayāt /<BR>
nāpi saiva saṅgatirubhayapratipādikā, pratītikramānupapatteḥ /<BR>
yaugapadyābhyupagame tu yogyatvādipratisandhānaśūnyasyāpi padārthapratyayavat vākyārthapratyayaprasaṅgāt /<BR>
nāpi saiva saṅgatiḥ svārthe nirapekṣā, vākyārthe tu padārthapratipādanāvāntaravyāpāreti yuktam- tasyāḥ svayamakaraṇatvāt /<BR>
saṅgatāni padānihi karaṇam, na tu saṅgatiḥ /<BR>
tathāpi tatpratipādanānuguṇasaṅgatiśālīni padānīti cet- na tāvadvākyārthapratipādanānuguṇatā saṅgarestadāśrayatvena; sāmānyamātragocaratvāt, tadvanmātragocaratvādvā /<BR>
nāpi tadanuguṇavyāpāravatvena, akaraṇatvādityuktam /<BR>
tadanuguṇakaraṇavyāpārotthāpakatvāttadanuguṇatve na no vivādaḥ /<BR>
anvita eva śaktiriti cet- uktamatra vākyārthasyāpūrvatvāt pratītikramānupapatteśceti /<BR>
[ku.3.376] smṛtakriyānvite kārake smṛtakārakānvitāyāñca kriyāyāṃ saṅgatiḥ /<BR>
ato noktadoṣāvakāśaḥ /<BR>
nāpi paryāyatāpattiḥ, prādhānyena niyamāt /<BR>
nāpi paunaruktyam, viśeṣānvaye tātparyāt /<BR>
nāpītaretarāśrayatvam, svārthasmṛtāvanapekṣaṇāt /<BR>
nāpivākyabhedāpattiḥ, parasparapadārthasmṛtisannidhau taditarānapekṣaṇāt- iti cet- na anvite saṅgatigraha iti kor'thaḥ? yadi yatra saṅgatistadvastugatyā padārthānvitam, na kiñcit prakṛtopayogi /<BR>
na hi yatra cakṣuṣaḥ sāmarthyamavagataṃ tadvastugatyā sparśavaditi, tadvattāpi tasya viṣayaḥ /<BR>
athānvitatayaiva tatra vyutpattirityarthaḥ- tadasat, pramāṇābhāvāt /<BR>
[ku.3.377] anvitārthapratipattyanyathānupapattiriti cenna /<BR>
ananvitābhidhānenāpyupapatteḥ /<BR>
ākāṅkṣānupapattirastu /<BR>
na hi sāmānyato 'nvitānavagame 'nvayaviśeṣe jijñāsā syāt- na- dṛṣṭe phalaviśeṣe rasaviśeṣajijñāsāvadākṣepato 'pyupapatteḥ /<BR>
[ku.3.378] śabdamahimānamantareṇa yataḥ kutaścidapi smṛteṣu padārtheṣu anvayapratītiḥ syāt /<BR>
na caivam /<BR>
tataḥ śabdaśaktiravaśyaṃ kalpanīyeti cet- kutastarhi kavikāvyāni vilasanti /<BR>
na hi saṃsargaviśeṣamapratītya vākyaracanā nāma /<BR>
na ca svotprekṣāyāṃ pratyakṣamanumānaṃ śabdastadābhāsā vā sambhavanti, anyatra cantāvaśena padārthasmaraṇebhyaḥ /<BR>
asaṃsargāgraho 'sāviti<BR>
 cet; mama tāvat saṃsargagraha evāsau /<BR>
tavāpi saiva padāvalī kvacidanvaye paryavasyati, kvacidananvayāgrahe iti kuto viśeṣāt? [ku.3.379] āptānāptavaktṛkatayeti cet; kiṃ tathāvidhena vaktrā tatra kaścidviśeṣa āhitaḥ? āho vaktaivācchedakatayā viśeṣaḥ? prathame abhihitānvayavādināmiva tavāpi śaktikalpanāgauravam /<BR>
dvitīye tu vakturiva padānāmapyavacchedakatayaiva viśeṣakatvamastu /<BR>
evaṃ tarhi padānāmapyanvayapratītāvastyupayogaḥ /<BR>
kaḥsandehaḥ /<BR>
paraṃ padārthābhidhānena; na tvanyathā /<BR>
yathā tavaiva, āptasya saṃsargaparatayā padasamabhivyāhāramātreṇa; na tvanyathā /<BR>
anyathā gurumatavidāmeva śloka āptapadaprakṣepeṇa paṭhanīyaḥ- prāthamyādabhidhātṛtvāt tātparyopagamādapi /<BR>
āptānāmeva sā śaktirvaramabhyupagamyatām //<BR>
iti //<BR>
[ku.3.380] tasmāt prakārāntareṇa saṃsargapratyayo bhavatu mā vā, padārthānāmākāṅkṣādimattve sati abhihitānāmavaśyamanvaya iti kuto 'tiprasaṅgaḥ? [ku.3.381] na caivaṃ sati padārthā eva karaṇam, teṣāmanāgatādirūpatayā kārakatvānupapattau tadviśeṣasya karaṇatvasyāyogāt /<BR>
tatsaṃsarge pramāṇāntarāsaṅkīrṇodāharaṇābhāvācca /<BR>
padānāṃ tu pūrvabhāvaniyamena padārthasmaraṇāvāntaravyāpāravattayā tadupapatteḥ; vyāpārasyāvyavadhāyakatvāditi kṛtaṃ prasaktānuprasaktyā /<BR>
[ku.3.382] astu tarhi śabda eva bādhakaṃ sarvajñe kartari /<BR>
tathāhi- prakṛteḥ kriyamāṇāni guṇaiḥ karmāṇi sarvaśaḥ /<BR>
ahaṅkāravimūḍhātmā kartāhamiti manyate  //<BR>
(g.ī.) ityādi paṭhanti /<BR>
asyāyamarthaḥ- na pāramārthikaṃ cetanasya kartṛtvamasti /<BR>
ābhimānikaṃ tu tat /<BR>
na ca sarvajñasyābhimānaḥ /<BR>
na cāsarvajñasya jagatkartṛtvamasti- ucyate- na pramāṇamanāptoktirnādṛṣṭe kvacidāptatā /<BR>
adṛśyadṛṣṭau sarvajño na ca nityāgamaḥ kṣamaḥ //16 //<BR>
yadi hi sarvajñakartrabhāvā'vedakaḥ śabdo nāptoktaḥ, na tarhi pramāṇam /<BR>
athāpto 'sya vaktā, kathaṃ na tadarthadarśī /<BR>
atīndriyārthadarśīti cet- kathamasarvajñaḥ, kathaṃ vā na kartā, āgamasyaiva praṇayanāt /<BR>
na ca nityāgamasambhavaḥ, vicchedādityāveditam /<BR>
[ku.3.383] apica- na cāsau kvacidekāntaḥ sattvasyāpi pravedanāt /<BR>
nirañjanāvabodhārtho na ca sannapi tatparaḥ //17 //<BR>
nahyasattvapakṣa evāgamo niyataḥ, īśvarasadbhāvasyaiva bhūyaḥsu pradeśeṣu pratipādanāt /<BR>
tathācāgre darśayiṣyāmaḥ /<BR>
tathāca sati kvacidasattvapratipādanamanekāntaṃ na bādhakam /<BR>
sattvapratipādanamapi tarhi na sādhanamiti cet- āpātatastāvadevametat /<BR>
yadā tu niḥśeṣaviśeṣaguṇaśūnyātmasvarūpapratipādanārthatvamakartṛkatvāgamānāmavadhārayiṣyate tadā na tanniṣedhe tātparyamamīṣāmiti sattvapratipādakānāmevāgamānāṃ prāmāṇyaṃ bhaviṣyatīti /<BR>
na ca teṣāmapyanyatra tātparyamiti vakṣyāmaḥ /<BR>
[ku.3.384] astvarthāpattistarhi bādhikā /<BR>
tathāhi- yadyabhaviṣyat, nopādekṣyat /<BR>
na hyasāvanupadiśya pravartayituṃ na jānāti /<BR>
ata upadeśa evānyathānupapadyamānastathāvidhasyābhāvamaudāsīnyaṃ vā'vedayati- na- anyathaivopapatteḥ /<BR>
hetvabhāve phalābhāvāt pramāṇe 'sati na pramā /<BR>
tadabhāvāt pravṛttirno karmavāde 'pyayaṃ vidhiḥ //18  //<BR>
buddhipūrvāṃ hi pravṛttirna buddhimanutpādya śakyasampādanā /<BR>
na ca prakṛte buddhirapyupadeśamantareṇa śakyasiddhiḥ, tasyaiva tatkāraṇatvāt /<BR>
bhūtāveśanyāyena pravartayediti cet- pravartayedeva, yadi tathā phalasiddhiḥ syāt /<BR>
na tvevam /<BR>
kuta etadavasitam? upadeśānyathānupapattyaiva /<BR>
yasyāpi mate adṛṣṭavaśādeva bhūtānāṃ pravṛttiḥ, tasyāpi tulyametat /<BR>
yadyasti pravṛttinimittamadṛṣṭam, kimupadeśena, tata eva pravṛttisiddheḥ /<BR>
na cet, tathāpi kimupadeśena, tadabhāve tasmin satyapyapravṛtteḥ /<BR>
nityaḥ svatantra upadeśo na paryanuyojya iti cet- yūyaṃ paryanuyojyāḥ, ye tama(mana)vadhānato dhārayanti vicārayanti ceti /<BR>
[ku.3.385] na cārthāpattiranumānato bhidyate, loke tadasaṅkīrṇodāharaṇābhāvāt prakārāntarābhāvācca /<BR>
tathāhi- aniyamyasya nāyuktirnāniyantopapādakaḥ /<BR>
na mānayorvirodho 'sti prasiddhe vāpyasau samaḥ //19 //<BR>
jīvaṃścaitro gṛhe nāstīti anupapadyamānamasati bahiḥsadbhāve, tamāpa(māve)dayatītyudaharanti /<BR>
tatra cintyate- kimanupapannaṃ jīvato gṛhābhāvasyeti /<BR>
na hyaniyamayasyāniyāmakaṃ vinā kiñcidanupapannam, atiprasaṅgāt /<BR>
nanu svarūpameva /<BR>
tat na tāvadbahiḥ sattvena kartavyam, tadakāryatvāt tasya /<BR>
sthitirevāsya tena vinā na syādityasya svabhāva iti cet- evaṃ tarhi tanniyatasvabhāva evāsau; vyāptereva vyatirekamukhanirūpyāyāstathāvyapadeśāt /<BR>
[ku.3.386] kathaṃ vā (ca) bahiḥsattvamasyopapādakam? na hi aniyāmako bhavannapyaniyamyamupapādayati, atiprasaṅgādeva /<BR>
svabhāvo 'sya, yadanena<BR>
 bahiḥsattvena gehāsatvaṃ kroḍīkṛtya sthātavyamiti cet- seyaṃ vyāptirevānvayamukhanirūpyā tathā vyapadiśyate iti /<BR>
[ku.3.387] na vayamavinābhāvamarthāpattāvapajānīmahe, kintu tajjñānam /<BR>
na cāsau sattā mātreṇa tadanumānatvamāpādayatīti cet- na- anupapattipratisandhānasyāvaśyābhyupagantavyatvāt /<BR>
anyathātvatiprasaṅgāt /<BR>
arthāpattyābhāsānavakāśācca /<BR>
yadā hyanyathaivo(thāpyu)papannamanyathānupapannamiti manyate, tadāsya viparyayaḥ, na tvanyatheti /<BR>
[ku.3.388] tathāpi kathamatra vyāptirgṛhyeteti cet- yadāhamiha tadā nānyatra, yadānyatra tadā neheti sarvapratyakṣāsiddhametat; kā tatrāpi kathantā? sarvadeśāpratyakṣatve tatrābhāvo duravadhāraṇa ityapi nāsti, teṣāmeva saṃsargasyātmani pratiṣedhāt /<BR>
ayogyānāṃ pratiṣedhe kā vārteti cet- tadavayavānāṃ tatsaṃsargapratiṣedhādevānumānāt; anyeṣāṃ na kācit /<BR>
na hyakāraṇībhūtena paramāṇunā nedaṃ saṃsṛṣṭamiti niścetuṃ śakyamiti /<BR>
[ku.3.389] na cā(nāpya)vinābhāvaniścayenāpi gamayannapakṣadharmor'thāpattiriti yuktam- pakṣadharmatāyā animittatvaprasaṅgāt; aviśeṣāt /<BR>
vyadhikaraṇenāvinābhāvaniścayāyogācca; yat (203) yatra yadeti prakārānupapatteḥ /<BR>
[ku.3.390] pramāṇayorvirodhe arthāpattiravirodhopapādikā, na tvevamanumānamityapi nāsti /<BR>
virodhe hi rajjusarpādivadekasya bādha eva syāt, na tūbhayoḥ pramāṇyam /<BR>
prāmāṇye vā na virodhaḥ, sthūlamidamekamitivat sahasambhavāt; caitro 'yamayaṃ tu maitra itivadvā viṣayabhedāt /<BR>
prakṛte kvāpyastīti sāmānyato gehasyāpi praveśādekaviṣayatāpyastīti cet- yadyevam, kvacidasti kvacinnāstītivanna virodhaḥ /<BR>
atrāpi virodha eveti cet- ekaṃ tarhi bhajyeta /<BR>
[ku.3.391] na bhajyeta, arthāpattyā ubhayorapyupapādanāditi cet- kimanupapadyamānam? virodha evānyathānupapadyamāno vibhinnaviṣayatayā vyavasthāpayatīti cet- athābhinnaviṣayatayaiva kiṃ na vyavasthāpayet /<BR>
vyavasthāpanamavirodhāpādanam /<BR>
ekaviṣayatayaiva cānayorvirodhaḥ /<BR>
sa kathaṃ tayaiva śamayitavyaḥ na hi yo yadviṣamūrcchitaḥ, sa tenaivotthāpyate iti cet- ekaviṣayatayā anayorvirodha ityetadeva kutaḥ /<BR>
vibhinnadeśasvabhāvatayaiva sarvatropalambhāditi cet- nanviyaṃ vyāptireva /<BR>
tathāca ghaṭṭakuṭyāṃ (204) prabhātamiti /<BR>
[ku.3.392] dhūmopi vānupapadyamānatayaiva vahniṃ gamayet /<BR>
na hi tena vinā asāvupapadyate /<BR>
virodho 'pi- dhūmādvahninā bhavitavyam,anupalabdheśca na bhavitavyamiti /<BR>
tathācānu palabdherarvāgbhāgavyavasthāpanam, dhūmasya ca vyavadhānenānupalabhyavahniviṣayatvasthitirarthāpattiriti kuto 'numānam /<BR>
vahnimānayamityamanumānaṃ vyāpteḥ; anyathā anumānābhāve virodhāsiddheḥ /<BR>
arvāgbhāgānupalabdhivirodhena parabhāge 'sya vahnirityasyārthāpattireveti cet- na- vyāpti grāhakeṇa pramāṇena virodhasyoktatvāt /<BR>
nāpyuttarā arthāpattiḥ /<BR>
anyathā pāṇḍaratvasyāpālālatvavirodhena pālālatvasthitirapyarthāpattireva syāt /<BR>
tadviśiṣṭasya tenaiva vyāpternaivamiti cet- yadyevam, arvāgbhāgānupalabhyamānavanhitvena (matvena) viśiṣṭasya dhūmasya tenaiva vyāpteḥ kathamevaṃ bhaviṣyatīti tulyam /<BR>
[ku.3.393] kevalavyatirekyānumānaṃ parābhimatamarthāpattiḥ; anvayābhāvāditi cet- evametāvatā viśeṣeṇānumāner'thāpattivyavahāraṃ na vārayāmaḥ /<BR>
tatrānumānavyavahāraḥ kuta iti cet- avinābhūtaliṅgasamutpanna(muttha)tvāt /<BR>
sādhyadharmeṇa vinā hyabhavanamanvayina iva vyatirekiṇo 'pyaviśiṣṭam, tanniścayaścānvayavyatirekābhyāmanyatareṇa veti /<BR>
tasmādarthāpattirityanumānasya paryāyo 'yam, tadviśeṣavacanaṃ vā pūrvavadādivaditi yuktam /<BR>
[ku.3.394] anupalabdhistu na bādhiketi cintitam /<BR>
na ca pratyakṣāderatiricyate /<BR>
taducyate- pratipatterapārokṣyādindriyasyānupakṣayāt /<BR>
ajñātakaraṇatvācca bhāvāveśācca cetasaḥ //20 //<BR>
[ku.3.395] yā hi sākṣātkāriṇī pratītiḥ, sā indriyakaraṇikā, yathā rūpādipratītiḥ; tatheha bhūtale ghaṭo nāstītyapi /<BR>
sākṣātkāritvamasyā asiddhamiti cenna- ekajātīyatve jñātājñātakaraṇatvānupapatteḥ /<BR>
na hi tasminneva kārye tadeva karaṇamekadā jñātam ajñātañcaikadopayujyate, liṅgendriyayorapi vyatyayaprasaṅgāt, jñānasyākāraṇatvaprasaṅgācca /<BR>
na hi tadatipatyāpi bhavatastatkāraṇatvam,vyāghātāt /<BR>
tasmāt jñātānupalabdhijanyasya sākṣātkāritvāt tadviparītakāraṇakamidaṃ tadviparītajātīyamiti nyāyyām /<BR>
nanu kva nāma jñātānupalabdhirasākṣātkāriṇīmabhāvapratītiṃ janayati? tadyathā- nipuṇataramanusṛto mayā mandire caitraḥ; na copalabdha iti śrutyā śrotānuminoti, nūnaṃ nāsīdeveti /<BR>
etena prāṅnāstitāpi vyākhyātā /<BR>
nanu tathāpyavāntarajātibhedo 'stu; ajñātānupalabdhijanye sākṣātkārastu kuta iti cet- kāraṇavirodhāt kāryavirodhena bhavitavyamityuktameva /<BR>
[ku.3.396]<BR>
 ananyatropakṣīṇendriyavyāpārānantarabhāvitvācca /<BR>
adhikaraṇagrahaṇe tadupakṣīṇamiti cenna- andhasyāpi tvagindriyopanīte ghaṭādau rūpaviśeṣābhāvapratītiprasaṅgāt /<BR>
asti hi tasyādhikaraṇagrahaṇam /<BR>
asti ca pratiyogismaraṇam /<BR>
asti ca śyāmeraktatvasya yogyasyābhāvo 'nupalabdhiśca /<BR>
adhikaraṇagrāhakendriyagrāhyābhāvavādino 'pi samānametaditi cenna- pratiyogigrāhakendriyagrāhyo 'bhāva ityabhyupagamāt /<BR>
mamāpi pratiyogigrāhakendriyagṛhīte 'dhikaraṇe anupalabdhiḥ pramāṇamityabhyupagama iti cenna- vāyau tvagindriyopanīte rūpābhāvapratītyanudayaprasaṅgāt /<BR>
tathāpi tattatra sannikṛṣṭamiti cet- hantaivamananyatracaritārthamindriyamavaśyamapekṣaṇīyaṃ rūpābhāvānubhavena /<BR>
[ku.3.397] syādetat- tathāpi vastvantaragraha eva tasyopayoga iti cenna- tasya taṃ pratyakāraṇatvāt /<BR>
kāraṇatve vā mahāndhakāre karaparāmarśena sparśavaddravyābhāvaṃ na pratīyāt /<BR>
pratīyācca purovisphāritākṣaḥ pṛṣṭhalagnasyāśyāmatvam /<BR>
ārjavāvasthānamapyadhikaraṇasyopayujyate iti cet- tarhi nayanasannikarṣo 'pyupayokṣyate /<BR>
tadekasahakāriprabhāsannikarṣāpekṣaṇāt; vātāyana(205)vivaravisārikaraparāmṛṣṭe 'pyadhikaraṇe tadupalambhaprasaṅgācca /<BR>
[ku.3.398] tathāpi yogyatāpādanopakṣīṇañcakṣuḥ /<BR>
taditara(206)sāmagrīsākalye hyanupalabhyamānasyābhāvo niścīyate /<BR>
tacca cakṣuṣyadhirakaraṇasannikṛṣṭe sati syāditi cet- nanu paripūrṇāni kāraṇānyeva sākalyam /<BR>
tathāca kiṃ kutropakṣīṇam /<BR>
athānyonyamelanaṃ (207)mithaḥ pratyāsattyādiśabdavācyaṃ tadupakṣayaviṣayaḥ, na tarhi kvaciccakṣuḥ kāraṇaṃ syāditi /<BR>
na hi rūpādyupalabdhimapyasannikṛṣṭametadupajanayati /<BR>
[ku.3.399] athādhikaraṇasamavetakiñcidupalambho 'pi tadviṣayābhāvagrahe 'nupalabdherapekṣaṇīyaḥ /<BR>
tatastatredaṃ caritārtham /<BR>
vāyvādiṣu tu rūpādyabhāvapratītirānumānikī /<BR>
tathā(208)nupalabdhyā hyanumīyate, ayaṃ nīrūpo vāyuriti- na- asiddheḥ /<BR>
na hyupalambhābhāvo bhavatāmabhāvopalambhaḥ /<BR>
upalambhasyātīndriyatvābhyupagamāt /<BR>
prākaṭyābhāvenānumeya iti cenna- vāyau rūpavattāprākaṭyābhāvasyāpyasiddheḥ /<BR>
rūpābhāvena samānatvāt /<BR>
vyavahārābhāvenānumeya iti cenna- kāyavāgvyāpārābhāve 'pyupekṣājñānabhāvābhyupagamāt; mūkasvapnopapatteśca /<BR>
na ca vyavahārābhāvamātreṇānumātumapi śakyate, anaikāntikatvādasiddheśca /<BR>
tadviṣayastu vyavahārastadviṣayajñānajanyo vā, tadviṣayajñānajanako, vā tadāśrayadharmajanako vā /<BR>
tadabhāvaśca tajjñānatadāśrayadharmābhāvāntarbhūta evetyaśakyaniścaya eva /<BR>
ātmāśrayetaretarāśrayacakrakapravṛttiprasaṅgāt /<BR>
[ku.3.400] na cājñātasyopalambhādyabhāvasya liṅgatā /<BR>
na ca prākaṭyābhāvaḥ sattāmātreṇopalambhābhāvamāvedayatīti yuktam- liṅgābhāvasya tathātve 'tiprasaṅgāt /<BR>
avinābhāvabalena tu niyame tatpratisandhānāpatteḥ /<BR>
na hyavinābhāvaḥ sattāmātreṇa jñānahetuṃ niyamayati, dhūmādāvapi tathābhāvaprasaṅgāditi /<BR>
[ku.3.401] jñānapratyakṣatvena tvaddiśā bhaviṣyatīti cenna- śabdadhvaṃsādinoktottaratvāt /<BR>
[ku.3.402] apica pratiyogigrāhakendriyeṇādhikaraṇadharmapratītiranupalabdheraṅgamiti, tadrahitāyāstasyāḥ kāryavyabhicārādvyavasthāpyeta, vyāptibalādvā (208) /<BR>
na tāvaduktarūpānupalabdhistāṃ vinā abhāvapratyayamajanayantī dṛśyate /<BR>
nāpi vyāpteḥ, tathā sati vayau rūpābhāvapratyayastāmākṣipet, evambhūtatvāt /<BR>
anākṣepe vā,na tatkāraṇako bhavet, na vā bhavet /<BR>
tato na bhavatyeva, liṅgāttadutpatti(209)riti cet- nanu liṅgamapi saiva; na tattvāntaram /<BR>
yathā yonisambandho 'liṅgadaśāyāmindriyasannikarṣamapekṣate, liṅgadaśāyāṃ tu tadanapekṣa eva brāhmaṇyajñāne, tathaitat syāditi cenna- kāryajātibhedāttadupapatteḥ; prakṛte ca tadanabhyupagamāt /<BR>
pārokṣyāpārokṣye vihāyānyathāpyasau bhaviṣyatīti cenna- anupalambhāt /<BR>
sambhāvyate tāvaditi cet- sambhāvyatām, na tvetāvatāpi tamāśritya karaṇaniyamaniścayaḥ /<BR>
[ku.3.403] ajñātakaraṇatvācca /<BR>
yadajñāyamānakaraṇajaṃ jñānaṃ tatsākṣādindriyajam, yathā rūpapratyakṣam /<BR>
tathāceha bhūtale ghaṭo nāstīti jñānamiti /<BR>
yathā vā smaraṇamajñāyamānakaraṇajaṃ sākṣānmanojanma /<BR>
kutastarhi na sākṣātkāryanubhavarūpam? saṃskārātiriktasannikarṣābhāvāditi vakṣyāmaḥ /<BR>
[ku.3.404] tathāpi bhāvaviṣaye iyaṃ vyavasthā, abhāvajñānaṃ tvajñātakaraṇatve 'pi na sākṣādindriyajaṃ bhaviṣyatīti cenna- utsargasya bādhakābhāvena saṅkocānupapatteḥ /<BR>
anyathā sarvavyāptīnāṃ bhāvamātraviṣayatvaprasaṅgaḥ, aviśeṣāt /<BR>
tathāpi vipakṣe kiṃ bādhakamiti cet- nanvidameva tāvat /<BR>
anyadapyucyamānamākarṇaya /<BR>
tadyathā- akāraṇakakāryaprasaṅgaḥ, rūpādyupalabdhīnāmapi<BR>
 vānindriyakaraṇatvaprasaṅgaḥ /<BR>
na hyanumityādibhirupalabhyamānakaraṇikābhiścakṣurādivyavasthāpanam, apitvanupalabhyamānakaraṇikābhī rūpādyupalabdhibhireva /<BR>
yadyapi sākṣātkāritāpi tatraiva paryavasyati, tathāpi prathamato 'nupalabhyamānakaraṇatvameva prayojakaṃ cakṣurādikalpane /<BR>
na hyupalabhyamāne karaṇāntare sākṣātkāriṇīṣvapi tāsu cakṣurādi anupalabhyamānaṃ kaścidakalpayiṣyat /<BR>
ata evāsākṣātkāritve 'pi smṛtermana eva karaṇamupāgaman dhīrāḥ /<BR>
saṃskārastvarthaviśeṣaprattyāsattāvupayujyate, indriyāṇāṃ prāpyakāritvavyavasthāpanāt /<BR>
[ku.3.405] bhāvāveśācca cetasaḥ /<BR>
sarvatra hi bāhyārthānubhave janayitavye bhāvabhūtapramāṇāviṣṭameva ceta upayujyate, nāto 'nyatheti vyāptiḥ, tathaiva śakteravadhāraṇāt /<BR>
na hyanupalabdhimātrasahāyaṃ tat abhāve 'pyanubhavamādhātumutsahate, śabdaliṅgāderapekṣādarśanāt /<BR>
na ca yatra yadapekṣaṃ yasya janakatvamupalabdham,tadeva tasyaiva tadanapekṣaṃ janakamiti nyāyasaham /<BR>
ārdendhanasambandhamantareṇāpi dahanāddhūmasambhāvanāpatteḥ /<BR>
tathāca gataṃ kāryakāraṇabhāvaparigrahavyasanena /<BR>
[ku.3.406] api ca - pratiyogini sāmarthyāt vyāpārāvyavadhānataḥ /<BR>
akṣāśrayatvāddoṣāṇāmindriyāṇi vikalpanāt //21 //<BR>
yaddhi pramāṇaṃ yadbhāvāvagāhi, tat tadabhāvagāhi, yathā liṅgaṃ śabdo vā; ghaṭādyavagāhi cendriyamiti /<BR>
anyathā hi śabdādikamapi nābhāvamāvedayet, bhāva eva sāmarthyāvadhāraṇāt /<BR>
na caivameva nyāyyam /<BR>
devadatto gehe nāstīti śabdāt, mayā tatra jijñāsamānenāpi na dṛṣṭo maitra ityavagatānupalabdhyānumānādapyavagateḥ /<BR>
[ku.3.407] grāhayatu vā'śrayamindriyam, tathāpi na tenedaṃ vyavadhīyate, vyāpāratvāt /<BR>
anyathā sarvasavikalpakānāṃ pratyakṣatvāya datto jalāñcaliḥ syāt /<BR>
nanvevaṃ sati dhūmopalambho 'pyasya vyāpāraḥsyāt /<BR>
tathā ca gatamanumānenāpīti cenna- yayā kriyayā vinā yasya yatkāraṇatvaṃ na nirvahati, taṃ prati tasyā eva vyāpāratvāt /<BR>
na ca dhūmādyupalabdhimantareṇa cakṣuṣo vanhijñānakāraṇatvaṃ na nirvahati saṃyogavaditi /<BR>
[ku.3.408] asti ca bhāvābhāvaviparyayaḥ /<BR>
so 'yaṃ yasya doṣamanuvidhatte, tadevātra karaṇamiti nyāyyam /<BR>
na cānupalabdhiḥ svabhāvato duṣṭā; nāpyadhikaraṇagrahaṇaṃ pratiyogismaraṇaṃ vā svabhāvato duṣṭam; anupatpattidaśāyāmanutpatteḥ,utpattidaśāyāñca svārthaprakāśanasvabhāvatāyā aparāvṛtteḥ /<BR>
asaṃsṛṣṭayoradhikaramapratiyoginoḥ saṃsṛṣṭatayā pratimānaṃ duṣṭam; saṃsṛṣṭayoścāsaṃsṛṣṭatayeti cet- nanvayameva viparyayaḥ /<BR>
tathācā'tmāśrayo doṣaḥ /<BR>
tasmādduṣṭendriyasya tadviparyayasāmarthye aduṣṭasya tatsamīcīnajñānasāmarthyamapi /<BR>
tathāca prayogaḥ- indriyamabhāvapramākaraṇaṃ tadviparyayakaraṇatvāt, yat yadviparyayakaraṇaṃ tat tatpramākaraṇam, yathā rūpapramākaraṇaṃ cakṣuriti /<BR>
[ku.3.409] vikalpanātkhalvapi /<BR>
aghaṭaṃ bhūtalamiti hi viśiṣṭadhīravaśyamindriyakaraṇikā svīkartavyā; pramāṇāntaraṃ vā saptamamāstheyam /<BR>
yathā hi viśeṣyamātropakṣīṇamindriyamakaraṇamatra, tathā viśeṣaṇamātropakṣīṇānupalabdhirapi na karaṇaṃ syāt /<BR>
svasvaviṣayamātrapravṛttayoḥ pramāṇayoḥ samāhāraḥ kāraṇamiti cenna- viṣayabhede phalavaijātye ca tadanupapatteḥ /<BR>
na hi mṛtsu tantuṣu ca vyāpriyamāṇayoḥ kulālakuvindayoḥ samāhāraḥsyāt /<BR>
nāpi ghaṭapaṭādikāriṇāṃ cakravemādīnāṃ samāhāraḥ kvacidupayujyate /<BR>
tatra karburakāryābhāvānna tathā; prakṛte tu viśiṣṭapratyayasya parokṣāparokṣarūpasya darśanāttatheti cenna- viruddhajātisamāveśābhāvāt /<BR>
bhāve vā karambita (karbura) eva kārye dvayorapi śaktirabhyupagantavyā; darśanabalāt /<BR>
na hi niyataviṣayeṇa sāmarthyena karburakāryasiddhiḥ; anyatrāpi tathā prasaṅgāt /<BR>
nanūbhayorapyubhayatra sāmarthye kor'tho mithaḥsannidhāneneti cenna- tatsahitasyaiva tasya tatra sāmarthyāditi /<BR>
etena surabhi candanamityādayo vyākhyātāḥ /<BR>
tathācābhāvaviṣaye 'pīndriyasāmarthyasya durapahnavatvādalamasadgraheṇeti /<BR>
[ku.3.410] syādetat- nāgṛhīte viśeṣaṇe viśaṣṭabuddhirudeti, tatkāryatvāt /<BR>
na ca viśiṣṭasāmarthye kevalaviśeṣaṇe 'pi sāmarthyam, kevalasaurabhe 'pi cakṣuṣo vṛttiprasaṅgāt /<BR>
ato 'bhāvaviśeṣaṇagrahaṇāya mānāntarasambhavaḥ /<BR>
api ca kathamanālocitor'tha indriyeṇa vikalpyeta? na ca mānāntarasyāpyeṣā rītiḥ,anumānādibhiranālocitasyāpyarthasya vikalpanāt /<BR>
aprāpteśca /<BR>
na hyabhāvenendriyasya saṃyogādiḥ sambhavati /<BR>
na ca viśeṣaṇatvam, sambandhāntarapūrvakatvāttasya /<BR>
avaśyābhyupagantavyatvāccānupalabdheḥ /<BR>
na hi tadupalabdhau tasyābhāvopalambha iti cet-[ku.3.411] ucyate-(210)avacchedagrahadhrauvyādadhrauvye<BR>
 siddhasādhanāt /<BR>
prāptyantare 'navasthānātra cedanyo 'pi durghaṭaḥ //22 //<BR>
[ku.3.412] sa hyarthaviśeṣaṇībhaviṣyan kevalo 'pi visphuret, yasyāvacchedakajñānaṃ na vyañjakam /<BR>
sa ca (vā) vikalpayitavya ālocyate, yo viśeṣaṇajñānanirapekṣeṇendriyeṇa vijñāpyate /<BR>
yastu tatpuraḥsara eva prakāśate, tatra tasya vikalpasāmagrīsamavadhānavata eva sāmarthyānnāyaṃ vidhiḥ /<BR>
[ku.3.413] svabhāvaprāptau satyāmapyadhikā prāptiḥ pratipattibalena rūpādāvabhyupagatā /<BR>
iha tvanavasthādusthatayā na tadabhyupagamaḥ; na tu svabhāvapratyāsattiretāvataiva viphalāyate /<BR>
[ku.3.414] na cedevaṃ, pramāṇāntare 'pi sarvametaddurghaṭaṃ syāt /<BR>
tathāhi- sarvameva mānaṃ sākṣātparamparayā vā nirvikalpakaviśrāntam /<BR>
na hyanumānādikamapyanālocanapūrvakam /<BR>
tato 'nālocito 'bhāvaḥ kathamanupalabdhyāpi vikalpyeta /<BR>
na ca tayā tadālocanameva janyate,pratiyogyanavacchinnasya tasya nirūpayitumaśakyatvāt /<BR>
śakyatve vā kimaparāddhamindriyeṇa /<BR>
tathā sambandhāntaragarbhatvaniyamena viśeṣaṇatvasya, mānāntare 'pi kaḥ pratīkāraḥ; tadabhāvasya tadānīmapisamānatvāt /<BR>
parasya tādātmyamastīti cet- nanu yadyasāvasti, astyeva; na cet, naiva /<BR>
na hyabhyupagamenārthāḥ kriyante, anabhyupagamena vā nivartante iti /<BR>
[ku.3.415] avaśyābhyupagantavyatve kāraṇatvaṃ siddhayet, na tu mānāntaratvam /<BR>
anyathā bhāvopalambhe 'pyabhāvānupalabdhireva pramāṇaṃ syāt; nendriyam /<BR>
abhāvopalambhe bhāvānupalambhavatbhāvopalambhe abhāvānupalambhasyāpi vajralepāyamānatvāditi /<BR>
[ku.3.416] (212)pratyakṣādibhirebhirevam adharo dūre virodhodayaḥ /<BR>
prāyo yanmukhavīkṣaṇaikavidhurairātmāpi nāsādyate  //<BR>
taṃ sarvānuvidheyamekamasamasvacchandalīlotsavam /<BR>
devānāmapi devamudbhavadatiśraddhāḥ<BR>
prapadyāmahe // 23 //<BR>
iti nyāyakusumāñcalau<BR>
tṛtīyaḥ stabakaḥ  //3 //<BR>
<BR>
<BR>
<BR>
<BR>
<BR>
<BR>
<BR>
<BR>
<BR>
<BR>
</body></html>
