<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Madhava: Jaiminiyanyayamalavistara, 2</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>


Madhava: Jaiminiyanyayamalavistara,<BR>
a metrical exposition of Jaimini's Mimamsasutra,<BR>
with Madhava's prose commentary<BR>
Based on the ed. by Pandit Sivadatta: Jaiminiyanyayamala, Poona 1892.<BR>
(Anandasrama Sanskrit Series, 24)<BR>
<BR>
<BR>
ADHYAYA 2<BR>
<BR>
<BR>
Input by members of the Sansknet project<BR>
(formerly: www.sansknet.org)<BR>
<BR>
<BR>
This GRETIL version has been converted from a custom Devanagari encoding.<BR>
Therefore, word boundaries are usually not marked by blanks.<BR>
These and other irregularities cannot be standardized at present.<BR>
<BR>
<BR>
THE TEXT IS NOT PROOF-READ!<BR>
<BR>
<BR>
<BR>
STRUCTURE OF REFERENCES (added):<BR>
Jaim_n,n.n = Jaimini: Mimamsasutra_Adhyaya,Pada.Sutra<BR>
MJaiNy_n,n.n = Madhava: Jaiminiyanyayamalavistara_Adhyaya,Pada.Sutra<BR>
MJaiNyC_n,n.n = Madhava: JaiminiyanyayamalavistaraCommentary_Adhyaya,Pada.Sutra<BR>

<BR>
<BR>

<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
śrīḥ<BR>
<BR>
atha dvitīyo 'dhyāyaḥ /<BR>
(tatra prathamaḥ pādaḥ)<BR>
<BR>
____________________________________________________<BR>
<BR>
START MJaiNy 2,1.1<BR>
<BR>
<BR>
<BR>
pramāṇamupajīvyatvātprathame 'dhyāya īritam /<BR>
mānādhīnasya dharmasya dbitīye bheda ucyate // MJaiNy_2,1.1 //<BR>
<BR>
------------------<BR>
<BR>
anena prathamadvitīyayoradhyāyayoḥ pūrvottarabhāva upapāditaḥ || 1 ||<BR>
<BR>
<BR>
(prathame 'pūrvasyā'khyātapritipādyatvādhikaraṇe sūtrāṇi 1 - 4)<BR>
<BR>
<b>bhāvārthāḥ karmaśabdās tebhyaḥ kriyā pratīyeta eṣa hy artho vidhīyate  / Jaim_2,1.1 /</b><BR>
<BR>
<b>sarveṣāṃ bhāvo 'rtha iti cet  / Jaim_2,1.2 /</b><BR>
<BR>
<b>yeṣām utpattau sve prayoge rūpopalabdhis tāni nāmāni tasmāt tebhyaḥ parākāṅkṣā bhūtatvāt sve prayogai  / Jaim_2,1.3 /</b><BR>
<BR>
<b>yeṣāṃ tūtpattāv arthe sve prayogo na vidyate tāny ākhyātāni tasmāt tebhyaḥ pratīyetāśritatvāt prayogasya  / Jaim_2,1.4 /</b><BR>
<BR>
<BR>
____________________________________________________<BR>
<BR>
START MJaiNy 2,1.2-3<BR>
<BR>
<BR>
dvitīyādhyāyasya prathame pāde prathamādhikaraṇe prathamaṃ varṇakamāracayati -<BR>
<BR>
<BR>
vidhivākye padaiḥ sarvairapūrve pratipādyate /<BR>
pratyekamathavaikyena sarvaistatpratipādanam // MJaiNy_2,1.2 //<BR>
phalānvayitvātsarveṣāṃ pradhānānvayalābhataḥ /<BR>
lāghavādekabodhyatvaṃ taccheṣastu padāntaram // MJaiNy_2,1.3 //<BR>
<BR>
------------------<BR>
<BR>
vidhivākyamadṛṣṭārthamakhilamatrodāharaṇama |<BR>
vidhivākye yāvanti padāni santi tāni sarvāṇi kriyākārakasaṃbandhamanādṛtya pratyekamapūrvasya pratipādakāni |<BR>
kutaḥ |<BR>
apūrvasya phalatvena sarveṣāṃ padānāṃ phalānvayitvāta |<BR>
apūrvapratipādanābhāve 'pi kriyākārakayoḥ parasparānvayo 'styeveti cet |<BR>
satyam |<BR>
tathāpi pradhānānvayo labhyeta |<BR>
phalaṃ hi pradhānam |<BR>
purūṣārthatayā sādhyamānatvāditi prāpte , brūmaḥ - apūrvasyāntyantamadṛṣṭatvādekakalpanayaiva vākyasyopapattāvanekakalpane gauravaṃ syāt |<BR>
tasmādekamapūrvamekena śabdena pratipādyate |<BR>
padāntaraṃ tu taccheṣatayānveti |<BR>
nanu yasya padasyārtho 'pūrvasya kalpakastatpadārthasya phalasādhanatayā phalaṃ pratyupādeyatvavidheyatvaguṇatvānyabhyupagantavyāni |<BR>
tathā tasyaiva śeṣabhūtapadāntarārthe pratyuddeśyatvānuvādyatvapradhānatvānāmapi prāptatvādviruddhatrikadvayāpattiriti cet |<BR>
mevam |<BR>
"udbhidā yajeta paśukāmaḥ" "śyenenābhicaranyajeta"ityādāvudbhidādiśabdānāṃ nāmatvenātvaye sati yāgasādhanavācitvābhāvena yajatāvuddeśyatvāditrikāpādakatvābhāvāt |<BR>
tasmādekameva padamapūrvapratipādakam |<BR>
na ca dharmabhedacintāṃ prastutā parityajya kimityapūrve cintyata iti vācyam |<BR>
apūrvasyaiva dharmatvāt || MJaiNyC_2,1.2-3 ||<BR>
<BR>
dvitīyaṃ varṇakamāracayati --<BR>
<BR>
____________________________________________________<BR>
<BR>
START MJaiNy 2,1.4-7<BR>
<BR>
dravyādiśabdato 'pūrvadhīrbhāvārthapadāduta /<BR>
dravyādīnāṃ phalārthatvāttacchabdena hyapūrvadhīḥ // MJaiNy_2,1.4 //<BR>
kriyādvāramṛte dravyaṃ phalena nahi yujyate /<BR>
bhāvanāvācino 'pūrvamākhyātādavagamyate // MJaiNy_2,1.5 //<BR>
dhātvarthavyatirekeṇa bhāvanā neti cenna tat /<BR>
sarvadhātvarthasaṃbaddhaḥ karotyartho hi bhāvanā // MJaiNy_2,1.6 //<BR>
dhātvarthaḥ karaṇaṃ tasyāṃ samānapadavarṇitaḥ /<BR>
dravyādyupakṛtirdṛṣṭā dhātvarthotpādanātmikā // MJaiNy_2,1.7 //<BR>
<BR>
------------------<BR>
<BR>
idamāmnāyate -"somena yajeta" "hiraṇyamātreyāya dadāti" "tasmātsuvarṇe hiraṇyaṃ dhāryam" "śyenenābhicaranyajeta" "citrayā yajeta paśukāmaḥ"ityādi |<BR>
tatra somahiraṇyaśabdau dravyavācinau, suvarṇaśabdo guṇavācī, śyenacitrāśabdau karmavācinau |<BR>
tairetairdravyādiśabdairapūrve pratyeti kutaḥ |<BR>
dravyādīnāṃ siddharūpāṇāṃ sādhyaṃ phalaṃ prati sādhanatvasaṃbhavāt |<BR>
yāgadānādirūpastu bhāvārthaḥ svayamapi phalavatsādhyarūpatvānna sādhanaṃ bhavitumarhapti |<BR>
tato dravyādīnāṃ phalaṃ prati karaṇatvāddravyādiśabdā apūrvapratyāyakā iti prāpte - brūmaḥ- kriyāṃ vinā dravyāṇi phalaṃ sādhayituṃ na kṣamante |<BR>
pacikrīyāmantareṇa kāṣṭhasthālyādīnāmodanasādhakatvādarśanāt |<BR>
ato bhāvanāvācinā yajati dadātītyākhyātenāpūrve pratīyate |<BR>
nanu dhātvartha eva bhāvanā, tadanyā vā |<BR>
na tāvaddhātvarthaḥ |<BR>
tasya tāṃ prati karaṇatvokteḥ |<BR>
na dvitīyaḥ |<BR>
dhātvarthavyatiriktāyāḥ kriyāyādurlakṣyatvāditi cet |<BR>
maivam |<BR>
sarvadhātvarthasaṃbaddhasya karotirūpasya lakṣayituṃ śakyatvāt |<BR>
taduktamācāryaiḥ-<BR>
"dhātvarthavyatirekeṇa yadyapyeṣā na lakṣyate |<BR>
tathāpi sarvasāmānyarūpeṇaivāvagamyate"iti |<BR>
anyairapyuktam -<BR>
"siddhasādhyasvabhāvābhyāṃ dhātvartho dvividhastayoḥ |<BR>
anyotpādānukūlātmā bhāvanā sādhyarūpiṇī"iti |<BR>
' pacati ' ityukte ' pākaṃ karotri ' ityetamarthe sarve janāḥ pratiyanti |<BR>
tatra pākaḥ, paktiḥ pacanam, ityetaiḥ śabdairvyavahriyamāṇo liṅgakārakasaṃkhyāyogyo dhātvarthaḥ siddhasvabhāvaḥ |<BR>
' karoti ' ityanena vyavahriyamāṇo liṅgādyapetaḥ sādhyasvabhāvadyotanāyā'khyātapratyayavidhiḥ |<BR>
sa cā'khyātapratyayārtha odanotpatteranukūlaḥ |<BR>
tato bhaviturodanasya prayojakavyāpāratvāṇṇijantena bhāvanāśabdenocyate - iti |<BR>
anye bhāvanāpakṣā ayuktāḥ |<BR>
prayatno bhāvaneti cet |<BR>
na |<BR>
'ratho gacchati' ityatra tadabhāvaprasaṅgāt |<BR>
spanda iti cet |<BR>
na |<BR>
mānasatyāgarūpe yajatāvavyāpteḥ |<BR>
ubhayasādhāraṇamudāsīnatvavicchedasāmānyaṃ bhāvaneti cet |<BR>
na |<BR>
śabdabhāvanāyāmavyāptiḥ na hi śabdasya vibhoracetanasya spandaḥ prayatno vāsti |<BR>
liṅ - leṭ - loṭtavyapratyayamātragatā śabdabhāvanā |<BR>
sarvākhyātagatār'thabhāvanā |<BR>
taduktam --<BR>
"abhidhāṃ bhāvanāmāhuranyāmeva liṅṅādayaḥ |<BR>
arthātmabhāvanā tvanyā sarvākhyāteṣu gamyate"iti ||<BR>
kiṃca spandādivādino 'pi na svarūpeṇa spandādīnāṃ bhāvanātvamāhuḥ, kiṃtvanyotpādānukūlaṃ svarūpam |<BR>
tasmādasmaduktaiva bhāvanā |<BR>
yathā ' pacati, ityatraudanaphalotpattyanukūlā, tathā 'yajati' ityatra svargādiphalotpattyanukūlā |<BR>
tasyāṃ ca phalabhāvanāyāṃ pratyayavācyāyāmekapadopāttatvena pratyāsamnatvātprakṛtyarthaḥ karaṇam , na tu dravyādi |<BR>
tasya padāntaropāttatvena viprakṛṣṭatvāt |<BR>
sādhyarūpo 'pi prakṛtyarthaḥ svasādhananiṣpāditaḥ sañśaknoti phalaṃ sādhayitum |<BR>
dravyādīnāṃ tu prakṛtyarthotpādanena dṛṣṭa evopakāraḥ |<BR>
dravyādiniṣpāditena dhātuvācyena yāgādikaraṇena svargādiphalotpattau satyāṃ yeyamanukūlavyāpārātmā kṛtiśabdābhidheyā phalotpādanā seyaṃ yajyādidhātūnāmanyatameva kenāpi nābhidhīyate |<BR>
sarvadhātvarthānuyāyisvāt |<BR>
ato na bhāvanāyāḥ prakṛtyarthatvamāśaṅkituṃ śakyam |<BR>
astu tarhi -- dhātvarthasāmānyameva bhāvaneti cet |<BR>
na |<BR>
pratidhātvarthe vilakṣaṇarūpatvāt |<BR>
anyaddhi pākasyaudanaṃ pratyānukūlyam |<BR>
anyacca calanasya saṃyogavibhāgau prati |<BR>
anyathā phalavibhāgānupapatteḥ |<BR>
bhinnāsu bhāvanāvyaktiṣu bhāvanātvasāmānyamanuvartatāṃ nāma |<BR>
naitāvatāprakṛtyarthasāmānyaṃ tadbhavati |<BR>
tasmādviśeṣarūpātsāmānyarūpācca yajyādidhātuvācyādanyaivā'khyātapratyayavācyā bhāvanā |<BR>
tathāsati 'yajeta' ityatrā'khyātasya 'bhāvayet' ityartho bhavati |<BR>
tatra ' kiṃ bhāvayet, kena bhāvayet, kathaṃ bhāvayet, ityakāṅkṣāyāṃ ' svarge bhāvayet ' yāgena bhāvayem, agnyanvādhānaprayājāvaghātādibhirupakāraṃ saṃpādya bhāvayet , ityevaṃ bhājyakaraṇetikartavyatāsamarpaṇenā'kāṅkṣāpūraṇātprakaraṇāmnātaḥ sakalaḥ śabdasaṃdarbho bhāvanāvācina ākhyātasyaiva prapañcaḥ |<BR>
bhāvyādyaṃśatrayavatī seyamārthī bhāvanetyucyate |<BR>
sā sarvāpi śabdabhāvanāyā bhāvyā, vidhāyako liṅṅādiḥ karaṇam |<BR>
arthavādasaṃpāditā stutiritikartavyatā |<BR>
seyaṃ śabdabhāvanā liṅṅādibhireva gamyate |<BR>
' arthabhāvanāṃ sarvairākhyātapratyaiyargamyata ityuktam |<BR>
tasyāṃ cārthabhāvanāyāṃ svargasya bhāvyatvaṃ kamiyogādavagamyate |<BR>
prakṛtyarthasya karaṇatvaṃ tṛtīyāśrutyā |<BR>
tathā ca śrūyate -"darśapūrṇamāsābhyāṃ svargakāmo yajeta"' citrayā yajeta paśukāmaḥ ' iti |<BR>
tacca karaṇatvamapūrvakalpanāmantareṇa na saṃbhavatītyabhidhāsyate |<BR>
tasmādākhyātapratyayāntādbhāvārthapadādapūrve ganyate |<BR>
cintāprayojanaṃ tu - 'pūrvapakṣe dravyādyapacāre pratinidhyabhāvaḥ |<BR>
siddhānte tu tatsadbhāvaḥ ' iti || MJaiNyC_2,1.4-7 ||<BR>
<BR>
(dvitīye 'pūrvasyāstitvādhikaraṇe sūtram)<BR>
<BR>
<b>codanā punar ārambhaḥ  / Jaim_2,1.5 /</b><BR>
<BR>
____________________________________________________<BR>
<BR>
START MJaiNy 2,1.8-10<BR>
<BR>
dvitīyādhikaraṇamāracayati -<BR>
<BR>
<BR>
apūrvasadasadbhāvasaṃśaye sati nāsti tat /<BR>
mānābhāvātphalaṃ yāgātsidhyecchāstrapramāṇataḥ // MJaiNy_2,1.8 //<BR>
kṣaṇikasya vinaṣṭasya svargahetutvakalpanam /<BR>
viruddhaṃ māntareṇātaḥ śreyo 'pūrvasya kalpanam // MJaiNy_2,1.9 //<BR>
avāntaravyāpṛtirvā śaktirvā yāgajocyate /<BR>
apūrvamiti tadbhedaḥ prakriyāto 'vagamyatām // MJaiNy_2,1.10 //<BR>
<BR>
------------------<BR>
<BR>
pūrvādhikaraṇe varṇakābhyāṃ yadidamuktam - <BR>
'apūrvasyaikameva padaṃ pratyāyakam ' tacca 'yajeta' ityākhyātāntabhāvārthapadam, iti |<BR>
tadanupannam |<BR>
apūrvasadbhāvemānābhāvāt |<BR>
' yajeta ' ityābhyāṃ prakṛtipratyayābhyāṃ karaṇabhāvanayorabhidhānāt |<BR>
apūrvābhāve kālāntarabhāvisvargasādhanatvaṃ vinaśvarasya yāgasyānupapannamiti cet |<BR>
na |<BR>
śāstraprāmāṇyena tadupapatteriti prāpte -<BR>
brūmaḥ- ' darśapūrṇamāsābhyām ' iti tṛtīyāśrutyā tāvadyāgasya svargasādhanatvaṃ pramitam |<BR>
tadyathopapadyate tathāvaśyaṃ bhavatāpi kalpanīyam |<BR>
tatra kiṃ yāvatphalaṃ yāgasyāvasthānaṃ kalpyate, kiṃvā vinaṣṭasyāpi svargotpādanam |<BR>
nā'dyaḥ |<BR>
yāge kṣaṇikatvasya pratyakṣasiddhatvāt |<BR>
na dvitīyaḥ |<BR>
mṛtayordaṃpatyoḥ putrotpattyadarśanāt |<BR>
ato mānāntaraviruddhādbhavadīyakalpanādasmadīyamavirūddhamapūrvakalpanaṃ jyāyaḥ |<BR>
kalpite 'pyapūrve tasyaiva svargasādhanatvādyāgasya svargasādhanatvaśrutirvirūdhyeteti cet |<BR>
na |<BR>
' yāgāvāntaravyāpāro 'pūrvam ' ityaṅgīkārāt |<BR>
na hyudyamananipatanayoravāntaravyāpārayoḥ sattve kuṭhārasya sādhanatvamapaiti |<BR>
yadi vyāpāravato yāgasya nāśe vyāpāre na tiṣṭhettarhi yāgajanyā kācicchaktirapūrvamastu |<BR>
śaktivyavadhāne 'pi yāgasya sādhanatvamavirūddham |<BR>
auṣṇyavyavahite 'pyagnau dāhakatvāṅgīkārāt |<BR>
yathāṅgārajanyamauṣṇyaṃ śānteṣyapyaṅgāreṣu jale 'nuvartate, tathā yāgajanyamapūrve naṣṭe 'pi yāge karrtayātmanyavanuvartatām |<BR>
tasmādastyarpūvam |<BR>
tadviśeṣastu saṃpradāyasiddhayāgaprakriyayāvagantavyaḥ |<BR>
tathā hi - prakriyā pūrvācāryairitthaṃ darśitā -"prathamaṃ tāvatphalavākyena karmaṇaḥ phalasādhanatā bodyate - ' yāgena svarge kuryāt ' iti |<BR>
'kathaṃ vinaśvareṇa phalaṃ kartavyam ' ityapekṣāyām ' apūrve kṛtvā ' ityucyate |<BR>
' kathamapūrve kriyate ' ityapekṣāyāṃ ' yāgānuṣṭhānaprakāreṇa ' iti |<BR>
taccāpūrve darśapūrṇamāsayoranekavidham - phalāpūrvam |<BR>
samudāyāpūrvam ṣa utpattyapūrvam, aṅgāpūrve ceti |<BR>
yena svarga ārabhyate tatphalāpūrvam |<BR>
amāvāsyāyāṃ trayāṇāṃ yāgānāmekaḥ samudāyaḥ, paurṇamāsyāmaparaḥ, tayorbhinnakālavartinoḥ saṃhatya phalāpūrvārambhāyogāttadārambhāya samudāyadvayajanyamapūrvadvayaṃ kalpanīyam |<BR>
tayorekaikasyā' rambhāyaikaikasamudāyavartināṃ trayāṇāṃ yāgāmāṃ bhinnakṣaṇavartitvena saṃghātāpattyabhāvādyāgatrayaṇanyāni trīṇyutpattyapūrvāṇi kalpanīyāni |<BR>
teṣāṃ cāṅgepakāramantareṇāniṣpatteraṅgānāṃ cānekakṣaṇavartināṃ saṃghātāsaṃbhavādaṅgāpūrvāṇi kalpanīyāni |<BR>
tatra tvayaṃ vibhāgaḥ- saṃvipatyopakārakāṇyavaghātādīni dravyadevatāsaṃskāradvāreṇa yāgasvarūpasyaivātiśayādhānena tadatpattyapūrvaniṣpattau vyāpriyante |<BR>
taddvāreṇa phalāpūrve |<BR>
ārādupakārakāṇi tu prayājādīnyutpattyupūrvebhyaḥ phalāpūrvaniṣpattau sākṣādeva vyāpriyante |<BR>
evaṃ prakārabhede satyapi sarvāṇyaṅgānyapūrvaniṣpattāvanugrāhakāṇi - ityekarūpeṇetthaṃbhāvena svī kriyante |<BR>
anayaiva diśā sarvatrāpūrvaprakriyāvagantavyā || MJaiNyC_2,1.8-10 ||<BR>
<BR>
____________________________________________________<BR>
<BR>
START MJaiNy 2,1.11-12<BR>
<BR>
<BR>
atra gurumatamāha -<BR>
<BR>
yāgakriyā sūkṣmarūpā paramāṇvātmasaṃśritā /<BR>
yāvatphalaṃ niyogākhyaṃ nāpūrvamiti cenna tat // MJaiNy_2,1.11 //<BR>
mānahīnaṃ kriyāsaukṣmyaṃ niyogastu liṅādinā /<BR>
abhidheyaḥ pṛthagyāgādapūrve kāryamastyataḥ // MJaiNy_2,1.12 //<BR>
<BR>
------------------<BR>
<BR>
guruṇā yanniyogākhyamapūrvamabhipreyate tannāsti |<BR>
kutaḥ |<BR>
antareṇaiva tadapūrve phalaniṣpatteḥ |<BR>
na ca yāganāśātkathaṃ phalasiddhiriti vācyam |<BR>
na hi yāgakriyā sarvātmanā naśyati, kiṃtu sūkṣmarūṣatvenādṛśyā satī svargadehārambhakeṣu yāgasaṃbandhidravyagataparamāṇuṣu yāgakarrtayātmani vāvasthāya phalamārabhata iti pūrvapakṣaḥ |<BR>
naitadyuktam |<BR>
ukter'the pramāṇābhāvāt |<BR>
na ca niyoge 'pi pramāṇābhāvaḥ śaṅkanīyaḥ |<BR>
vaidikaliṅādīnāṃ tadabhidhāyakatvāt |<BR>
tato dhātvarthātiriktaṃ kālāntarabhāvyakāmyaphalasādhanamapūrvamatvita || MJaiNyC_2,1.11-12 ||<BR>
<BR>
<BR>
(tṛtīye karmaṇāṃ guṇapradhānabhāvavibhāgādhikaraṇe sūtrāṇi 6 - 8)<BR>
<BR>
<b>tāni dvaidhaṃ guṇapradhānabhūtāni  / Jaim_2,1.6 /</b><BR>
<BR>
<b>yair dravyaṃ na cikīrṣyate tāni pradhānabhūtāni dravyasya guṇabhūtatvāt  / Jaim_2,1.7 /</b><BR>
<BR>
<b>yais tu dravyaṃ cikīrṣyate guṇas tatra pratīyeta tasya dravyapradhānatvāt  / Jaim_2,1.8 /</b><BR>
<BR>
____________________________________________________<BR>
<BR>
START MJaiNy 2,1.13-14<BR>
<BR>
<BR>
tṛtīyādhikaraṇamāracayati --<BR>
<BR>
avaghātādināpūrvamutpādyaṃ vidyate na vā /<BR>
yajatyādivadastyeva vākyavaiyarthyamanyathā // MJaiNy_2,1.13 //<BR>
dṛṣṭe tuṣavimoke tu nāpūrve dravyatantrataḥ /<BR>
syādyajatyādivaiṣamyaṃ niyamāpūrvakṛdvacaḥ // MJaiNy_2,1.14 //<BR>
<BR>
------------------<BR>
<BR>
darśapūrṇamāsayoḥ śrūyate -"vrīhīnavahanti" "taṇḍulānpinaṣṭi"iti |<BR>
tatra akdhātapeṣaṇe apūrvajanake, vihitadhātvarthatvāt, yajatyādighātvarthavat ' |<BR>
vipakṣe - vidhivākyavaiyarthyarūpo bādhakastarko 'vagantavyaḥ |<BR>
tuṣavimokacūrṇatvayordṛṣṭaprayojanayorlokasiddhatvena tādarthye 'vaghātapeṣaṇayorvidhirrvyathaḥ syāt |<BR>
tasmāt - astyapūrvamiti prāpte, brūmaḥ- dṛṣṭaphale saṃbhavatyapūrve na kalpanīyam |<BR>
yajatyādidṛṣṭāntastu viṣamaḥ |<BR>
tatra hi kriyāprādhānyena dravyapāratantryābhāvādapūrvasādhanatvaṃ kriyāyā yuktam |<BR>
iha tu ' vrīhīn ' iti karmakārakavibhaktyā vrīhīṇāmīpsitatamatvena prādhānyāvagamāddravyaparatantro 'vaghāto dravya evātiśayaṃ kuryāt, na tvapūrve janayati |<BR>
na ca vidhivaiyarthyam |<BR>
nakhanirbhedanādinā tuṣavimokasaṃbhave 'pi 'avaghātenaivāsau kartavyaḥ ' iti yo niyamastasya niyamasyāpūrvahetutvena vidheyatvāt |<BR>
tasmānnāstyavavātādijanyamapūrnam || MJaiNyC_2,1.13-14 ||<BR>
<BR>
atra gurumatamāha -<BR>
<BR>
____________________________________________________<BR>
<BR>
START MJaiNy 2,1.15<BR>
<BR>
<BR>
dvitīyāṃ saktuvadbhaṅktvā niyoge 'nvayitāṃ krīyā /<BR>
sākṣāditi na mantavyaṃ dṛṣṭasyātropapattitaḥ // MJaiNy_2,1.15 //<BR>
<BR>
------------------<BR>
<BR>
"saktūñjuhoti"ityatra dravyaprādhānyaṃ parityajya dvitīyāyā bhaṅgaṃ kṛtvā kriyāprādhānyāya"saktubhirjuhoti"iti tṛtīyātvena vipariṇāmo vakṣyate |<BR>
tathā"vrīhibhiravahanti"iti vipariṇāmena pradhānabhūtā kriyā dravyavyavadhānamantareṇa sākṣādeva niyoge 'nvetavyeti cet |<BR>
maivam |<BR>
vaiṣamyāt |<BR>
tatra"homena saktuṣu saṃskāro na bhavati"bhasmībhūtānāmanyatra viniyogāsaṃbhavāt , ityabhipretya saṃskārakarmatvaṃ parityaktam |<BR>
iha dṛṣṭastuṣavimākesaṃskāra upapadyate |<BR>
vituṣāṇāṃ teṣāṃ puroḍāśe viniyogasaṃbhavāt || MJaiNyC_2,1.15 ||<BR>
<BR>
(caturthe saṃmārjanādīnāmapradhānatādhikaraṇe sūtrāṇi 9 - 12)<BR>
<b>dharmamātre tu karma syād anirvṛtteḥ prayājavat  / Jaim_2,1.9 /</b><BR>
<BR>
<b>tulyaśrutitvād vetaraiḥ sadharmaḥ syāt  / Jaim_2,1.10 /</b><BR>
<BR>
<b>dravyopadeśa iti cet  / Jaim_2,1.11 /</b><BR>
<b>na tadarthatvāl lokavat tasya ca śeṣabhūtatvāt  / Jaim_2,1.12 /</b><BR>
<BR>
____________________________________________________<BR>
<BR>
START MJaiNy 2,1.16-17<BR>
<BR>
<BR>
caturthādhikaraṇamāracayati --<BR>
<BR>
saṃmārṣṭa struca ityatra kiṃ pradhānākhyakarmatā /<BR>
guṇakarmatvamathavā dṛṣṭābhāve 'vaghātavat // MJaiNy_2,1.16 //<BR>
guṇatvaṃ nahi saṃbhāvyaṃ prādhānyaṃ tu prayājavat /<BR>
adṛṣṭakalpanenāpi guṇatvaṃ syāddvitīyayā // MJaiNy_2,1.17 //<BR>
<BR>
------------------<BR>
<BR>
darśapūrṇamāsayorjuhvādīnāṃ darbhaiḥ saṃmārjanamāmnātam -"strucaḥ saṃmārṣṭi"iti |<BR>
tatra saṃmārjanaṃ pradhānakarma |<BR>
kutaḥ |<BR>
guṇakarmalakṣaṇarahitatvāt, pradhānakarmalakṣaṇayuktatvācca |<BR>
sūtrakāro hi karmaṇāṃ rāśidvayaṃ pratijñāya tayorlakṣaṇaṃ pṛthaksūtrayāmāsa-"tāni dvaidhaṃ guṇapradhānabhūtāni""yaistu dravyaṃ cikīrṣyate, guṇastatra pratīyeta, tasya dravyapradhānatvāt""yaistu dravyaṃ na cikīrṣyate, tāni pradhānabhūtāni, dravyasya guṇabhūtatvāt"ccpū.mī.sū. 2 | 1 | 6 - 8 chtaiti |<BR>
yaiḥ karmabhirdravyamutpādayituṃ saṃskartu veṣyate, teṣu karmasu guṇatvam |<BR>
kutaḥ |<BR>
tasya karmaṇo dravyapradhānatvāt |<BR>
dravyaṃ pradhānamasya, iti bahuvrīhiḥ |<BR>
"yūpaṃ takṣati"āhavanīyamādaghāti" ityādau yūpāhavanīyādidravyamutpādayitumiṣyate |<BR>
"vrīhīnavahanti" "taṇḍulānpinaṣṭi"ityādau vrīhyādidravyaṃ saṃskartumiṣṭam | prayājādiṣūktavaiparītyātpradhānakarmatvam |<BR>
evaṃ satyavaghātena yathā vrīhīṇāṃ tuṣavimoko dṛṣṭaḥ saṃskāraḥ, tathā saṃmārjanena juhvādiṣu kaṃcidatiśayaṃ na paśyāmaḥ |<BR>
ato 'vaghātavadguṇakarmatvābhāvātprayājādivatpradhānakarmatvamiti prāpte --<BR>
brūmaḥ- 'struca' iti dvitīyā karmakārake vihitā |<BR>
karmatvaṃ cepsitatamatvesati bhavati |<BR>
"karturīpsitatamaṃ karma"ccpā.sū. 1 | 4 | 49 chtaiti karmasaṃjñāvidhānāt |<BR>
kratusādhanatvena ca strucāṃ yuktamīpsitatamatvam |<BR>
ataḥ pradhānabhūtāḥ strucaḥ |<BR>
tathāsati saṃmārjanakriyāyā guṇakarmatvamavaghātavadbhaviṣyati |<BR>
yadi strukṣudṛṣṭo 'tiśayo na syāt, tarhyapūrve kalpanīyam || MJaiNyC_2,1.16-17 ||<BR>
<BR>
(pañcame stotrādiprādhānyādhikaraṇe sūtrāṇi 13 - 29)<BR>
<BR>
<b>stutaśastrayos tu saṃskāro yājyāvad devatābhidhānatvāt  / Jaim_2,1.13 /</b><BR>
<BR>
<b>arthena tv apakṛṣyeta devatānām acodanārthasya guṇabhūtatvāt  / Jaim_2,1.14 /</b><BR>
<BR>
<b>vaśāvad vā guṇārthaṃ syāt  / Jaim_2,1.15 /</b><BR>
<BR>
<b>na śrutisamavāyitvāt  / Jaim_2,1.16 /</b><BR>
<BR>
<b>vyapadeśabhedāc ca  / Jaim_2,1.17 /</b><BR>
<b>guṇaś cānarthakaḥ syāt  / Jaim_2,1.18 /</b><BR>
<BR>
<b>tathā yājyāpurorucoḥ  / Jaim_2,1.19 /</b><BR>
<BR>
<b>vaśāyām arthasamavāyāt  / Jaim_2,1.20 /</b><BR>
<BR>
<b>yatreti vārthavattvāt syāt  / Jaim_2,1.21 /</b><BR>
<BR>
<b>na tvāmnāteṣu  / Jaim_2,1.22 /</b><BR>
<BR>
<b>dṛśyate  / Jaim_2,1.23 /</b><BR>
<BR>
<b>api vā śrutisaṃyogāt prakaraṇe stautiśaṃsatī kriyotpāttiṃ vidadhyātām  / Jaim_2,1.24 /</b><BR>
<BR>
<b>śabdapṛthaktvāc ca  / Jaim_2,1.25 /</b><BR>
<BR>
<b>anarthakaṃ ca tadvacanam  / Jaim_2,1.26 /</b><BR>
<BR>
<b>anyaś cārthaḥ pratīyate  / Jaim_2,1.27 /</b><BR>
<BR>
<b>abhidhānaṃ ca karmavat  / Jaim_2,1.28 /</b><BR>
<BR>
<b>phalanirvṛttiś ca  / Jaim_2,1.29 /</b><BR>
____________________________________________________<BR>
<BR>
START MJaiNy 2,1.18-19<BR>
<BR>
<BR>
pañcamādhikaraṇamāracayati -<BR>
<BR>
praugaṃ śaṃsatītyādau guṇatota pradhānatā /<BR>
dṛṣṭā devasmṛtistena guṇatā stotraśastrayoḥ // MJaiNy_2,1.18 //<BR>
smṛtyarthatve stautiśaṃsyordhātvoḥ śrautārthabādhanam /<BR>
tenādṛṣṭamupetyāpi prādhānyaṃ śrutaye matam // MJaiNy_2,1.19 //<BR>
<BR>
------------------<BR>
<BR>
jyotiṣṭome śrūyate -"praugaṃ śaṃsati" "niṣkevalyaṃ śaṃsati" "ājyaiḥ stuvate" "pṛṣṭaiḥ stuvate"prauganiṣkevalyaśabdau śastraviśeṣanāmanī |<BR>
ājyapṛṣṭaśabdau tu vyākhyātau |<BR>
apragītamantrasādhyā stutiḥ śastram |<BR>
pragītamantrasādhyāstutiḥ stotram |<BR>
tayoḥ stutaśastrayorguṇakarmatvaṃ yuktam |<BR>
kutaḥ |<BR>
tuṣavimokavaddṛṣṭārthalābhāt |<BR>
ṣaṭhyamāneṣu mantreṣvanusmaraṇena devatā saṃskriyata iti prāpte --<BR>
brūmaḥ- stotavyāyā devatāyāḥ stāvakairguṇaiḥ saṃbandhakīrtanaṃ stautiśaṃsatidhātvorvācyor'thaḥ |<BR>
yadi mantravākyāni guṇasaṃbandhābhidhānaparāṇi , tadā dhātvormukhyārthalābhācchratiranugṛhītā bhaviṣyati |<BR>
yadā tu guṇadvāreṇānusmaraṇīyadevatāsvarūpa prakāśanaparāṇi mantravākyāni syuḥ, tadā dhātvormukhyor'tho na syāt |<BR>
loke hi ' devadattaścaturvedābhijñaḥ ' ityukte stutiḥ pratīyate |<BR>
tasya vākyasya guṇasaṃbandhaparatvābhāvāt |<BR>
yadā tu devadattarūpaparatā ' yaścaturvedī tamānaya, ityādau, tatra na stutipratītiḥ |<BR>
tasya caturvedasaṃbandhadvāreṇa devadattasvarūpopalakṣaṇaparatvena guṇasaṃbandhaparatvābhāvāt |<BR>
tataśca - ' ājyairdevaṃ prakāśayet , ' pṛṣṭairdevaṃ prakāśayet, ityevaṃ vidhyarthaparyavasānāddhātvormukhyārtho bādhyeta |<BR>
tato dhātuśrutimabādhituṃ stotraśastrayoḥ pradhānakarmatvamabhyupetavyam |<BR>
tatra dṛṣṭaṃ prayojanaṃ nāstīti cet |<BR>
tarhyapūrvamastu || MJaiNyC_2,1.18-19 ||<BR>
<BR>
(ṣaṣṭhe mantrāvidhāyakatvādhikaraṇe sūtre 30 - 31)<BR>
<BR>
<b>vidhimantrayor aikārthyam aikaśabdyāt  / Jaim_2,1.30 /</b><BR>
<BR>
<b>api vā prayogasāmarthyān mantro 'bhidhānavācī syāt  / Jaim_2,1.31 /</b><BR>
<BR>
____________________________________________________<BR>
<BR>
START MJaiNy 2,1.20-21<BR>
<BR>
<BR>
ṣaṣṭhādhikaraṇamāracayati -<BR>
<BR>
devāṃśca yābhiryajata ityākhyātaṃ tu mantragam /<BR>
vidhāyakaṃ na vānyena samatvāttadvidhāyakam // MJaiNy_2,1.20 //<BR>
yacchabdādeḥ kṣīṇaśaktirna vidhistrividhaṃ tataḥ /<BR>
ākhyātamabhidhānaṃ ca pradhānaguṇakarmaṇī // MJaiNy_2,1.21 //<BR>
<BR>
------------------<BR>
<BR>
ayaṃ mantra āmnāyate -"devāṃśca yābhiryajate dadāti ca jyogittābhiḥ sacate gopatiḥ saha"iti |<BR>
ayamarthaḥ-<BR>
gopatiryajamāno yābhirgobhirdevānyajate yāśca gā brāhmaṇebhyo dadāti cirameva tābhiḥ saha paraloke 'vatiṣṭhate iti |<BR>
tatra yathā brāhmaṇagatamākhyātapadaṃ pradhānaguṇakarmaṇoranyantarasya vidhāyakam, tathā mantragatamapīti cet |<BR>
maivam |<BR>
yacchabdādinā vidhiśakteḥ kṣīṇatvāt |<BR>
sati hi yacchabde tasya vākyasyānuvādakatvaṃ pratīyate, na tu vidhāyakatvam |<BR>
'yacchabdādeḥ ' ityādiśabdenottamapuruṣāmantraṇādayaḥ |<BR>
' barhirdevasadanaṃ dāmi ' ityuttamapurūmaḥ |<BR>
'agnīdagnīnvihara' ityāmantraṇam |<BR>
evaṃ brahmaṇe 'pi - ' yasyobhayaṃ havirārtimārcchat ' ityudāharaṇīyam |<BR>
tasmāt - ' ākhyātasya pradhānakarmavidhāyatvaṃ, guṇavidhāyakatvaṃ vā ' ityevaṃ dvāveva prakārau na bhavataḥ, kiṃtu - ' abhidhāyakatvam ' ityapyasti tṛtīyaḥ prakāraḥ |<BR>
tato na mantragatākhyātasya vidhāyakatvam || MJaiNyC_2,1.20-21 ||<BR>
<BR>
(saptame mantranirvacanādhikaraṇe sūtram)<BR>
<BR>
<b>taccodakeṣu mantrākhyā  / Jaim_2,1.32 /</b><BR>
<BR>
____________________________________________________<BR>
<BR>
START MJaiNy 2,1.22-23<BR>
<BR>
saptamādhikaraṇamāracayati --<BR>
<BR>
ahe budhiṇya mantraṃ ma iti mantrasya lakṣaṇam /<BR>
nāstyasti vāsya nāstyetadavyāptyāderavāraṇāt // MJaiNy_2,1.22 //<BR>
yājñikānāṃ samākhyānaṃ lakṣaṇaṃ doṣavarjitam /<BR>
te 'nuṣṭhānasmārakādau mantraśabdaṃ prayuñjate // MJaiNy_2,1.23 //<BR>
<BR>
------------------<BR>
<BR>
ādhāna idamāmnāyate -"ahe budhiṇya mantraṃ me gopāya"iti |<BR>
tatra mantrasya lakṣaṇaṃ nāsti, avyāptyativyāptyorvārayitumaśakyatvāt |<BR>
'vihitārthābhidhāya ko mantraḥ ' ityukte ' vasantāya kapiñjalānālabheta ' ityasya mantrasya vidhirūpatvādavyāptiḥ |<BR>
' mananaheturmantraḥ ' ityukte - brāhmaṇe 'tivyāptiḥ |<BR>
evam - ' asipadānto mantraḥ ' ' uttamapuruṣānto mantraḥ ' ityādilakṣaṇānāṃ parasparamavyāptiriti cet |<BR>
maivam |<BR>
yājñikasamākhyānasya nirdoṣalakṣaṇatvāt |<BR>
tacca samākhyānamanuṣṭhānasmārakādīnāṃ mantratvaṃ gamayati |<BR>
' uru prathasva ' - ityādayo 'nuṣṭhānasmārakāḥ |<BR>
'agnimīle purohitam ' ityādayaḥ stutirūpāḥ |<BR>
'iṣe tvā' - ityādayastvāntāḥ |<BR>
'agna ā yāhi vītaye ' ityādaya āmantraṇopetāḥ |<BR>
' agnīdagnīnvihara ' - ityādayaḥ praiṣarūpāḥ |<BR>
' adhaḥ svidāsīdupari svidāsīt ' ityādayo vicārarūpāḥ |<BR>
' ambe ambike ambālike na mānayati kaśrcana ' - ityādayaḥ paridevanarūpāḥ |<BR>
' pṛcchāmi tvā paramantaṃ pṛthivyāḥ ' ityādayaḥ praśnarūpāḥ |<BR>
'vedimāhuḥ paramantaṃ pṛthivyāḥ ' ityādaya uttararūpāḥ |<BR>
evamanyadapyudāhartavyarm |<BR>
idṛśeṣvatyantavijātīyeṣu samākhyānamantareṇa nānyaḥ kaścidanugato dharmo 'sti, yasya lakṣaṇatvamucyeta |<BR>
lakṣaṇasyopayogaśca pūrvācāryairdarśitaḥ-<BR>
"ṛṣayo 'pi padārthānāṃ nāntaṃ yānti pṛthaktvaśaḥ |<BR>
lakṣaṇena tu siddhānāmantaṃ yānti vipaścitaḥ" || iti |<BR>
tasmāt - abhiyuktānām ' mantro 'yam ' iti samākhyānaṃ lakṣaṇam || MJaiNyC_2,1.22ḥ23 ||<BR>
<BR>
(aṣṭame brāhmaṇanirvacanādhikaraṇe sūtram)<BR>
<BR>
<b>śeṣe brāhmaṇaśabdaḥ  / Jaim_2,1.33 /</b><BR>
<BR>
<BR>
____________________________________________________<BR>
<BR>
START MJaiNy 2,1.24-25<BR>
<BR>
<BR>
aṣṭamādhikaraṇamāracayati --<BR>
<BR>
nāstyetadbrahmaṇetyatra lakṣaṇaṃ vidyate 'thavā /<BR>
nāstīyanto vedabhāgā iti kḷpterabhāvataḥ // MJaiNy_2,1.24 //<BR>
mantraśca brāhmaṇaṃ ceti dvau bhāgau tena mantrataḥ /<BR>
anyadbrāhmaṇamityetadbhavedbrāhmaṇalakṣaṇam // MJaiNy_2,1.25 //<BR>
<BR>
------------------<BR>
<BR>
cāturmāsyeṣvidamāmnāyate - ' etadbrāhmaṇānyeva pañca harvīṣi ' iti |<BR>
tatra - brāhmaṇasya lakṣaṇaṃ nāsti |<BR>
kutaḥ |<BR>
vedabhāgānāmiyattānavadhāraṇena brāhmaṇabhāgeṣvanyabhāgeṣu ca lakṣaṇasyāvyāptyativyāptyoḥ śodhayitumaśakyatvāt |<BR>
pūrvokto mantrabhāga ekaḥ |<BR>
bhāgāntarāṇi ca kānicitpūrvairudāhartu saṃgṛhītāni -<BR>
"heturnirvacanaṃ nindā praśaṃsā saṃśayo vidhiḥ |<BR>
parakriyā purākalpo vyavadhāraṇakalphanā |<BR>
"iti |<BR>
' tena hmannaṃ kriyate ' iti hetuḥ |<BR>
' taddadhaṇe dadhitvam ' iti nirvacanam |<BR>
' amādhyā vai māṣāḥ ' iti nindā |<BR>
'vāyurvai kṣepiṣṭhā devatā' iti praśaṃsā |<BR>
' tadvyacikitsajjuhavāni , mā hauṣam ' iti saṃśayaḥ |<BR>
' yajamānena saṃmitaudumbarī bhavati ' iti vidhiḥ |<BR>
' bhāṣāneva mahyaṃ pacata ' iti parakṛtiḥ |<BR>
' purā brāhmaṇā abhaiṣuḥ ' iti purākalpaḥ |<BR>
' yāvato 'ścānpratigṛhṇīyāt, tāvato vāruṇāṃścatuṣkapālannirvapet ' iti viśeṣāvadhāraṇakalpanā |<BR>
evamanyadapyudāhāryam |<BR>
na ca ' hetvādīnāmanyatamaṃ brāhmaṇam'iti lakṣaṇam |<BR>
mantreṣvapi hetvādisadbhāvāt |<BR>
tathā hi - ' indavovāmuśanti hi ' iti hetuḥ |<BR>
' udāniṣurmahīrīti tasmādudakamucyate ' iti nirvacanam |<BR>
'moghamannaṃ vindate apracetāḥ ' iti nindā |<BR>
' agnirmūrdhā divaḥ kakutpatiḥ ' iti praśaṃsā |<BR>
' adhaḥ svidāsīdupari svidāsīt ' iti saṃśayaḥ |<BR>
' kapiñjalānālabheta ' iti vidhiḥ |<BR>
' sahastramaṃyutaṃ dadat ' iti parakṛtiḥ |<BR>
' yajñena yajñamayajanta devāḥ ' iti purākalpaḥ |<BR>
' itikaraṇabahulaṃ brāhmaṇam ' iti cet |<BR>
na |<BR>
' ityadadā ityayajathā ityapaca iti brāhmaṇo gāyet ' ityasminbrahmaṇena gātavye mantre ativyāpteḥ |<BR>
' ityāhetyanena vākyenopanibaddhaṃ brāhmaṇam ' iti cet |<BR>
na |<BR>
' rājā cidyaṃ bhagaṃ bhakṣītyāha ' ' yo vā rakṣāḥ śucirasmītyāha ' ityanayormantrayorativyāpteḥ |<BR>
' ākhyāyikārūpaṃ brāhmaṇam ' iti cet |<BR>
na |<BR>
yamayamīsaṃvādasūktādāvativyāpteḥ |<BR>
tasmāt - ' nāsti brāhmaṇasya lakṣaṇam ' iti prāpte -<BR>
brūmaḥ- ' mantrabrāhmaṇarūpau dvāveva vedabhāgau ' ityaṅgīkārānmantralakṣaṇasya pūrvamabhihitatvāt ' avaśiṣṭo vedabhāgo brāhmaṇam ' ityetallakṣaṇaṃ bhavati -- iti || MJaiNyC_2,1.24-25 ||<BR>
<BR>
(navama ūhādyamantratādhikaraṇe sūtram)<BR>
<BR>
<b>anāmnāteṣv amantratvamāmnāteṣu hi vibhāgaḥ  / Jaim_2,1.34 /</b><BR>
<BR>
____________________________________________________<BR>
<BR>
START MJaiNy 2,1.26<BR>
<BR>
<BR>
navamādhikaraṇamāracayati -<BR>
<BR>
ūhapravaranāmnāṃ kiṃ mantratāstyathavā na hi /<BR>
mantrāstadekavākyatvānna tallakṣaṇavarjanāt // MJaiNy_2,1.26 //<BR>
<BR>
"agnaye juṣṭaṃ nirvapāmi"ityasya saurye carau ' sūryāya juṣṭaṃ nirvapāmi ' ityevaṃ padāntaraprakṣepa ūhaḥ |<BR>
' adīkṣiṣṭāyaṃ brāhmaṇaḥ ' ityasya mantrasya śeṣatvena prayogakāle brāhmaṇanāmadheyaviśeṣaṃ tadīyapravaraṃ caivaṃ paṭhanti -"asau devadatto 'muṣya putro 'muṣya pautro 'muṣya naptāmuṣyāḥ putro 'muṣyāḥ pautro 'muṣyā naptā ' iti |<BR>
' āṅgirasabārhaspatyabhāradvājagotraḥ ' iti ca |<BR>
eteṣāmūhapravaranāmadheyānāṃ mantratvamasti |<BR>
kutaḥ |<BR>
mantreṇa sahaikavākyatvāditi cet |<BR>
maivam |<BR>
yājñikaprasiddhirūpasya mantralakṣaṇasyaiteṣvabhāvāt |<BR>
na hyadhyetāra ūhādīnmantrakāṇḍe 'vīyate |<BR>
tasmāt - nāsti mantratvam || MJaiNyC_2,1.26 ||<BR>
<BR>
(daśama ṛglakṣaṇādhikaraṇe sūtram)<BR>
<BR>
<b>teṣām ṛgyatrārthavaśena pādavyavasthā  / Jaim_2,1.35 /</b><BR>
<BR>
(ekādaśe sāmalakṣaṇādhikaraṇe sūtram)<BR>
<BR>
<BR>
<b>gītiṣu samākhyā  / Jaim_2,1.36 /</b><BR>
<BR>
(dvādaśe yajurlakṣaṇādhikaraṇe sūtram)<BR>
<BR>
<b>śeṣe yajuḥ śabdāḥ  / Jaim_2,1.37 /</b><BR>
<BR>
____________________________________________________<BR>
<BR>
START MJaiNy 2,1.27<BR>
<BR>
<BR>
daśamaikādaśadvādaśādhikaraṇamāracayati --<BR>
<BR>
narksāmayajuṣāṃ lakṣma sāṃkaryāditi śaṅkite /<BR>
pādaśca gītiḥ praśliṣṭapāṭha ityastvasaṃkaraḥ // MJaiNy_2,1.27 //<BR>
<BR>
------------------<BR>
<BR>
idamāmnāyate - ' ahe budhiṇya mantraṃ me gopāya yamṛṣayastraividā viduḥ |<BR>
ṛcaḥ sāmāni, yajūṃṣi ' iti |<BR>
"trīnvedānvidanti"iti trividaḥ, trividāṃ saṃbandhino 'dhyetārastraividāḥ |<BR>
te ca yaṃ mantrabhāgamṛgādirūpeṇa trividhamāhuḥ, taṃ gopāya, iti yojanā |<BR>
tatra trividhānāmṛksamayajuṣāṃ vyavasthitaṃ lakṣaṇaṃ nāsti |<BR>
kutaḥ |<BR>
sāṃkaryasya duṣpariharatvāt |<BR>
'adhyāpakaprasiddherhyṛgvedādiṣu paṭhito mantra ṛgādiḥ ' iti hi lakṣaṇaṃ vaktavyam |<BR>
tacca saṃkīrṇam |<BR>
'devo vaḥ savitotpūnātvacchidreṇa pavitreṇa vasoḥ sūryasya raśmibhiḥ ' ityayaṃ mamtro yajurvede saṃpratipannayajuṣāṃ madhye paṭhitaḥ |<BR>
na ca tasya yajuṣṭvamāsti |<BR>
tadbrāhmaṇe ' sāvitryarcā ' ityṛktvena vyavahṛtatvāt |<BR>
' etatsāma gāyannāste ' iti pratijñāya kiṃcitsāma yajurvede gītam |<BR>
' akṣitamasi ' ' acyutamasi ' ' prāṇasaṃśitamasi ' iti trīṇi yajūṃṣi sāmavede samāmnātāni |<BR>
tathā gīyamānasya sāmnā āśrayabhūtā ṛcaḥ sāmavede samāmnāyante |<BR>
tasmāt - nāsti lakṣaṇam - iti cet |<BR>
na |<BR>
pādādīnāmasaṃkīrṇalakṣaṇatvāt |<BR>
' pādenārthena copetā vṛttabaddhāmantrā ṛcaḥ |<BR>
gītirūpā mantrāḥ sāmāni |<BR>
vṛttagītivarjitatvena praśliṣṭapaṭhitā mantrā yajūṃṣi ' ityukte na kvāpi saṃkaraḥ || MJaiNyC_2,1.27 ||<BR>
<BR>
(trayodaśe nigadānāṃ yajuṣṭravādhikaraṇe sūtrāṇi 38 - 45)<BR>
<BR>
<b>nigado vā caturthaṃ syād dharmaviśeṣāt  / Jaim_2,1.38 /</b><BR>
<BR>
<b>vyapadeśāc ca  / Jaim_2,1.39 /</b><BR>
<BR>
<b>yajūṃṣi vā tadrūpatvāt  / Jaim_2,1.40 /</b><BR>
<BR>
<b>vacanād dharmaviśeṣaḥ  / Jaim_2,1.41 /</b><BR>
<BR>
<b>arthāc ca  / Jaim_2,1.42 /</b><BR>
<BR>
<b>guṇārtho vyapadeśaḥ  / Jaim_2,1.43 /</b><BR>
<BR>
<b>sarveṣām iti cet  / Jaim_2,1.44 /</b><BR>
<BR>
<b>na ṛgvyapadeśāt  / Jaim_2,1.45 /</b><BR>
<BR>
____________________________________________________<BR>
<BR>
START MJaiNy 2,1.28-29<BR>
<BR>
<BR>
trayodaśādhikaraṇamāracayati -<BR>
<BR>
prokṣaṇīrāsādayeti nigadastrividhādbahiḥ /<BR>
yajurvoccaistvadharmasya bhedādasya caturthatā // MJaiNy_2,1.28 //<BR>
parapratyāyanārthatvāduccaistvaṃ yajureva saḥ /<BR>
tallakṣaṇena yuktatvātraividhyamiti susthitam // MJaiNy_2,1.29 //<BR>
<BR>
------------------<BR>
<BR>
' prokṣaṇīrāsādaya ' ' idhmaṃ barhirupasādaya ' ' agnīdagnīnvihara' ' barhiḥ stṛṇīhi ' 'indra āgaccha' 'hariva āgaccha' ityādayo nigadā āmnātāḥ |<BR>
parapratyāyanārthā mantrā nigadaḥ |<BR>
ete ca pūrvoktebhya ṛgyajuḥsāmabhyo bahirbhūtāścaturthaprakārāḥ |<BR>
kutaḥ |<BR>
pādagītkayorṛksāmalakṣaṇayorabhāvāt |<BR>
praśliṣṭapāṭhasya yajurlakṣaṇasya sattve 'pi dharmabhedena yajuṣyantarbhāvānupapatteḥ |<BR>
' upāṃśuyajuṣā ' ' uccairnigadena ' iti hi dharmabhedaḥ - iti prāpte ---<BR>
brūmaḥ- ' vahirbrāhmaṇā bhojyantām ' ' piravrājakāstvantaḥ ' ityatra satyeva parivrājakānāṃ brāhmaṇye pūjānimitto viśeṣo yathā tathā nigadānāṃ yajurlakṣaṇopetatvena yajuṣāmeva satāṃ parapratyāyananimittamuccaistvadharmaḥ |<BR>
tato mantrāṇāṃ traividhyaṃ susthitam || MJaiNyC_2,1.28-29 ||<BR>
<BR>
(caturdaśa ekavākyatvalakṣaṇādhikaraṇe sūtram)<BR>
<BR>
<b>arthaikatvād ekaṃ vākyaṃ sākāṅkṣaṃ ced vibhāge syāt  / Jaim_2,1.46 /</b><BR>
<BR>
____________________________________________________<BR>
<BR>
START MJaiNy 2,1.30-31<BR>
<BR>
<BR>
caturdaśādhikaraṇamāracayati -<BR>
<BR>
devasya tveti vākyasya bhinnatvamathavaikatā /<BR>
aikyaprayojakasyātra durbodhatvena bhinnatā // MJaiNy_2,1.30 //<BR>
vibhāge sati sākāṅkṣasyaikārthatvaṃ prayojakam /<BR>
tasmādvākyaikyametena yajuranto 'vardhāyate // MJaiNy_2,1.31 //<BR>
<BR>
------------------<BR>
<BR>
darśapūrṇamāsayorāmnāyate -<BR>
"devasya tvā savituḥ prasave, aśvinorbāhubhyām , pūṣṇo hastābhyām, agnaye juṣṭaṃ rnivapāmi"iti |<BR>
tatra vākyāni bhinnāni bhavitumarhanti |<BR>
kutaḥ |<BR>
ekatvaniyāmakasya durvodhatvāt |<BR>
arthaikyaṃ vākyaikye prayojakamiti cet |<BR>
na |<BR>
ekasminpade 'tivyāpteḥ |<BR>
padasamūhasya vākyatve, samūhānāmatra bahūnāṃ saṃbhavādvākyabhedaḥ syāt - iti cet |<BR>
maivam |<BR>
' yadvibhāge sākāṅkṣamavibhāge caikārtham, tadekaṃ vākyam ' iti prayojakasya boddhuṃ śakyatvāt |<BR>
'vibhāge sākāṅkṣam ' ityukte 'tivyāptiḥ syāt |<BR>
"syonaṃ te sadanaṃ kṛṇomi ghṛtasya dhārayā susevaṃ kalpayāmi, tasminsīdāmṛte pratitiṭha vrīhīṇāṃ medha sumanasyamānaḥ"ityatra 'tasmin' - ityādipadasamūhasya vibhāge sati prakṛtavācitacchabdārthanirṇayāya pūrvapadasamūhasākāṅkatvamasti, atastadvyavacchettum 'ekārtham ' ityucyate |<BR>
nahi tatraikārthatvamasti |<BR>
pūrvasamūhasya sadanakaraṇamarthaḥ, uttarasamūhasya puroḍāśapratiṣṭhāpanam |<BR>
syonaṃ samīcīnam |<BR>
susevaṃ suṣṭhu sevituṃ yogyam |<BR>
medha sārabhūtapuroḍāśetyarthaḥ |<BR>
atra dvayoḥ samṛhayorvākyadvayamubhayavādisiddham |<BR>
tat ' ekārtham ' ityanena vyāvartyate |<BR>
' ekārtham ' ityukte 'tivyāptiḥ syāt |<BR>
"bhago vāṃ vibhajatu, pūṣā vāṃ vibhajatu"ityanayorvibhajanamantratvena saṃmatayoḥ padasamūbayostātparyaviṣayasya dravyavibhāgarūpasyārthasyaikatvāt , tadravyavacchettuṃ ' vibhāge sākāṅkṣam ' ityuktam |<BR>
prakṛte tu ' agnaye juṣṭam ' ityādisamūhe pṛthakkṛte pūrvo ' devasya tvā 'iti samūhaḥ sākāṅkṣo bhavati |<BR>
ekīkṛte tu kṛtsnasyaika eva nirvāpor'thaḥ |<BR>
etenaikavākyatvanirṇayenāniyataparimāṇasya yajuṣo 'vasānaṃ niścetuṃ śakyam || MJaiNyC_2,1.30-31 ||<BR>
<BR>
(pañcadaśe vākyabhedādhikaraṇe sūtram)<BR>
<BR>
<b>sameṣu vākyabhedaḥ syāt  / Jaim_2,1.47 /</b><BR>
<BR>
____________________________________________________<BR>
<BR>
START MJaiNy 2,1.32-33<BR>
<BR>
<BR>
pañcadaśādhikaraṇamāracayati -<BR>
<BR>
iṣe tvādirmantra eko bhinno vaikaḥ kriyāpade /<BR>
asatyarthāsmārakatvādekādṛṣṭasya kalpanāt // MJaiNy_2,1.32 //<BR>
chedane mārjane caitau viniyuktau kriyāpade /<BR>
adhyāhṛte smārakatvānmantrabhedor'thabhedataḥ // MJaiNy_2,1.33 //<BR>
------------------<BR>
<BR>
"iṣe tvorje tvā"iti śrūyate |<BR>
so 'yaṃ padasamudāya eko mantraḥ |<BR>
kutaḥ |<BR>
asya mantrasyādṛṣṭatve tvekasyaivādṛṣṭasya kalpane lāghavāt |<BR>
na ca"uru prathasva"ityādimantravadanuṣṭheyārthasmārakatvaṃ saṃbhavati |<BR>
kriyāpadābhāvena tadarthapratītyabhāvāt -- iti prāpte, brūmaḥ- ' iṣe tveti cchinatti, ūrje tvetyanumārṣṭi ' iti palāśaśākhāyāśchedanamārjanayoretau viniyuktau |<BR>
tatastadamanusāreṇa"chinadmi"iti kriyāpade 'dhyāhṛte satyanuṣṭheyārthasmārakatvādarthabhedena vākyabhedādyajurmantrabhedaḥ |<BR>
iṣyamāṇāyānnāya bhoḥ palāśaśākhe tvā chinadmi ' ' ūrje rasāya balāya vā tvāmanumārjmi ' ityarthabhedaḥ |<BR>
evam"āyuryajñena kalpatām" "prāṇo yajñena kalpatām"ityādau kḷptisāmānyarūpasyārthasyaikatve 'pyāyurādibhirbhinnatvādarthabhedavākya bhedayoḥ spaṣṭatvāt , ' kḷptīrvācayati ' iti kḷptibahutvasya coditatvācca yajurbhedo draṣṭavyaḥ || MJaiNyC_2,1.32-33 ||<BR>
<BR>
<BR>
(ṣoḍaśe (saptadaśe ca) anuṣaṅgādhikaraṇe sūtram)<BR>
<BR>
<b>anuṣaṅgo vākyasamāptiḥ sarveṣu tulyayogitvāt  / Jaim_2,1.48 /</b><BR>
<BR>
____________________________________________________<BR>
<BR>
START MJaiNy 2,1.34-35<BR>
<BR>
<BR>
ṣoḍaśādhikaraṇamāracayati -<BR>
<BR>
yā te agne rajetyadhyāhāro yadvānuṣañjanam /<BR>
tanūrityanyaśeṣatvādadhyāhāro 'tra laukikaḥ // MJaiNy_2,1.34 //<BR>
vedākāṅkṣā pūraṇīyā vedenetyanuṣañjanam /<BR>
anyaśeṣo 'pir buddhastho laukikastu na tādṛśaḥ // MJaiNy_2,1.35 //<BR>
<BR>
------------------<BR>
<BR>
jyotiṣṭome upasaddhomeṣvevamāmnāyate --<BR>
"yā te agne 'yāśayā tanūrvarṣiṣṭhā gahvareṣṭhā |<BR>
ugraṃ vaco apāvadhītveṣaṃ vaco apāvadhītsvāhā |<BR>
yā te agne rajāśayā, yā te agne harāśayā"iti |<BR>
ayamarthaḥ- ' ayasā rajatena hiraṇye na ca nirmitā agnestistrastanavaḥ, tāsvādyā yeyamuktā tanuḥ sātiśayena vṛddhaṃ, gahvare tīkṣṇe dravye lohe 'vasthitā tayā tanvā kṣutpipāse upapātakam, vīrahatyādi mahāpatakaṃ ca hatavānasmi ' iti |<BR>
tathā ca brāhmaṇam,"yadugraṃ vaco apāvadhīttveṣaṃ vaco apāvadhītsvāheti |<BR>
aśanāyāpipāse havā ugraṃ vacaḥ |<BR>
enaśca vairahatyaṃ ca tveṣaṃ vacaḥ"iti |<BR>
tatra svāhāntaḥ prathamo mantraḥ saṃpūrṇavākyatvānniśeṣo 'dhyāhartavyaḥ |<BR>
na hi ' tanūrvarṣiṣṭhā ' ityādibhāgastayoranvetuṃ yogyaḥ |<BR>
tasya prathamamantraśeṣatvāt, iti prāpte, brūmaḥ- vaidikayormantrayorākāṅkṣā vaidikenaiva vākyaśeṣeṇa pūraṇīyā |<BR>
tataḥ ' tanūrvarṣiṣṭhā ' ityādibhāga uttarayormantrayoranuṣajyate |<BR>
yadyapyasāvanyaśeṣaḥ, tathāpir buddhasthaḥ sankalpanīyādadhyāhārātsaṃnikṛṣyate |<BR>
tasmāt - anuṣaṅgaḥ kartavyaḥ || MJaiNyC_2,1.34-35 || <BR>
<BR>
____________________________________________________<BR>
<BR>
START MJaiNy 2,1.36-37<BR>
<BR>
<BR>
saptadaśādhikaraṇamāracayati --<BR>
<BR>
nānuṣaṅgo 'nuṣaṅgo vācchidroṇotyasya śeṣiṇau /<BR>
citpatistvetyanākāṅkṣāvato nātrānuṣajyate // MJaiNy_2,1.36 //<BR>
karaṇatvaṃ kriyāpekṣaṃ kriyā caikā punātviti /<BR>
mantratraye 'tastaddvārā sarvaśeṣo 'nuṣajyate // MJaiNy_2,1.37 //<BR>
<BR>
------------------<BR>
<BR>
jyotiṣṭome dīkṣāprakaraṇe paṭhyate -"citpatistvā punātu" "vākpatistvā punātu" "devastvā savitā punātvācchidreṇa pavitreṇa vasoḥ sūryasya raśmibhiḥ"iti |<BR>
tatra tṛtīyamantraśeṣaḥ ' acchidreṇa ' - ityādibhāgaḥ prathamadvitīyayormantrayornānuṣajyate |<BR>
kutaḥ |<BR>
nirākāṅkṣatvāt |<BR>
na hi"citpatistvā punātu""vākpatistvā punātu"ityanayoḥ śeṣiṇoḥ saṃpūrṇavākyayoḥ kāciccheṣākāṅkṣāsti - iti prāpte -<BR>
brūmaḥ- ' mā bhūccheṣiṇorākāṅkṣā, tathāpi śeṣasyā'kāṅkṣāsti ' iti |<BR>
' pavitreṇa raśmibhiḥ ' ityuktaṃ karaṇatvaṃ hi kriyāmapekṣate |<BR>
kriyā ca ' punātu ' ityeṣā triṣvapi mantreṣvekā |<BR>
tayā kriyayā saṃbaddhaḥ śeṣaḥ kriyādvārā tṛtīyamantre nirapekṣe 'pi yathānveti, tathā pūrvayorapyanvetumarhati |<BR>
tasmāt - astyanuṣaṅgaḥ || MJaiNyC_2,1.36-37 ||<BR>
<BR>
(aṣṭādaśe (saptadaśe) vyavetānanuṣaṅgādhikaraṇe sūtram)<BR>
<BR>
<b>vyavāyān nānuṣajyeta  / Jaim_2,1.49 /</b><BR>
<BR>
____________________________________________________<BR>
START MJaiNy 2,1.38-39<BR>
<BR>
<BR>
aṣṭādaśā(saptadaśā) dhikaraṇamāracayati -<BR>
<BR>
gacchatāmitiśabdasyāmuṣaṅgo 'sti na vopari /<BR>
saṃ yajñapatirityatra yogyatvātso 'sti pūrvabat // MJaiNy_2,1.38 //<BR>
tadekavacanaṃ madhyamantre 'ṅgānītyanena hi /<BR>
nānveti tadvyavāyena noparyapyanuṣajyate // MJaiNy_2,1.39 //<BR>
<BR>
------------------<BR>
<BR>
agnīṣomīyapaśau śrūyate --"saṃ te aprāṇo vātena gacchatām, samaṅgāni yajatraiḥ, saṃ yajñapatirāśiṣā"iti |<BR>
ayamarthaḥ- ' bhoḥ paśo tava prāṇo ' vātena bāhyena vāyunā saṃgacchatām, tava hṛdayādyaṅgāni yāgaviśeṣaiḥ saṃyujyantām, yajñapatirāśiṣā saṃyujyatām ' iti |<BR>
tatra"yajñapatiḥ"ityasmiṃstṛtīye mantre 'sam' ityupasargasya kriyāpadākāṅkṣatvātprathamamantragatasya ' gacchatām ' iti padasyaikavacanāntasya yajñapatiśabdenānvetuṃ yogyatvātpūrvavadbuddhisthatvena saṃnihitatvādākāṅkṣāsaṃnidhiyogyatānāṃ sadbhāvena kriyāpadamanuṣajyate -- iti prāpte , -<BR>
brūmaḥ- madhyamamantre bahuvacanāntena ' aṅgāni ' ityanenānvetumayogyatvāttadvyavāyena buddhisaṃnidhyabhāvānnāstyanuṣaṅgaḥ |<BR>
tato dvitīyatṛtīyamantrayoryathocitaṃ vākyaśeṣo 'dhyāhartavyaḥ || MJaiNyC_2,1.38-39 ||<BR>
<BR>
<BR>
iti śrīmādhavīye jaiminīyanyāyamālāvistare dvitīyādhyāyasya prathamaḥ pādaḥ <BR>
<BR>
<BR>
_________________________________________________________________________<BR>
<BR>
<BR>
<BR>
(atha dvitīyādhyāyasya dvitīyaḥ pādaḥ)<BR>
<BR>
<BR>
(prathame 'ṅgāpūrvabhedādhikaraṇe sūtram)<BR>
<BR>
<b>śabdāntare karmabhedaḥ kṛtānubandhatvāt  / Jaim_2,2.1 /</b><BR>
<BR>
____________________________________________________<BR>
<BR>
START MJaiNy 2,2.1-2<BR>
<BR>
<BR>
dvitīyapādasya prathamādhikaraṇamācarayati --<BR>
<BR>
dadāti yajatītyādau bhāvanaikyamutānyatā /<BR>
ākhyātaikyāttadekatvaṃ dhātubhedo 'prayojakaḥ  // MJaiNy_2,2.1 //<BR>
dhātubhedena bhinnatvamākhyāte śrūyate tataḥ /<BR>
utpattyekānuraktatvādbhidyante bhāvanā mithaḥ  // MJaiNy_2,2.2 //<BR>
<BR>
------------------<BR>
<BR>
ihaikaprakaraṇagatānyaparyāyadhātuniṣpannānyākhyātāni yajati, dadāti, juhoti, ityādīnyudāharaṇam |<BR>
tāni caivaṃ śrūyate --"somena yajeta""hiraṇyamātreyāya dadāti" "dākṣiṇāni juhoti"iti |<BR>
teṣu bhāvanāvācina ākhyātasyaikatvādbhāvanāyā ekatvaṃ yuktam |<BR>
na ca dhātubhedādbhāvanābhedaḥ |<BR>
tadvācitvābhāvena dhātostasyāmaprayojakatvāt - iti prāpte , brūmaḥ-  astvākhyātameva bhāvanāyāḥ prayojakam |<BR>
taccākhyārta pratidhātu bhinnam |<BR>
na hi bahūnāṃ dhātūnāmuparyeka ākhyātapratyayaḥ śrūyate |<BR>
nāpi vyākaraṇe dhātusamūhādekamākhyātaṃ vihitam |<BR>
tata ākhyātānāṃ bahūnāmekaikadhātuviśeṣāmuraktatvenaivotpannānāṃ bhāvanāvācitvena yāgadānahomabhāvanāḥ parasparaṃ bhidyante || 1-2 ||<BR>
<BR>
____________________________________________________<BR>
<BR>
START MJaiNy 2,2.3<BR>
<BR>
atra gurumatamāha -<BR>
<BR>
niyogaikatvataḥ śāstramabhinnamiti cenna tat /<BR>
dhātubhedācchāstrabhede niyogo bhidyate balāt  // MJaiNy_2,2.3 //<BR>
<BR>
------------------<BR>
<BR>
' karmabhedacintā nādhyāyārthaḥ, kiṃtu  śāstrabhedacintā ' iti gurormatam |<BR>
tatra ' yajeta, dadyāt, juhuyāt ' ityeteṣu liṅpratyayabācyasya niyogasyaikatvādhātūnāṃ niyogavācakatvābhāvenāprayojakatvādekaniyogārthe kṛtsnaṃ śāstramekam - iti pūrvapakṣaḥ |<BR>
pratidhātu liṅpratyayasya bhinnatvāddhātvarthānubandhabhedena tadviśiṣṭe niyoge 'pi bhedasya vārayitumaśakyatayā niyogānusāri śāstraṃ bhinnam - iti siddhāntaḥ  || MJaiNyC_2,2.3 ||<BR>
<BR>
(dvitīye samidādyapūrvabhedādhikaraṇe sūtram)<BR>
<BR>
<b>ekasyaivaṃ punaḥ śrutir aviśeṣād anarthakaṃ hi syāt  / Jaim_2,2.2 /</b><BR>
<BR>
____________________________________________________<BR>
<BR>
START MJaiNy 2,2.4-5<BR>
<BR>
<BR>
dvitīyādhikaraṇamāracayati -<BR>
<BR>
samidho yajatītyādāvekatvamuta bhinnatā /<BR>
dhātupratyayayoraikyādekatvaṃ bhinnatā kutaḥ  // MJaiNy_2,2.4 //<BR>
abhyāsātkarmabhedo 'tra nāmatvānna vidhirguṇe /<BR>
vidhitvaṃ śrutito bhāti saṃnidheranuvādatā // MJaiNy_2,2.5 //<BR>
<BR>
------------------<BR>
<BR>
darśapūrṇamāsayoḥ śrūyate -"samidho yajati" 'tanūnapātaṃ yajati ' ' iḍo yajati '"barhiryajati""svāhākāraṃ yajati"iti |<BR>
tatra pañcakṛtvaḥ śrūyamāṇe yajatipade pūrvokteṣu ' yajati dadāti ' ityādipadeṣviva dhātubhedo nāsti, yena bhāvanābheda āśaṅkyeta |<BR>
tasmādākhyātaikyaprayuktaṃ bhāvanaikyamanivāryamiti cet |<BR>
maivam |<BR>
yajatipadābhyāsena karmabhedāvagamāt |<BR>
karmaikatve 'bhyāso nirarthakaḥ syāt |<BR>
athocyeta -- ' samigho yajati ' ityanena prathamaśrutena vākyena vihitaṃ saminnāmakaṃ yāgamuparitanaiśrcaturbhiryajatipadairanūdya tanūnapādādayo devatārūpā dravyarūpā vā guṇāścatvāro vikalpitā vidhīyante, tato 'nuvādārthatvānnābhyāsavaiyarthyam --- iti |<BR>
tanna |<BR>
tanūnapādādiśabdānāṃ yāganāmatvena guṇavidhitvābhāvāt |<BR>
na tāvadatra devatāvidhiḥ |<BR>
caturthītaddhitayoraśravaṇāt |<BR>
nāpi dravyavidhiḥ, tṛtīyāntatvābhāvāt |<BR>
tataḥ ' agnihotraṃ juhoti ' ityādāvina dvitīyāntānāṃ yuktaṃ nāmatvam |<BR>
yattu - caturṇāmuparitānāṃ yajatipadānāmanuvādatvam |<BR>
tadasat |<BR>
teṣāṃ vidhāyakatvāt |<BR>
yathā ' samidho yajati ' ityatra yajatipade vidhitvaṃ śrutyā pratīyate, tathānyeṣvapi caturṣu padeṣu vidhitvaṃ śrautam |<BR>
anuvādatvaṃ tu purovādarūpasya ' samidho yajati' ityasya saṃnidhināvagamyate |<BR>
saṃnidhiśca śruterdurbalaḥ |<BR>
vidhitve ca pūrvavākyavihitasya saminnāmakasya yāgasya punarvidhānāyogāttanūnapādādināmakāni yāgāntarāṇi vidhīyante |<BR>
nanvevaṃ sati saṃjñābhedātkarmabhedaḥ saṃpadyate, natvabhyāsāt |<BR>
tathāsati vakṣyamāṇenādhikaraṇena saṃkīryate |<BR>
maivam |<BR>
vaiṣamyāt |<BR>
' athaiṣa jyotiḥ ' ityasminvakṣyamāṇodāharaṇe yāgāvagaptātprāgena saṃjñātvāvagamātsaṃjñāyāḥ karmabhedahetutvam |<BR>
iha tu vidhāyakairyajatipadairyāgeṣvavagateṣu, bhede cābhyāsādavagate, bhinnānāṃ yāgānāṃ samitsaṃjñāyā anyāḥ saṃjñā apekṣitaḥ |<BR>
iti tanūnapādādīnāṃ saṃjñātvaṃ paścādavagamyate |<BR>
tasmāt - abhyāsa evātra bhedahetuḥ || MJaiNyC_2,2.4-5 ||<BR>
<BR>
<BR>
(tṛtīya āghārādyagneyādīnāmaṅgāṅgibhāvādhikaraṇe sūtrāṇi 3-8)<BR>
<BR>
<b>prakaraṇaṃ tu paurṇamāsyāṃ rūpāvacanāt  / Jaim_2,2.3 /</b><BR>
<BR>
<b>viśeṣadarśanāc ca sarveṣāṃ sameṣu hy apravṛttiḥ syāt  / Jaim_2,2.4 /</b><BR>
<BR>
<b>guṇas tu śrutisaṃyogāt  / Jaim_2,2.5 /</b><BR>
<BR>
<b>codanā vā guṇānāṃ yugapacchāstrāc codite hi tadarthatvāt tasya tasyopadiśyeta  / Jaim_2,2.6 /</b><BR>
<BR>
<b>vyapadeśaś ca tadvat  / Jaim_2,2.7 /</b><BR>
<BR>
<b>liṅgadarśanāc ca  / Jaim_2,2.8 /</b><BR>
<BR>
____________________________________________________<BR>
<BR>
START MJaiNy 2,2.6-10<BR>
<BR>
<BR>
tṛtīyādhikaraṇamāracayati --<BR>
<BR>
evaṃ vidvānpaurṇamāsīmamāvāsyāmitīritam /<BR>
karmānyaduta pūrvoktasamudāyānuvādakam  // MJaiNy_2,2.6 //<BR>
karmāntaraṃ syādabhyāsāddhrauvaṃ dravyaṃ hi devatā /<BR>
vārtraghaṇītyādito labhyānuvādastu na yujyate // MJaiNy_2,2.7 //<BR>
vārtraghaṇītyājyabhāgāṅgavyavasthokterna devatā /<BR>
paurṇetyanūdyate paurṇamāsīyuktaṃ trikaṃ tathā  // MJaiNy_2,2.8 //<BR>
ametyapi samūhasya dvitvasiddhiḥ prayojanam /<BR>
sahasthitiḥ paurṇamāsyāmityuktibhyāṃ trike trike // MJaiNy_2,2.9 //<BR>
vidvadvākyavidhau vidhyāvṛttirāgneyakādinā /<BR>
vihitasya phalitvena prādhānyamitare guṇāḥ  // MJaiNy_2,2.10 //<BR>
<BR>
------------------<BR>
<BR>
idamāmnāyate ---- ' ya evaṃ vidvānpaurṇamāsīṃ yajate ' ' ya evaṃ vidvānamāvāsyāṃ yajate ' iti |<BR>
atra yajatinā karmāntaraṃ vidhīyate, na tu prakṛtā āgneyādayaḥ ṣaḍyāgā anūdyante |<BR>
āgneyādayaśca kālasaṃyuktāstasminprakaraṇa evamāmnāyante - ' yadāgneyo 'ṣṭākapālo 'māvāsyāyāṃ paurṇamāsyāṃ cācyuto bhavati ' iti, ' tāvabrūtāmagnīṣomāvājyasyaiva anāvupāṃśu paurṇamāsyāṃ yajan ' iti , tābhyāmetamagnīṣomīyamekādaśakapālaṃ pūrṇamāse prāyacchat '  iti, ' aindraṃ dadhyamāvāsyāyām"iti, ' aindraṃ payo 'māvāsyāyām '  iti |<BR>
etebhyaḥ prakṛtebhyaḥ ṣaḍbhya āgneyādibhyo vidvadvākyavihitasya, karmaṇo 'nyatve sati pūrvādhikaraṇanyāyena vidhyabhyāsa upapadyate |<BR>
na ca karmāntare dravyadevatayorabhāvaḥ, dhrauvājyasadbhāvāt |<BR>
ata evoktam ----<BR>
"dhrauvaṃ sādhāraṇaṃ dravyaṃ devatā māntravarṇikī |<BR>
rūpavantau tato yāgau vidhīyete pṛthaktayā"iti |<BR>
"sarvasmai vā etadyajñāya gṛhyate yaddhruvāyāmājyam"iti dhrauvasya sādhāraṇatvaṃ śrutam |<BR>
devatāyā māntravarṇikatvamitthamunnetavyam --"tasmādvārtraghaṇī paurṇamāsyāmanūcyete, vṛdhanvatī amāvāsyāyām"eti vārtraghnyau vṛdhanvatyau carcau krameṇa kāladvayopete karmaṇi vidhīyete |<BR>
tatra --"agnirvṛtrāṇi jaṅghanat"ityeko vārtraghro mantraḥ |<BR>
' tvaṃ somāsi satpatistvaṃ rājota vṛtrahā ' ityaparaḥ |<BR>
tayoruktāvagnīṣomau paurṇamāsadevate |<BR>
evamantarāmnātayorvṛdhidhātuyuktayormantrayoruktāvagnīṣomāvamāvasyādevate |<BR>
ābhyāṃ dravyadevatābhyāṃ rūpavattvādyāgāntaramatra vidhīyate |<BR>
ṣaḍyāgānuvādatve tadanuvādeva vidheyāntarasya kasyacidadarśanādvidvadvākyamanarthakaṃ syāt |<BR>
na kevalaṃ tadānarthakyam, kiṃtu"paurṇamāsyāṃ paurṇamāsyā yajeta, amāvāsyāyāmamāvāsyayā yajeta ' ityetadapi vyartha syāt |<BR>
na caitatkālavidhāyakam,"yadāgneyaḥ"-- ityādyutpattivākyaireva tadvidhānāt |<BR>
karmāntaratve tu kālaṃ vidhāsyati |<BR>
tasmātkarmāntaravidhiḥ- iti prāpte , brūmaḥ- āstāṃ tāvaddravyam |<BR>
devatā tu vidhitsitasya karmāntarasya sarvathā na labhyate |<BR>
vārtraghnyorvṛdhanvatyoścā'jyabhāgadevatāpratipādakatvāt |<BR>
hautre mantrakāṇḍe sānidhenīrāvāhananigadaṃ prayājamantrāṃścā'mnāya prayājānantarabhāvinorājyabhāgayoḥ krame vārtraghnyau vṛdhanvatyau cā'mnāte liṅgaṃ cāgniviṣayaṃ somaviṣayaṃ ca tatropalabhyate |<BR>
tato liṅgakramābhyāmājyabhāgaviṣayatvamavagamyate |<BR>
yattu -"vārtraghnī paurṇamāsyām"- ityādi vākyam, talliṅgakramakḷptayorājyabhāgāghgayormantrayugalayoḥ kāladvaye vyavasthāmācaṣṭe |<BR>
na tu nūtanakarmāṅgatāmanayorvidadhāti |<BR>
ato rūparāhityādvidvadvākyaṃ karmāntaravidhāyakaṃ na bhavati , kiṃ tarhi - pūrvaprakṛteṣvāgneyādiṣu ṣaṭsu trikarūpau dvau samudāyāvanuvadati |<BR>
na ca kālavācibhyāṃ paurṇamāsyamāvāsyāśabdābhyāṃ yāgānuvādānupapattiḥ |<BR>
tatkālavihitayoryāgatrikayorupalakṣitatvāt |<BR>
na cānuvādo vyarthaḥ |<BR>
samudāyadvitvasiddhestatprayojanatvāt |<BR>
tatsiddhau ca"darśapūrṇamāsābhyāṃ svargakāmo yajeta"ityasminphalavākye ṣaḍyāgavivakṣayā dvivacananirdeśa upapadyate |<BR>
yadapyuktam - anuvādapakṣe"paurṇamāsyām"ityādivākyavairthyam - iti |<BR>
tadayuktam |<BR>
kālavidhānā saṃbhave 'pyekasya trikasya sahaprayogavidhānāt |<BR>
āgneyopāṃśuyājāgnīṣomīyāṇāṃ trayāṇāṃ paurṇamāsīkālavihitānāṃ sahaprayogaḥ ' porṇamāsyā ' ityanena tṛtīyaikavacanāntena vidhīyate |<BR>
evamitaratrāpi |<BR>
nanu - vidvadvākyasya karmāntaravidhāyakatvābhāve 'pi nānuvādakatvam |<BR>
tasya yāgāvidhāyakatvābhyupagamāt |<BR>
"āgneyo 'ṣṭākapālaḥ"ityādivākyāni tu vihitayāgānuvādena dravyadevatālakṣaṇaguṇavidhāyakāni - iti cet |<BR>
na |<BR>
tathāsatyekena vākyenānekaguṇavidhyasaṃbhavāt  |<BR>
pratiguṇaṃ pṛthagvidhau vidhyāvṛttiḥ prasajyeta |<BR>
āgneyādivākyānāṃ vidhāyakatve tu viśiṣṭavidhitvānnāsti vidhyāvṛttidoṣaḥ |<BR>
tasmādāgneyādivākyavihitānāṃ vidvadvākyamanuvādakam |<BR>
kiṃcānuvādatvamabhyupagamya karmāntaravidhiṃ vadataḥ prayojādīnāmāgneyādīnāṃ ca guṇapradhānabhāvo na sidhyet |<BR>
tathā hi -- ' samidho yajati ' ' āghāramāghārayati ' ityādayaḥ kālayogarahitāḥ kecidvidhaya āmnātāḥ |<BR>
' yadāgneyo 'ṣṭākapālo 'māvāsyāyāṃ ca paurṇamāsyāṃ ca ' ityādayaḥ kālayuktā apare |<BR>
teṣāmubhayeṣāṃ prakṛtatvāt"darśapūrṇamāsābhyāṃ svargakāmo yajeta"iti vākye sarveṣāṃ phalasaṃbandho bodhanīyaḥ |<BR>
'darśapūrṇamāsābhyām, iti dvivacanaṃ bahuvacanatvena pariṇetavyam |<BR>
vidvadvākyavihite dve karmāntare prayājādaya āgneyādayaśceti |<BR>
eteṣu dvitvāsaṃbhavāt |<BR>
sarveṣāṃ ca phalasaṃbandhe rājasūyagateṣṭipaśusomavatsamaprādhānyātprayājādīnāṃ guṇabhāvo na syāt |<BR>
tadabhāve cānaṅgatvātsauryādivikṛtiṣvāgneyādīnāmivātideśo na syāt |<BR>
anuvādapakṣe tu trikayoḥ kālayogena darśapūrṇamāsaśabdārhatvāt |<BR>
samudāyadvitvena dvivacanārhatvāccā'gneyādīnāmeva phalasaṃbandhena prādhānyam |<BR>
prayājādīnāṃ tu guṇabhāva iti na ko 'pi doṣaḥ |<BR>
tasmāt -- vidvadvākyamanuvādakam  || MJaiNyC_2,2.6-10 ||<BR>
<BR>
(caturtha upāṃśuyājāpūrvatādhikaraṇe sūtrāṇi  9 - 12)<BR>
<BR>
<b>paurṇamāsīvad upāṃśuyājaḥ syāt  / Jaim_2,2.9 /</b><BR>
<BR>
<b>codanā vāprakṛtatvāt  / Jaim_2,2.10 /</b><BR>
<BR>
<b>guṇopabandhāt  / Jaim_2,2.11 /</b><BR>
<BR>
<b>prāye vacanāc ca  / Jaim_2,2.12 /</b><BR>
<BR>
____________________________________________________<BR>
<BR>
START MJaiNy 2,2.11-12<BR>
<BR>
<BR>
caturthādhikaraṇamāracayati --<BR>
<BR>
upāṃśuyājamityeṣo 'nuvādo 'trāthavā vidhiḥ /<BR>
viṣṇvādivākye vispaṣṭavidherasyānuvādatā // MJaiNy_2,2.11 //<BR>
jāmitvokterantarāla upāṃśuguṇake vidhau /<BR>
satyarthavādo viṣṇvādistadrūpaṃ dhrauvamantrataḥ // MJaiNy_2,2.12 //<BR>
<BR>
------------------<BR>
<BR>
idamāmnāyate -- ' jāmi vā etadyajñasya kriyate |<BR>
yadanvañcau puroḍāśāvapāṃśuyājamantarā yajati |<BR>
viṣṇurupāṃśu yaṣṭavyo 'jāmitvāya |<BR>
prajāpatirupāṃśu yaṣṭavyo 'jīmatvāya |<BR>
agnīṣomāvupāṃśu yaṣṭavyāvajāmitvāya"iti |<BR>
tatra viṣṇvādivākyeṣu vihitasya yāgatrayasamudāyasyānuvādaḥ- iti cet |<BR>
maivam |<BR>
āgneyāgnīṣomīyapuroḍāśadvayanairavantaryakṛtasya jāmitvadoṣasya vākyopakrama upanyāsātparoḍāśayorantarāle kiṃcidvidhitsitam |<BR>
na hyantarālaguṇaviśiṣṭaṃ vidheyaṃ viṣṇvādivākyeṣu pratīyate |<BR>
pūrvavākye tu tatpratīyata iti vidhāyakaṃ tadvākyam |<BR>
na cātra 'yajati' iti vartamānāpadeśaḥ śaṅkanīyaḥ |<BR>
pañcamalakārasyā'śrayaṇāt |<BR>
antarālakālavadupāṃśutvaguṇasyāpi viśeṣaṇatvāttadviśiṣṭakarmaṇa upāṃśuyājanāprakatvam |<BR>
satyevaṃ guṇadvayaviśiṣṭakarmaṇyādyena vākyena vihite viṣṇvādivākyamarthavādaḥ syāt |<BR>
na cātra vihitayāgānuvādena devatāvidhiḥ śaṅkanīyaḥ |<BR>
samādhātavyena jāmitvadoṣeṇopakramāt, ājāmitvena samādhānenopasaṃhārācca ' jāmi vai ' ityādeḥ ' ajāmitvāya ' ityantasya sarvasya mahāvākyasyaikatvapratīteḥ |<BR>
na khalvekasminvākye vidheyabāhulyaṃ saṃbhavati |<BR>
na cātra vidhitsitasyopāṃśuyājasya dravyābhāvaḥ |<BR>
dhrauvasya tadradravyatvāt |<BR>
nāpi devatāyā abhāvaḥ |<BR>
nānāśākhāsūpāṃśuyājakrame paṭhitairvaiṣṇavaprājāpatyāgnīṣomīyamantrairvikalpena devatātrayasya pratīyamānatvāt |<BR>
tasmāt - yajatītyetadvidhāyakam || MJaiNyC_2,2.11-12 ||<BR>
<BR>
(pañcama āghārādyapūrvatādhikaraṇe sūtrāṇi 13-16)<BR>
<BR>
<b>āghārāgnihotram arūpatvāt  / Jaim_2,2.13  /</b><BR>
<BR>
<b>saṃjñopabandhāt  / Jaim_2,2.14 /</b><BR>
<BR>
<b>aprakṛtatvāc ca  / Jaim_2,2.15 /</b><BR>
<BR>
<b>codanā vā śabdārthasya prayogabhūtatvāt tatsannidher guṇārthena punaḥ śrutiḥ  / Jaim_2,2.16 /</b><BR>
<BR>
____________________________________________________<BR>
<BR>
START MJaiNy 2,2.13-14<BR>
<BR>
<BR>
pañcamādhikaraṇamāracayati --<BR>
<BR>
agnihotrāghāravākyamanuvādo 'thavā vidhiḥ /<BR>
arūpatvāttu dadhyūrdhvavākyenoktamanūdyate // MJaiNy_2,2.13 //<BR>
guṇyasiddhau na dadhyādirguṇo duṣṭā viśiṣṭatā /<BR>
rūpaṃ dadhyādimantrābhyāmato 'sau guṇino vidhiḥ  // MJaiNy_2,2.14 //<BR>
<BR>
------------------<BR>
<BR>
idamāmnāyate - ' agnihotraṃ juhoti ' 'dadhaṇa juhoti ' 'payasā juhoti' iti ca |<BR>
idamaparamāmnāyat - 'ādhāramāghārayati' 'ūrdhvamāghārayati' ' ṛjumāghārayati' iti ca |<BR>
tatrāgnihotravākyaṃ dadhyādivākyavihitasya karmasamudāyasyānuvādaḥ |<BR>
āghāravākyaṃ cordhvādivākyavihitasya |<BR>
na tvedvākyadvayaṃ karmavidhāyakam |<BR>
kutaḥ |<BR>
dravyadevatālakṣaṇasya yāgarūpasyābhāvāt - iti cet |<BR>
tatra vaktavyam - kiṃ dadhyādivākyena guṇāmātraṃ vidhīyate, kiṃvā guṇaviśiṣṭakarma |<BR>
nā'dyaḥ |<BR>
agnihotrādivākyasya tvanmate karmavidhāyakatvābhāvena guṇinaḥ kasyacidasiddhau guṇyanuvādapuraḥsarasya guṇamātravidhānasyāsaṃbhavāt |<BR>
dvitīye vidhigauravaṃ syāt |<BR>
tacca satyāṃ gatāvayuktam |<BR>
ato 'gnihotrādivākyaṃ karmavidhāyakam |<BR>
tatra dravyaṃ dadhyādivākyairlabhyate |<BR>
devatā tu māntravarṇikī |<BR>
āghāre 'pyevaṃ dravyadevate unnetavye || MJaiNyC_2,2.13-14 ||<BR>
<BR>
<BR>
(ṣaṣṭhe paśusomāpūrvatādhikaraṇe sūtrāṇi   17-20)<BR>
<BR>
<b>dravyacodanā paśusomayoḥ prakaraṇe hy anarthako dravyasaṃyogo na hi tasya guṇārthena  / Jaim_2,2.17 /</b><BR>
<BR>
<b>acodakāś ca saṃskārāḥ  / Jaim_2,2.18 /</b><BR>
<BR>
<b>tadbhedāt karmaṇo 'bhyāso dravyapṛthaktvād anarthakaṃ hi syād bhedo dravyaguṇībhāvāt  / Jaim_2,2.19 /</b><BR>
<BR>
<b>saṃskāras tu na bhidyeta parārthatvād dravyasya guṇabhūtatvāt  / Jaim_2,2.20 /</b><BR>
<BR>
____________________________________________________<BR>
<BR>
START MJaiNy 2,2.15-16<BR>
<BR>
<BR>
ṣaṣṭhādhikaraṇamāracayati --<BR>
<BR>
yajatyālabhatītyetāvanuvādau vidhī uta /<BR>
gṛhṇātyavadyatītyābhyāṃ vihiter'the 'nuvādinau // MJaiNy_2,2.15 //<BR>
nānuvādo 'purovāde yajyālabhyorato vidhiḥ /<BR>
brahmaṇe somasaṃskāro 'vadāne paśusaṃskriyā  // MJaiNy_2,2.16 //<BR>
<BR>
------------------<BR>
<BR>
' somena yajeta '  iti śrūyate |<BR>
tatra ' aindravāyavaṃ gṛhraṇāti, maitrāvarūṇaṃ gṛhraṇāti ' ityādīnyapi śrutāni |<BR>
evam ' agniṣomīyaṃ paśumālabheta '  iti śrūyate |<BR>
tatra ' hṛdayasyāgre 'vadyati |<BR>
atha jihvāyāḥ |<BR>
atha vakṣasaḥ ' ityādīnyapi śrutāni |<BR>
tatraindravāyvādivākyairyāgā vidhīyante |<BR>
indravāyvādiprātipadikairdevatānārṃ, taddhatena somarasadravyasya ca pratīyamānatvāt |<BR>
eteṣāṃ grahaṇavākyavihitānāṃ yāgānāṃ samudāyaḥ ' somena yajeta ' ityanenānūdyate |<BR>
tathāvadānavākyeṣu hṛdayādidravyaṃ śrutam |<BR>
tato dravyaviśiṣṭā yāgāstatra vidhīyante |<BR>
tadanuvādena paśvālambhavākye 'gnīṣomarūpā devatā vidhīyate |<BR>
tasmāt - avadānavākyavihitānāṃ yāgānāṃ samudāyaḥ"paśumālabheta"ityanenānūdyate - iti prāpte --<BR>
brūmaḥ- sati hi purovāde 'nuvādo bhavati |<BR>
na cātra purovādo 'sti |<BR>
'somena yajeta ' ityanena pratītasyārthasya grahaṇavākyeṣvapratīteḥ |<BR>
nahi grahaṇaṃ yajanaṃ bhavati |<BR>
nāpi taddhitapratyayokto rasaḥ somalatā |<BR>
na ca - taddhitapratyayaḥ sarvanāmārthe vihitaḥ prakṛtaṃ brūte, na tu rasam - iti śaṅkanīyam |<BR>
' dhārayā gṛhrāti ' iti rasasyaiva prakṛtatvāt |<BR>
tathā"paśumālabheta"ityanena pratītor'tho nāvadānavākyeṣu pratīyate |<BR>
tataḥ purovādābhāvenānuvādāsaṃbhavādyajatyālabhatibhyāṃ karmaṇī vidhīyete |<BR>
grahaṇavākyaistu devatāviśiṣṭaḥ somasaṃskāro vidhīyate |<BR>
avadānavākyaiśca paśusaṃskāraḥ || MJaiNyC_2,2.14-16 ||<BR>
<BR>
(saptame saṃkhyākṛtakarmabhedādhikaraṇe sūtram)<BR>
<BR>
<b>pṛthakttvaniveśāt saṃkhyayā karmabhedaḥ syāt  / Jaim_2,2.21 /</b><BR>
<BR>
____________________________________________________<BR>
<BR>
START MJaiNy 2,2.17-21<BR>
<BR>
<BR>
saptamādhikaraṇamāracayati --<BR>
<BR>
āhutīstistra ityatra karmaikyamuta bhinnatā /<BR>
ekatvaṃ sakṛdākhyātātsaṃkhyāvṛttyā prayājavat // MJaiNy_2,2.17 //<BR>
ākhyātamātraṃ no mānaṃ saṃkhyayā bahukarmatā /<BR>
āvṛttyaikādaśatvaṃ tu prayāje gatyabhāvataḥ  // MJaiNy_2,2.18 //<BR>
paśūnsaptadaśa prājāpatyānityatra bhāṣyakṛt  /<BR>
vicāramāha pūrvatra kriyātritvasphuṭatvataḥ  // MJaiNy_2,2.19 //<BR>
bahutvopetapaśubhirdevayogādabhinnatā /<BR>
rūpasya tena karmaikyaṃ saṃkhyā nātra kriyāgatā // MJaiNy_2,2.20 //<BR>
devatāsaṃgatasyaiva taddhitārthasya paścimaḥ /<BR>
bahutvasaṃgamo rūpasaṃkhyayā tatkriyābhidā // MJaiNy_2,2.21 //<BR>
<BR>
------------------<BR>
<BR>
' tistra āhutīrjuhoti ' iti śrūyate |<BR>
tatra ' juhoti ' ityetadākhyātaṃ ' samidho yajati ' ityādivannābhyastam, kiṃtu sakṛdevā'mnātam |<BR>
tata ekamidaṃ karma |<BR>
tritvasaṃkhyā tu tasyaiva karmaṇa āvṛttyā netavyā |<BR>
yathā prayājeṣvekādaśatvasaṃkhyā pañcānāmeva prayājānāmāvṛttyā nītā, tadvat - iti prāpte -<BR>
brūmaḥ-  kimidamākhyātaṃ padāntaranirapekṣameva karmaikye pramāṇam, uta padāntarānvitam |<BR>
nā'dyaḥ |<BR>
vākyāṃśasya padamātrasya pramitijanakatvābhāvāt |<BR>
dvitīye - tri -tvasaṃkhyayā viśeṣitenā'khyātena karmabahutvaṃ gamyate |<BR>
prayojānāṃ tu pūrvameva pañcasaṃkhyāvaruddhatvādāvṛttimantareṇaikādaśatvaṃ duḥsaṃpādam |<BR>
iha tvetadvidhitaḥ pūrva karmaṇa ekatvasaṃkhyāvarodho nāstīti vaiṣamyam |<BR>
tadetadvṛttikārodāharaṇaṃ bhāṣyakāro nānumanyate |<BR>
karmavācina āhutiśabdasya viśeṣaṇena triśabdena karmabahutvasya sphuṭatayā pūrvapakṣānutthānāt |<BR>
idaṃ tvatrodāharaṇam - ' saptadaśa prājāpatyānpaśūnālabhate ' iti |<BR>
atra ' prajāpattirdevatā yeṣāṃ paśūnāṃ te prājāpatyāḥ ' iti taddhitavyutpattau bahutvopotāḥ paśava ekaṃ dravyam |<BR>
tato dravyaikyāddevataikyācca yāgasya rūpamabhinnamityekamidaṃ karma |<BR>
yā tu 'saptadaśa' iti saṃkhyā, sā paśudravyagatā, na tu pūrvodāhṛtatritvasaṃkhyeva kriyāgatā |<BR>
tasmāt -- 'na karmabhedamāpādayati ' iti prāpte -<BR>
brūmaḥ- atra ' prajāpatirdevatā yasya paśoḥ sa prājāpatyaḥ '  iti taddhitāntaṃ prātipadikaṃ vyutpādya paścāttaddhitāntaprātipādikārthasya prajāpatidevatāviśiṣṭapaśoḥ karmatvabahutvavivakṣāyāmutpanne ime dvitīyāvibhaktibahuvacane |<BR>
tatra prathamabhāvinyā dvitīyāvibhaktereva taddhitotpattivelāyāmanvayo nāsti, kutaḥ paścādbhāvino bahuvacanasyānvayaḥ |<BR>
evaṃ sati ' prājāpatyaḥ ' ityanena taddhitāntaprātipadikanaikapaśudravyamekadevatopetaṃ yāgasya rūpaṃ samarpyate |<BR>
tādṛśānāṃ rūpāṇāṃ bahutvāya bahuvacanam |<BR>
bahutvaviśeṣaśca ' saptadaśaḥ ' iti nirdiśyate |<BR>
tasmāt - atra saṃkhyayā karmabhedaḥ |<BR>
evaṃ ca sati, aṣṭame vakṣyamāṇaṃ saptadaśapaśūnāmaikādaśinapaśugaṇavikṛtitvamupapadyate || MJaiNyC_2,2.17-21 ||<BR>
<BR>
(aṣṭame saṃjñākṛtakarmabhedādhikaraṇe sūtram)<BR>
<BR>
<b>saṃjñā cotpattisaṃyogāt  / Jaim_2,2.22 /</b><BR>
<BR>
____________________________________________________<BR>
<BR>
START MJaiNy 2,2.22-23<BR>
<BR>
<BR>
aṣṭamādhikaraṇamāracayati --<BR>
<BR>
athaiṣa jyotirityatra guṇo vā karma vā pṛthak /<BR>
guṇaḥ sahastradānātmā jyotiṣṭome hyanūdite // MJaiNy_2,2.22 //<BR>
atheti prakṛte chinna etacchabdo 'gragaṃ vadet /<BR>
saṃkhyayevānyakarmatvamiha nūtanasaṃjñayā  // MJaiNy_2,2.23 //<BR>
<BR>
------------------<BR>
"athaiṣa jyotiḥ, athaiṣa viśvajyotiḥ, athaiṣa sarvajyotiḥ, anena sahastradakṣiṇena yajeta ' iti śrūyate |<BR>
atra prakṛtaṃ jyotiṣṭopam 'eṣa jyotiḥ ' ityanūdya tasminsahastradānalakṣaṇo guṇo vidhīyate -- iti cet |<BR>
na |<BR>
prakṛtasya jyotiṣṭomasya ' atha ' ityanena vicchinnatvāt |<BR>
na caivaṃ sati ' ayaiṣa jyotiḥ ' ityukta etacchabdo 'nupapanna iti vācyam |<BR>
saṃnihitavācinaitacchabdenātītasaṃnihitasyevā'gāmisaṃnihitasyāpi parāmarśasaṃbhavāt |<BR>
āgāmisaṃnihitaśca jyotiḥ śabdārthaḥ |<BR>
sa ca jyotiḥ śabdo 'tī maparāmṛśannapūrvasaṃjñārūpatvānnūtanaṃ kiṃcitkarmābhidhatte |<BR>
tato yathā pūrvatra saṃkhyayā karmabhedaḥ, tathātrāpi saṃjñayā karma bhidyate |<BR>
viśvajyotiḥ sarvajyotiḥ śabdayorapyayaṃ nyāyo draṣṭavyaḥ || MJaiNyC_2,2.22-23 ||<BR>
<BR>
(navame devatābhedakṛtakarmabhedādhikaraṇe sūtram)<BR>
<BR>
<b>guṇāś cāpūrvasaṃyoge vākyoḥ samatvāt  / Jaim_2,2.23 /</b><BR>
<BR>
<BR>
____________________________________________________<BR>
<BR>
START MJaiNy 2,2.24-25<BR>
<BR>
<BR>
navamādhikaraṇamāracayati --<BR>
<BR>
guṇaḥ karmāntaraṃ vā syādvājibhyo vājinaṃ tviti /<BR>
guṇo devānanūdyoktasamuccayavikalpataḥ  // MJaiNy_2,2.24 //<BR>
āmikṣotpattiśiṣṭatvātprabalā tatra vājinam /<BR>
guṇo 'praviśya karmānyatkalpayedvājidevakam  // MJaiNy_2,2.25 //<BR>
<BR>
------------------<BR>
<BR>
'tapte payasi dadhyānayati , sā vaiśvadevyāmikṣā, vājibhyo vājinam ' iti śrūyate |<BR>
ghanībhūtaḥ payaḥpiṇḍa āmikṣā, jalaṃ vājinam |<BR>
tatra --- āmikṣādravyabhājo ye viśve devā uktāḥ, te 'vājibhyaḥ' ityanenānūdyante |<BR>
'vājo 'nnamāmikṣārūpameṣāmasti ' iti tanniṣpatteḥ |<BR>
tānanūdya vājinadravyarūpo guṇo vidhīyate |<BR>
tacca dravyamāmikṣādravyeṇa saha samuccīnatāṃ vikalpyatāṃ vā, iti prāpte --<BR>
brūmaḥ-  utpattiśiṣṭenā'mikṣādravyeṇāvaruddhevaiśvadevayāge vājinadravyasyotpannaśiṣṭasya praveśābhāvādvājinaṃ vājiśabdārthasya devatāntaramāpādayati |<BR>
tato dravyadevatālakṣaṇasya rūpasya bhinnatvātkarmāntaram || MJaiNyC_2,2.24-25 ||<BR>
(daśam dravyaviśeṣānuktikṛtakarmaikyādhikaraṇe sūtram)<BR>
<BR>
<b>aguṇe tu karmaśabde guṇas tatra pratīyeta  / Jaim_2,2.24 /</b><BR>
<BR>
____________________________________________________<BR>
<BR>
START MJaiNy 2,2.26<BR>
<BR>
<BR>
daśamādhikaraṇamāracayati--<BR>
<BR>
dadhihome 'nyakarmatvaṃ guṇo vānyattu pūrvavat /<BR>
nirguṇatvādagnihotre yukto dadhyādiko guṇaḥ  // MJaiNy_2,2.26 //<BR>
<BR>
------------------<BR>
<BR>
"dadhaṇa juhoti"iti śrūyate |<BR>
tatra -"agnihotraṃ juhoti"ityetasmātprakṛtātkarmaṇo 'nyaddadhihomarūpaṃ karma - iti pūrvanyāyenāvagamyate |<BR>
yathā pūrvatra vājinadravyeṇa karma bhidyate, tathā dadhidravyeṇeti cet |<BR>
na |<BR>
vaiṣamyāt |<BR>
yathā vaiśvadevo yāga āmikṣāguṇāvaruddhaḥ, tathāgnihotraṃ na guṇāntarāvaruddham |<BR>
pratyuta - nirguṇatvādguṇamākāṅkṣati |<BR>
tasmādayaṃ guṇavidhiḥ |<BR>
evaṃ"payasā juhoti"ityādiṣu draṣṭavyam |<BR>
payodadhyādīnāṃ sarveṣāmutpannaśiṣṭatayāṃ samabalatvādekaikena dravyeṇāgnihotraniṣpatteśca vrīhīyavavadvikalpaḥ  || MJaiNyC_2,2.26 ||<BR>
<BR>
(ekādaśe dadhyādidravyasaphalatvādhikaraṇe sūtre  25 - 26 )<BR>
<BR>
<b>phalaśrutes tu karma syāt phalasya karmayogitvāt  / Jaim_2,2.25 /</b><BR>
<BR>
<b>atulyatvāt tu vākyayor guṇe tasya pratīyeta  / Jaim_2,2.26 /</b><BR>
<BR>
<BR>
ekādaśādhikaraṇamāracayati --<BR>
<BR>
____________________________________________________<BR>
<BR>
START MJaiNy 2,2.27-28<BR>
<BR>
<BR>
yaddaghnendriyakāmasya juhuyāditi tatpṛthak /<BR>
guṇo vā bhidyate karma dhātvarthasya phalitvataḥ  // MJaiNy_2,2.27 //<BR>
matvarthagauravādibhyo nānyatkarma phalāya tu /<BR>
guṇe vidheye dhātvartho vihitatvādanūdyate  // MJaiNy_2,2.28 //<BR>
<BR>
------------------<BR>
<BR>
"daghnedriyakāmasya juhuyāt"iti śrūyate |<BR>
tadidaṃ makṛtādagnihotrādanyatkarma |<BR>
ma tvatra vidhiḥ |<BR>
kutaḥ |<BR>
'indriyakāmasya' ityaktasya phalasya dhātvartha mantareṇa dravyamātrādaniṣpatteḥ - iti cet |<BR>
naivam |<BR>
karmāntaravidhau 'dadhamatā homenondriyaṃ bhāvayet' iti matvarthalakṣaṇā prasaṅgāt |<BR>
guṇaviśiṣṭakriyāvidhau, gauravāt |<BR>
prakṛtahānāmakṛtaprakriyāprasaṅgācca |<BR>
guṇamātraṃ tu phalāya vidhīyate |<BR>
yadyapi 'dadhaṇa juhoti' iti prāptam, tathāpi phalasaṃbandho na praptaḥ |<BR>
dhātvarathābhāte phalāsaṃbhava iti cet |<BR>
na |<BR>
'agnihotraṃ juhoti'iti vihitasya dhātvarthasyānūdyamānatvāt || MJaiNyC_2,2.27-28 ||<BR>
<BR>
(dvādaśe vāravantīyādīnāṃ karmāntaratādhikaraṇe sūtram)<BR>
<BR>
<b>sameṣu karmayuktaṃ syāt  / Jaim_2,2.27 /</b><BR>
<BR>
____________________________________________________<BR>
<BR>
START MJaiNy 2,2.29-31<BR>
<BR>
<BR>
dvādaśādhikaraṇamāracayati --<BR>
<BR>
uktvāgniṣṭutametasya vāravantīyasāma hi /<BR>
revatīṣvṛkṣu kṛtveti śrutaṃ paśuphalāptaye  // MJaiNy_2,2.29 //<BR>
revatyādiguṇaḥ karma pṛthagvā pūrvavadguṇaḥ /<BR>
revatīvāravantīyasaṃbandhākhyaḥ paśupradaḥ  // MJaiNy_2,2.30 //<BR>
sāmno 'tra phalakarmabhyāṃ saṃbandhe vākyabhinnatā /<BR>
tenoktaguṇasaṃyuktamanyatkarmocyate phale  // MJaiNy_2,2.31 //<BR>
<BR>
------------------<BR>
<BR>
' trivṛdagniṣṭudagniṣṭomastasya vāyavyāsvṛkṣvekaviṃśamagniṣṭomasāma kṛtvā brahmavacasakāmo yajeta ' ityasya saṃnidhau śrūyate - ' etasyaiva revatīṣu vāravantīyamagniṣṭomasāma kṛtvā paśukāmo hyetena yajeta ' iti |<BR>
asyāyamarthaḥ - ' agniṣṭomasya vikṛtirūpaḥ kaścidekāho 'gniṣṭunnāmakaḥ |<BR>
sa ca pṛṣṭhastotre trivṛtsomayuktatayā 'trivṛt' ityucyate |<BR>
agniṣṭomokthādīnāṃ saptānāṃ somasaṃsthānāṃ madhye 'gniṣṭomasaṃsthārūpatvāt ' agniṣṭomaḥ ' ityapyucyate |<BR>
prakṛtau tṛtīyasavana ārbhavapavamānasyopari yajñāyajñīyaṃ sāma gīyate |<BR>
tena ca sāmnāgniṣṭomayāgasya samāpyamānatvāt ' agniṣṭomasāma ' ityucyate |<BR>
tacca prakṛtau 'yajñāyajñā vo agnayaḥ ' ityādyāgneyīṣvṛkṣu gīyate |<BR>
asmiṃstvagniṣṭuti brahmavarcasakāmena vāyavyāsvṛkṣu tatsāma gātavyam |<BR>
tañca prakṛtāvivaikaviṃśastomayuktam |<BR>
paśukāmatya tu ' revatīrnaḥ sadhamādaḥ'- ityādiṣu revatīṣvakṣu vāravantīyaṃ sāma gāyet, iti |<BR>
tatra revatīnāmṛcāṃ vāravantīyanāmakena sāmnā yaḥ saṃbandhaḥ, so 'yaṃ paśuphalāyāgniṣṭuti vidhīyate |<BR>
'etasyaiva ' iti prakṛtaparāmarśakenaitacchabdena, anyavyāvartakenaivakāreṇa cāgniṣṭutaḥ samarpyamāṇatvāt |<BR>
yathā pūrvādhikaraṇa indriyaphalāya prakṛte 'gnihotre dadhiguṇo vihitaḥ,tadvat |<BR>
iti prāpte, brūmaḥ- viṣamo dṛṣṭāntaḥ |<BR>
dadhaṇe homajanakatvaṃ na śāstreṇa bodhanīyam |<BR>
tasya lokato 'vagantuṃ śakyatvāt |<BR>
phalasaṃbandha eka eva śāstrabodhya iti na tatra vākyabhedaḥ |<BR>
iha tu - revatyugādhārakavāravantīyasāmno 'gniṣṭutkarmasādhanatvaṃ phalasādhanatvaṃ cetyubhayasya śāstraikabodhyatvāddurvāro vākyabhedaḥ |<BR>
tena paśuphalakaṃ yathoktaguṇaviśiṣṭaṃ karmāntaramatra vidhīyate |<BR>
etacchabda evakāraśca vidhīyamānakarmāntaraviṣayatayā yojanīyau  || MJaiNyC_2,2.29-31 ||<BR>
<BR>
(trayodaśe saubharanidhanayoḥ kāmaikyādhikaraṇe sūtre  28 - 29 )<BR>
<BR>
<b>saubhare puruṣaśruter nidhanaṃ kāmasaṃyogaḥ  / Jaim_2,2.28 /</b><BR>
<BR>
<b>sarvasya voktakāmatvāt tasmin kāmaśrutiḥ syān nidhanārthā punaḥ śrutiḥ  / Jaim_2,2.29 /</b><BR>
<BR>
____________________________________________________<BR>
<BR>
START MJaiNy 2,2.32-35<BR>
<BR>
trayodaśādhikaraṇamāracayati --<BR>
<BR>
vṛṣṭannasvargakāmānāṃ saubharaṃ stotramīritam /<BR>
nidhanānyapi hīṣūrgū iti vṛṣṭyādikābhinām  // MJaiNy_2,2.32 //<BR>
phalāntaraṃ kiṃ vṛṣṭyādi hīśādīnāmutodite /<BR>
saubhare phalasaṃbhinne nidhanaṃ viniyamyate  // MJaiNy_2,2.33 //<BR>
phalāntaraṃ caturthyoktaṃ vṛṣṭikāmāya hīṣiti /<BR>
saubharasya phalaṃ vṛṣṭihīṣiyuktyā vivardhate // MJaiNy_2,2.34 //<BR>
noktavṛṣṭyannakāmānāmanyatvaṃ pratyabhijñayā /<BR>
niyame 'pi caturthyeṣā tādarthyādupapadyate  // MJaiNy_2,2.35 //<BR>
<BR>
------------------<BR>
<BR>
' yo vṛṣṭikāmo yo 'nnādyakāmo yaḥ svargakāmaḥ sa saubhareṇa stuvīta, sarve vai kāmāḥ saubhare ' iti samāmnāya punaḥ samāmnātam - hīṣita vṛṣṭikāmāya nidhanaṃ kuryāt, ūrgityannādyakāmāya, ū iti svargakāmāya ' iti |<BR>
saubharaṃ nāma sāmaviśeṣaḥ |<BR>
nidhanaṃ nāma pañcabhiḥ saptabhirvā bhāgairupetasya sāmno 'ntimo bhāgaḥ |<BR>
tasminnidhane hīṣādayo viśeṣāḥ saubharasāmasādhyastotraphalebhyo vṛṣṭyādibhyo 'nyāni vṛṣṭryādiphalāni janayituṃ vidhīyante |<BR>
kutaḥ |<BR>
hīṣādividhivākye 'vṛṣṭikāmāya ' ityādinā caturthīśravaṇāt |<BR>
tādarthye bruvatī [caturthī] hīṣādīnāṃ vṛṣṭyādikāmapuruṣaśeṣatvaṃ gamayati |<BR>
taccheṣatvaṃ ca puruṣābhilavitaphalasādhanatve satyupapadyate |<BR>
tataḥ saubharasya hīṣitinidhanaviśeṣasya ca phalabhūte dve vṛṣṭī bhavataḥ |<BR>
tadubhayamelanānmahatī vṛṣṭiḥ- iti prāpte, brūmaḥ- saubharavidhau yo vṛṣṭyādikāmaḥ sa eva hīṣādividhau pratyabhijñāyate |<BR>
tataḥ saubharasya phalabhūtā ye vṛṣṭyādayaḥ, ta eva hīṣādivākyeṣvanūdyante, iti na phalāntaram |<BR>
athocyeta - nūtanaphalāntarābhāvāt, hīṣādīnāṃ ca nānāśākhādhyayanādeva saubhare prāptatvādanarthako 'yaṃ vidhiḥ- iti |<BR>
tanna |<BR>
phalatrayakāmāṇāṃ trayāṇāmaniyamenaiva hīṣādiṣu madhye yasya kasyacinnidhanasya prāptau vidherniyamārthatvāt |<BR>
tādarthya tu phalāntarābhāve 'pi saubharavākyoktavṛṣṭyādiphalasādhane saubhare hīṣādīnāṃ niyamyamānatvādupapadyate |<BR>
tasmāt - ayaṃ nidhanaviśeṣaniyamanāvidhiḥ || MJaiNyC_2,2.32-35 ||<BR>
<BR>
iti śrīmādhavīye jaiminīyanyāyamālāvistare dvitīyādhyāyasya dvitīyaḥ pādaḥ<BR>
<BR>
<BR>
_________________________________________________________________________<BR>
<BR>
<BR>
<BR>
(atha dvitīyādhyāyasya tṛtīyaḥ pādaḥ)<BR>
(prathame grahāgratāyā jyotiṣṭomāṅgatādhikaraṇe sūtre  1-2)<BR>
<BR>
<b>guṇas tu kratusaṃyogāt karmāntaraṃ prayojayet saṃyogasyāśeṣabhūtvāt  / Jaim_2,3.1 /</b><BR>
<BR>
<b>ekasya tu liṅgabhedāt prayojanārtham ucyetaikatvaṃ guṇavākyatvāt  / Jaim_2,3.2 /</b><BR>
<BR>
____________________________________________________<BR>
<BR>
START MJaiNy 2,3.1-3<BR>
<BR>
<BR>
tṛtīyapādasya prathamādhikaraṇamāracayati --<BR>
rathaṃtaraṃ sāma some bhavettadvadbṛhajjagat /<BR>
aindravāyavaśukrāgrayaṇāgrāśca grahāḥ śrutāḥ  // MJaiNy_2,3.1 //<BR>
rathaṃtarādisaṃyuktamanyatkarmāthavā guṇaḥ /<BR>
gāyatrādiyutātpūrvādanyadvyāvṛttito guṇaiḥ // MJaiNy_2,3.2 //<BR>
somaśabdaprakaraṇe jyotiṣṭomasamarpake /<BR>
grahāgratvaṃ guṇastatra vyāvṛttistu parasparam // MJaiNy_2,3.3 //<BR>
<BR>
------------------<BR>
<BR>
jyotiṣṭomaprakaraṇe śrūyate -"yadi rathaṃtarasāmā somaḥ syādaindravāyabāgrāngrahāngṛhṇīyāt |<BR>
yadi bṛhatsāmā śukrāgrān |<BR>
yadi jagatsāmā'grayaṇāgrān"iti |<BR>
tatra - somaśabdena somalatāsādhanako yāgo ''bhidhīyate |<BR>
tasmiṃśca yāge bādhyaṃdine savane pṛṣṭhastotre rathaṃtarabṛhajjagannāmakāni sāmāni vikalpena vihitāni |<BR>
"abhi tvā śūra"- ityetasyāṃ yonāvutpannaṃ rathaṃtaram |<BR>
"tvāmiddhi havāmahe"- ityetasyāmutpannaṃ bṛhat |<BR>
jagatīchandaskāyāmṛcyutpannaṃ jagat |<BR>
aindramāyavaḥ, maitrāvaruṇaḥ, āśvinaḥ, śukraḥ, manthyāgrayaṇaḥ, ukthyaḥ, dhruvaḥ, ityādināmakā grahāḥ prātaḥsavane gṛhyante |<BR>
dārupātreṣu somaratasya grahaṇādgrahā bhavanti |<BR>
somayāgasya rathaṃtarasāmopetatvapakṣa eteṣu graheṣvaindravāyavaḥ prathamaṃ grahītavyaḥ |<BR>
bṛhatsāmopetatvapakṣe śukraḥ |<BR>
jagatsāmopetatvapakṣa āgrayaṇaḥ prāthamikaḥ- iti viṣayavākyārthaḥ |<BR>
tatra prakṛto jyotiṣṭomo gāyatrādisāmopetaḥ, tadvyāvṛttyarthamiha rathaṃtarādayo guṇāḥ kīrtyante |<BR>
tasmāt - aindravāyavādiguṇopetāni karmāntarāṇyatra vidhīyante - iti prāpte, brūmaḥ-"yadi rathaṃtarasāmā somaḥ syāt"ityukto yaḥ somaśabdaḥ, tena prakaraṇena cātra jyotiṣṭomaḥ samarpyate |<BR>
samarpite tasminyathoktagrahāgratvaṃ guṇo vidhīyate |<BR>
na ca rathaṃtarādiguṇānuvādena jyotiṣṭomasya vyāvṛttiḥ saṃbhavati |<BR>
tasya prātaḥ savanādau gāyatrādisāmopetatve 'pi pṛṣṭhastotre rathaṃtarādiyogasyāpi sadbhāvāt |<BR>
kiṃ tarhi vyāvartyata iti cet |<BR>
rathaṃtarabṛhajjagatāṃ parasparavyāvṛttiḥ- iti vadāmaḥ |<BR>
rathaṃtarādayaḥ pṛṣṭhastotre vikalpitāḥ |<BR>
tatra rathaṃtarānuvādenetarau pakṣau vyāvartyete |<BR>
evamitaratrāpi |<BR>
tasmāt - guṇavidhiḥ |<BR>
nanu yaḥ prakṛto jyotiṣṭomaḥ so 'nyeṣāṃ so 'nyeṣāṃ somayāgānāṃ prakṛtiḥ |<BR>
nahi prakṛtau jagatyāmutpannaṃ sāma vihitamasti |<BR>
ata eva daśamādhyāye pañcamapādasya pañcadaśādhikaraṇe prathamavarṇake"yadi jagattāmā"iti vākyoktamāgrayaṇāgratvaṃ vikṛtau viṣuvannāmake mukhye 'hani vyavasthāpitam |<BR>
ṣāḍham, tathāpi nātra kaścidvirodhaḥ |<BR>
āgrayaṇāgratvavākyaṃ na karmāntaravidhāyakam, kiṃtu 'anyena vihite somayāge yatra jagatsāma saṃbhavati tatra guṇavidhāyakam - ' ityetāvanmātrasyātra pratipādyatvāt || MJaiNyC_2,3.1-3 ||<BR>
<BR>
(dvitīye 'veṣṭeḥ kratvantaratādhikāratādhikaraṇe sūtram)<BR>
<BR>
<b>aveṣṭau yajñasaṃyogātkratupradhānamucyate  / Jaim_2,3.3 /</b><BR>
<BR>
____________________________________________________<BR>
<BR>
START MJaiNy 2,3.4-6<BR>
<BR>
<BR>
dvitīyādhikaraṇamāracayati --<BR>
<BR>
rājasūyaṃ prakṛtyeṣṭiraveṣṭyākhyā śrutātra tu /<BR>
viprakṣattriyaviḍbhedāddhaviṣāṃ vyatyayaḥ krame // MJaiNy_2,3.4 //<BR>
viprāderanuvādaḥ syātprāpaṇaṃ vānuvādagīḥ /<BR>
vyatyayāya trayāṇāṃ ca rājatvāprāptirasti hi // MJaiNy_2,3.5 //<BR>
na rājyayogādrājatvaṃ kṣatriyatvaṃ tu tattvataḥ /<BR>
aprāptaprāpaṇaṃ tasmānna rathaṃtaratulyatā  // MJaiNy_2,3.6 //<BR>
<BR>
------------------<BR>
<BR>
rājasūyaprakaraṇe kācidiṣṭiraveṣṭināmikā śrūyate -<BR>
"āgneyamaṣṭākapālaṃ nirvapet , hiraṇyaṃ dakṣiṇā |<BR>
aindramākādaśakapālam, ṛṣabho dakṣiṇā |<BR>
vaiśvadevaṃ carum , piśaṅgī praṣṭhauhī dākṣiṇā |<BR>
maitrāvaruṇīmāmikṣām, vaśā dakṣiṇā |<BR>
bārhaspatyaṃ carum, śitipṛṣṭho dikṣaṇāṃ"iti |<BR>
tasyāmeveṣṭau haviṣāṃ kramavyatyayaḥ śrūyate -"yadi brāhmaṇo yajeta, bārhaspatyaṃ madhye nidhāyā'hutiṃ hutvā tamabhighārayet |<BR>
yadi rājanya aindram |<BR>
yadi vaiśyo vaiśvadevam"iti |<BR>
tatra yathā pūrvādhikaraṇe - aindravāyavāgratvaṃ vyavasthāpayituṃ yadiśabdayuktena vākyena rathaṃtaraṃ nimittatvenānūditam, evamatrāpi pañcamasthāne śrūyamāṇaṃ bārhaspatyaṃ caruṃ madhye tṛtīyasthāne sthāpayituṃ 'yadi rādanyaḥ' ityanuvādaḥ |<BR>
vaiśvadevasya tu svata eva tṛtīyasthāne śravaṇāttatra madhye nidhānavidhirnityāmuvādaḥ |<BR>
nanu rājakartṛke rājasūye brāhmaṇavaiśyayoḥ prāptyabhāvānnānuvādo yuktaḥ- iti cet |<BR>
na |<BR>
tayorapi rājyayogaheturājaśabdārthatvāt, iti prāpte, -<BR>
brūmaḥ- rājaśabdaḥ kṣattriyajātau rūḍhaḥ, na tu rājyayogastasya pravṛttinimittam |<BR>
pratyuta- rājyaśabdasya rājayogaḥ pravṛttinimittam |<BR>
'rājñaḥ karma' iti vigṛhya rājaprātipadikasyopari |<BR>
pratyayaviśeṣavidhānāt |<BR>
brāhyaṇavaiśyayoḥ prajāpālanena rājyaśabda upacaritaḥ |<BR>
tasmāt - aveṣṭau brāhmaṇavaiśyau pūrvamaprāptāvanena vacanena prāpyete |<BR>
nanu rājasūyasya rājakartṛkatvāttadantargatāyā aveṣṭerapi tathātvāttasyāṃ brāhmaṇavaiśyayoḥ prāpaṇamayuktam - iti cet |<BR>
maivam |<BR>
antaraveṣṭau tadasaṃbhave 'pi rājasūyādbahiḥ prayujyamānāyāmaveṣṭau tatsaṃbhavāt |<BR>
tasmāt - atra brāhmaṇādikartṛkaṃ  yathoktaguṇaviśiṣṭaṃ karmāntaraṃ vidhīyata iti na rathaṃtarāditulyatvam |<BR>
yadiśabdastu nipātatvādanarthakor'thāntaravācī vetyunneyam || MJaiNyC_2,3.4-6 ||<BR>
<BR>
(tṛtīya ādhānasya vidheyatvādhikaraṇe sūtram)<BR>
<BR>
<b>ādhāne sarvaśeṣatvāt  / Jaim_2,3.4 /</b><BR>
<BR>
____________________________________________________<BR>
<BR>
START MJaiNy 2,3.7-9<BR>
<BR>
<BR>
tṛtīyādhikaraṇamāracayati -<BR>
<BR>
vasante vipra ādadhyāttatraivopanayīta tam /<BR>
anuvādaḥ prāpaṇaṃ vānuvādaḥ kālasiddhaye // MJaiNy_2,3.7 //<BR>
antareṇāgnividyābhyāṃ karmānuṣṭhityasaṃbhavāt /<BR>
kḷpte ādhānopanītī prāptā viprādayastataḥ  // MJaiNy_2,3.8 //<BR>
laukikāgneḥ pustakāñca tatsiddhernāsti kalpanam /<BR>
kālaviprādisaṃyuktamato 'prāptaṃ vidhīyate // MJaiNy_2,3.9 //<BR>
------------------<BR>
<BR>
"vasante brāhmaṇo 'gnīnādadhīta |<BR>
grīṣme rājanyaḥ |<BR>
śaradi vaiśyaḥ"iti śrūyate |<BR>
"vasante brāhmaṇamupanayīta |<BR>
grīṣme rājanyam |<BR>
śaradi vaiśyam"iti ca |<BR>
tatra vasantādikālaviśeṣaṃ vidhātuṃ brāhmaṇādayo 'nūdyante |<BR>
na ca teṣāṃ prāptyabhāvaḥ |<BR>
kratvanuṣṭhānānyathānupapattyā kḷptatvāt |<BR>
na hyāhutyādhārabhūtamagnim, anuṣṭhānaprakārajñāpikāṃ vidyāṃ ca vinā karmānuṣṭhānaṃ saṃbhavati |<BR>
agniśca nā'dhānamantareṇāstīti brāhmaṇādikartṛkamādhānaṃ kalpayati, vidyā copanayanapūrvakādhyayanamantareṇā saṃbhavantī brāhmaṇādyupanayanaṃ kalpayati - iti tatra prāptiḥ- iti cet |<BR>
maivam |<BR>
laukikāgnau hotuṃ, pustakapāṭhenādhigantuṃ ca śakyatvenā'dhānopanayanayorakalpane brāhmaṇādīnāmaprāpteḥ |<BR>
tasmāt - vasantādikālaviśiṣṭe brāhmaṇādikartṛke ādhānopanayane atra vidhīyete || MJaiNyC_2,3.7-9 ||<BR>
<BR>
<BR>
(caturthe dākṣayaṇādīnāṃ guṇatādhikaraṇe sūtrāṇi  5-11)<BR>
<BR>
<b>ayaneṣu codanāntaraṃ saṃjñopabandhāt  / Jaim_2,3.5 /</b><BR>
<BR>
<b>aguṇāc ca karmacodanā  / Jaim_2,3.6 /</b><BR>
<BR>
<b>samāptaṃ ca phale vākyam  / Jaim_2,3.7 /</b><BR>
<BR>
<b>vikāro vā prakaraṇāt  / Jaim_2,3.8 /</b><BR>
<BR>
<b>liṅgadarśanāc ca  / Jaim_2,3.9 /</b><BR>
<BR>
<b>guṇāt saṃjñopabandhaḥ  / Jaim_2,3.10 /</b><BR>
<BR>
<BR>
<b>samāptir aviśiṣṭā  / Jaim_2,3.11 /</b><BR>
<BR>
____________________________________________________<BR>
<BR>
START MJaiNy 2,3.10-11<BR>
caturthādhikaraṇamāracayati -<BR>
yaddākṣāyaṇayajñena svargakāmo yajeta tat /<BR>
karmāntaraṃ guṇo voktadarśādau phalasiddhaye // MJaiNy_2,3.10 //<BR>
guṇasyāsyāprasiddhatvātkarmabhedo 'tra saṃjñayā /<BR>
guṇo vyutpattiśeṣābhyāmāvṛttyākhyo na nāma tat // MJaiNy_2,3.11 //<BR>
<BR>
------------------<BR>
<BR>
darśapūrṇamāsaprakaraṇe śrūyate -"dākṣāyaṇayajñena svargakāmo yajeta"iti |<BR>
tatra - dākṣāyaṇaśabdavācyasya kasyacidguṇasya loke prasiddhyabhāvādudbhidādivadyaṇisāmānādhikaraṇyena karmanāmatvāt |<BR>
"athaiṣa jyotiḥ"ityādivadarpūvasaṃjñāyāṃ karmāntaravidhiḥ- iti cet |<BR>
na |<BR>
dākṣāyaṇaśabdasyā'vṛttivācakatvāt |<BR>
tacca śabdanirvacanādvākyaśeṣādvāvagamyate |<BR>
tathā hi - 'ayanam' ityāvṛttirucyate |<BR>
'dakṣasyeme dākṣāḥ, teṣāmayanam' iti tannirvacanam |<BR>
dakṣa utsāhī punaḥ punarāvṛttāvanalasa ityarthaḥ |<BR>
tadīyānāṃ prayogāṇāmāvṛttirdākṣāyaṇaśabdārthaḥ |<BR>
tathā cā'vṛttyā yuktaḥ prakṛto darśapūrṇamāsātmako yajño dākṣāyaṇayajñaḥ |<BR>
āvṛttiprakārastu"dve paurṇamāsyau yajeta |<BR>
dve amāvāsye"ityādivākyaśeṣādavagamyate |<BR>
tato dadhyādivatprasiddhārthatvāddarśapūrṇamāsayoḥ prakṛtayorayaṃ svargaphalasiddyarthamāvṛttyākhyaguṇavidhiḥ, na tūdbhidādivatkarmanāmadheyam |<BR>
evaṃ"sākaṃprasthāpyena yajeta paśukāmaḥ"ityatrāpi draṣṭavyam |<BR>
amāvāsyāyāge dvau dvau dohau saṃpādya catasṛṇāṃ dadhipayasoḥ kumbhīnāṃ saha prasthāpanaṃ sākaṃ prasthāpyaḥ |<BR>
tadyukto yāgaḥ sākaṃprasthāpyaḥ |<BR>
tathāsati prakṛte darśayāgo paśuphalāya sākaṃprasthāpyākhyo guṇo vidhīyate || MJaiNyC_2,3.10-11 ||<BR>
<BR>
(pañcame dravyadevatāyuktānāṃ yāgāntaratādhikaraṇe sūtrāṇi   12 - 15)<BR>
<BR>
<b>saṃskāraś cāprakaraṇe 'karmaśabdatvāt  / Jaim_2,3.12 /</b><BR>
<BR>
<b>yāvad uktaṃ vā karmaṇaḥ śrutimūlatvāt  / Jaim_2,3.13 /</b><BR>
<BR>
<b>yajatis tu dravyaphalabhoktṛsaṃyogād eteṣāṃ karmasambandhāt  / Jaim_2,3.14 /</b><BR>
<BR>
<b>liṅgadarśanāc ca  / Jaim_2,3.15 /</b><BR>
<BR>
____________________________________________________<BR>
<BR>
START MJaiNy 2,3.12-14<BR>
<BR>
<BR>
pañcamādhikaraṇamāracayati -<BR>
<BR>
vāyavyaḥ śveta ālabhyo bhūtyai saurye caruṃ tathā /<BR>
nirvapedbahmatejorthamīṣāmuṣṭiniruptayoḥ // MJaiNy_2,3.12 //<BR>
guṇau śvetaṃ caruṃ kiṃvā yāvatkathitakarmaṇī /<BR>
phalārthe athavā yāge viśiṣṭau vihitāviha // MJaiNy_2,3.13 //<BR>
śvaityaṃ vāyuspṛgīṣāyāmāgneye ca raviprabhe /<BR>
carurguṇaścaruḥ sthālī nirvāpastu tadāśritaḥ // MJaiNy_2,3.14 //<BR>
phalāhānerna tatkiṃ tu yāvaccoditakarma tat /<BR>
dravyādirūpasaṃpatteravāryā yāgatā'rthikī // MJaiNy_2,3.15 //<BR>
<BR>
------------------<BR>
<BR>
anārabhyedamāmnāyat - 'vāyavyaṃ śvetamālabheta bhūtikāmaḥ' iti, 'saurye caruṃ nirvapedbrahmavarcasakāmaḥ' iti ca |<BR>
tathā -darśapūrṇamāsayoridamāmnāyater -"iṣāmālabheta"iti,"caturo muṣṭīnnirvapati"iti car |<BR>
iṣā śakaṭagato lāṅgaladaṇḍavaddīrghaḥ kāṣṭhaviśeṣaḥ |<BR>
tasyā ālambhaḥ sparśaḥ |<BR>
tametaṃ darśapūrṇamāsagatamīṣālambhamanūdya tasyāmālabhyāyāmīṣāyāṃ śvetatvaguṇo vidhīyate |<BR>
tasya ca śvetakāṣṭhasya vāyunā spṛśyamānatvādvāyavyatā saṃbhavati |<BR>
tathā - caturmuṣṭinirvapaṇamanūdya carurguṇatvena vidhīyate |<BR>
caruḥ sthālī |<BR>
sā ca nirvāpasyā'śrayaḥ |<BR>
niruptasya haviṣa āgneyatayā sūryavatprabhāsaṃbandhātsauryavat |<BR>
bhūtibrahmavarcase phale ca sarvakāmikayordarśapūrṇamāsayoḥ pūrvasiddhe evānūdyete |<BR>
tasmāt - guṇavidhī - ityekaḥ pūrvapakṣaḥ |<BR>
nahi phalapadayornityavacchrutayoḥ saṃbhavatprayojanayośca pākṣikānuvādatvam, ānarthakyaṃ vā yuktam |<BR>
tasmāt --guṇaphalaviśiṣṭe karmāntare vidhīyete |<BR>
tadāpi yāgasyāśravaṇādīlambhanirvāpayoreva śravaṇādyāvaduktakarmavidhiḥ- iti dvitīyaḥ pūrvapakṣaḥ |<BR>
śvetapaśucarudravyayoḥ, vāyusūryadevatayośca spaṣṭaṃ pratīyamānatayā rūpavatoryāgayorārthikayorvārayitumaśakyatvāddravyadevatāviśiṣṭayoryāgayorvidhirabhyupagantavyaḥ |<BR>
'bhūtikāmo vāyavyena śvetena paśunā yajeta' 'brahmavarcasakāmaḥ sauryeṇa caruṇā yajeta' ityevaṃvidhor'thasiddho vidhiḥ |<BR>
dravyadevatāsaṃbandhakalpitasya yāgasya liṅpratyayena kartavyatāvidhāvālambhanirvāpayordhātvarthayoḥ kā gatiḥ- iti cet |<BR>
'anuvādaḥ' iti brūmaḥ- iti siddhāntaḥ || MJaiNyC_2,3.12-15 ||<BR>
<BR>
(ṣaṣṭhe vatsālambhādīnāṃ saṃskāratādhikaraṇe sūtre   16-17)<BR>
<BR>
<b>viṣaye prāyadarśanāt  / Jaim_2,3.16 /</b><BR>
<BR>
<b>arthavādopapatteś ca  / Jaim_2,3.17 /</b><BR>
<BR>
<BR>
____________________________________________________<BR>
<BR>
START MJaiNy 2,3.16<BR>
<BR>
<BR>
ṣaṣṭhādhikaraṇamāracayati -<BR>
<BR>
ṣatsālambho yajiḥ sparśo vā vāyavyādivadyajiḥ /<BR>
sparśaḥ syāddevarāhityātsaṃskāraḥ prāyapāṭhataḥ  // MJaiNy_2,3.16 //<BR>
<BR>
------------------<BR>
<BR>
agnihotradohādhikāre śrūyate -"vatsamālabheta"iti |<BR>
tatra 'vimato vatsālambho yajiḥ syāt, prāṇidravyakālambhatvāt, vāyavyālambhavat' iti cet |<BR>
na |<BR>
devatārāhityena tadvaiṣamyāt |<BR>
kiṃca - 'ayaṃ vatsālambho 'gnihotrāṅgasaṃskāraḥ, tatprāye paṭhitatvāt, itarasaṃskāravat' |<BR>
tasmāt - aye sparśamātravidhiḥ || MJaiNyC_2,3.16 ||<BR>
<BR>
(saptame naivāracarorādhānārthatādhikaraṇe sūtram)<BR>
<BR>
<b>saṃyuktas tv arthaśabdena tadarthaḥ śrutisaṃyogāt  / Jaim_2,3.18 /</b><BR>
<BR>
____________________________________________________<BR>
<BR>
START MJaiNy 2,3.17-18<BR>
<BR>
<BR>
saptamādhikaraṇamāracayati -<BR>
<BR>
carurbhavati naivāra upadhatte caruṃ tviti /<BR>
yāgaḥ syādupadhānaṃ vā yāgaḥ śeṣoktadaivataḥ // MJaiNy_2,3.17 //<BR>
yāgatvāniścaye śeṣo nāpekṣyo 'to yajiḥ kutaḥ /<BR>
kiṃtūpadhānamātratvaṃ yāvaduktaṃ carau sthitam // MJaiNy_2,3.18 //<BR>
<BR>
------------------<BR>
<BR>
agnau śrūyate - 'naivāraścarurbhavati' iti, 'carumupadadhāti' iti ca |<BR>
tatra - nīvāracarudravyako yāgo vidhīyate |<BR>
na cātra devatāyā abhāvaḥ |<BR>
'bṛhaspatevāṃ etadannaṃ yadmīvārāḥ' iti vākyaśeṣeṇa devatāsiddheḥ |<BR>
upadhānaṃ tu yāgopayuktasya pratipattiḥ sviṣṭakṛdādivat - iti prāpte, brūmaḥ- 'yāgavidhau niścite sati paścāddevatāyāmapekṣitāyāṃ vākyaśeṣabalāddevatākḷṣṭiḥ, iha tu devatākalpanena yāgavidhitvaniścayaḥ |<BR>
ityanyonyāśrayaḥ |<BR>
tasmāt - ihopadhānamātraṃ vidhīyate || MJaiNyC_2,3.17-18 ||<BR>
<BR>
(aṣṭame pātnīvatasya paryagnikaraṇaguṇakatvādhikaraṇe sūtram)<BR>
<BR>
<b>pātnīvate tu pūrvatvād avacchedaḥ  / Jaim_2,3.19 /</b><BR>
<BR>
____________________________________________________<BR>
<BR>
START MJaiNy 2,3.19-21<BR>
<BR>
<BR>
aṣṭamādhikaraṇamāracayati --<BR>
<BR>
paryagnikṛtaḥ pātnīvata utsṛjyata ityasau /<BR>
yāgau guṇo vā yāgaḥ syādanvayāvyavadhānataḥ // MJaiNy_2,3.19 //<BR>
pratyabhijñātamālabhyamanūdyotsargaśabdataḥ /<BR>
guṇaṃ paryagnikṛtyākhyaṃ vaktyuttaranivṛttaye // MJaiNy_2,3.20 //<BR>
na duṣṭā parisaṃkhyātra codakātprāgvidhau sati /<BR>
paryagnikaraṇāntāṅgarītiḥ kḷptopakārataḥ  // MJaiNy_2,3.21 //<BR>
<BR>
------------------<BR>
<BR>
'tvāṣṭraṃ pātnīvatamālabheta' iti prakṛtyedamāmnātam-'paryāgnikṛtaṃ pātnīvatamutsṛjanti' iti |<BR>
tatra paryagnikṛtaśabdena saṃskṛtapaśudravyasya pātnīvataśabdena patnīvannāmakadevatāsaṃbandhasya ca pratīyamānatvādamaṃ yāgavidhiḥ |<BR>
evaṃ sati paryagnikṛtapātnīvataśabdayoravyavahitānvayo labhyate |<BR>
siddhānte tu 'paryagnikṛtamutsṛjanti' ityanvayaṃ vāñchanti |<BR>
tadā vyavahitānvayo durvāraḥ |<BR>
tasmāt-ṣāyavyapaśuvadyāgavidhiḥ- iti prāpte, brūmaḥ- anārabhyādhītatvānnāsti sayavye prakṛtapratyabhijñā |<BR>
iha tvālabhyatvena prakṛtaḥ paśuḥ pātnīvataśabdena pratyabhijñāyate |<BR>
tamanūdya paryagnikṛtaśabdānvitena 'utsṛjanti' ityākhyātena paryagnikaraṇākhyo guṇo vidhīyate |<BR>
na ca prakṛtimatasya paryagnikaraṇasya vikṛtau codakena prāptatvādanarthako 'yaṃ vidhiridhivācyam |<BR>
uparitanāṅgānanuvṛtterdidhiprayojanatvāt |<BR>
nanvevaṃ sati parisaṃkhyā syāt |<BR>
sā ca doṣatrayaduṣṭā |<BR>
svārthatyāgaḥ, anyārthasvīkāraḥ, prāptavādhaśceti trayo doṣāḥ |<BR>
paryagnikaraṇavākye svārtho bidhistyajyeta, anyārthe niṣedhaḥ svī kriyeta, codakaprāptānyuparitanāṅgāni bādhyeran |<BR>
maivam |<BR>
'paryagnikaraṇottaramāvīnyaṅgāni nānuṣṭheyāni' ityetasyāḥ parisaṃkhyāyā anaṅgīkārāt |<BR>
kathaṃ tarhi tannivṛttiḥ- 'ārthikī' iti brūmaḥ |<BR>
codakapravṛtteḥ prāgevāyaṃ vidhiḥ pravartate, pratyakṣopadeśasya śīghrabuddhijanakatayā kalpyātideśātprabalatvāt |<BR>
tathāsatyupadiṣṭairevāṅgairnirākāṅkṣāyāṃ vikṛtau codakasyāpravṛtyaivoparitanānyaṅgāni na prāpyante |<BR>
na cānena nyāyena paryagnikaraṇātprācīnānāmapya prāptiriti vācyam |<BR>
vidhīyamānasya paryāgnikaraṇasya nūtanatve satyupakārakalpanāpattyā prakṛtau yatkḷptopakāraṃ paryagnikaraṇaṃ, tadavasthāpannasyaivātra vidheyatvāt |<BR>
prakṛtau ca prācīnāṅganantaramādina evopakāraḥ kḷpta ityatrāpi tādṛśasyaiva vidhānātparyāgnikaraṇāntāṅgarītiḥ sidhyati |<BR>
evaṃ ca sati 'utsṛjanti' ityākhyātena yathoktaparyagnikaraṇavidhāvarthasiddha uparitanāṅgotsargo dhātunānūdyate |<BR>
tadegmatra guṇavidhiḥ  || MJaiNyC_2,3.19-21 ||<BR>
<BR>
(navame, adābhyādīnāṃ grahanāmatādhikaraṇe sūtram)<BR>
<BR>
<b>adravyatvāt kavele karmaśeṣaḥ syāt  / Jaim_2,3.20 /</b><BR>
<BR>
____________________________________________________<BR>
<BR>
START MJaiNy 2,3.22-23<BR>
<BR>
<BR>
navamādhikaraṇamāracayati -<BR>
<BR>
yadadābhyaṃ gṛhītveti gṛhṇātyaṃśumiti dvayam /<BR>
tadyāgo vā guṇo yāgaḥ syādadābhyāṃśunāmataḥ  // MJaiNy_2,3.22 //<BR>
grahayoreva nāma syādānantaryādvidhistayoḥ /<BR>
guṇo 'stasya vākyena jyotiṣṭomābhigāminā // MJaiNy_2,3.23 //<BR>
<BR>
------------------<BR>
amārabhya śrūyate - 'eṣa vai ddaviṣā haviryajate, yo 'dābhyaṃ gṛhītvā somāya yajate' iti 'parā vā etasyā'yuḥ prāṇa eti, yoṃ'śuṃ gṛhṇāti' iti ca |<BR>
tatra- adābhyaśabdasya jyotirādivadapūrvanāmatvāttannāmako yāgo 'yajate' ityākhyātena vidhīyate |<BR>
'aṃśuma' ityatra yajateravaśravaṇe 'pi nāmaviśeṣabalādevāpūrvayāgavidhiḥ |<BR>
na cātra dravyadevatayorabhāvaḥ |<BR>
grahaṇaliṅgena jyotiṣṭomavikṛtitvādagatau tadīyavidhyantātideśena tatsiddheḥ - iti prāpte, brūmaḥ- bhavatvadābhyāṃśuśabdayornāmatvam |<BR>
te ca nāmanī grahayoreva syātām, na tu yāgayoḥ |<BR>
'gṛhītvā' itiśabdasyānantarameva pāṭhāt |<BR>
yajatistu vyavahitaḥ |<BR>
tādṛśo 'pi yajiraṃśuvākye nāsti |<BR>
tasmādgrahayorevātra vidhiḥ |<BR>
grahaṇaṃ ca jyotiṣṭomagatasya somarasasya saṃskārarūpo guṇaḥ, aindravāyavādigrahaṇasamānatvāt |<BR>
yadyapyatra na prakṛto jyotiṣṭhomaḥ, tathāpi tatsaṃbandhigrahaṇadvārā vākyasya jyotiṣṭobhagāmitvam |<BR>
ata eva 'somāyādābhyaṃ gṛhītvā' iti nirdiśyate |<BR>
athavā-taittirīyāṇāṃ ṣaṣṭhakāṇḍe ṣaṣṭhe prapāṭhake prākaraṇikaṃ viniyojakaṃ vākyaṃ draṣṭavyam |<BR>
tasmāt-jyotiṣṭome guṇavidhiḥ || MJaiNyC_2,3.22-23 ||<BR>
<BR>
(daśame agnicayanasya saṃskāratādhikaraṇe sūtrāṇi  21-23)<BR>
<BR>
<b>agnis tu liṅgadarśanāt kratuśabdaḥ pratīyeta  / Jaim_2,3.21 /</b><BR>
<BR>
<b>dravyaṃ vā syāc codanāyās tadarthatvāt  / Jaim_2,3.22 /</b><BR>
<BR>
<b>tatsaṃyogāt kratus tadākhyaḥ syāt tena dharmavidhānāni  / Jaim_2,3.23 /</b><BR>
<BR>
____________________________________________________<BR>
<BR>
START MJaiNy 2,3.24-25<BR>
<BR>
<BR>
daśamādhikaraṇamāracayati-<BR>
<BR>
agniṃ cinuta ityatra yāgo vā saṃskṛtiyaṃjiḥ /<BR>
liṅgena yāganāmatvādyajimā cānuvādataḥ // MJaiNy_2,3.24 //<BR>
rūḍhyā dravyasya nāmaitadvahanerādhānavaccitiḥ /<BR>
saṃskāraḥ saṃskṛte vahnāvagniṣṭomo vidhīyate // MJaiNy_2,3.25 //<BR>
<BR>
------------------<BR>
<BR>
'ya evaṃ vidvānagniṃ cinute' ityevaṃ vidhāya śrūyate-'athāto 'gnimāgniṣṭomenānuyajati,tamukthyena 'taṃ ṣoḍaśinā, tamatirātreṇa, ityādi |<BR>
atra - agniśabdo yāgavācī |<BR>
stotraśastrādeḥ kratuliṅgasya śrūyamāṇatvāt |<BR>
tacca liṅgamevaṃ śrūyate-'agneḥ stotraṃ,agneḥ śastram' iti, 'ṣaḍupasado 'gniśrityasya bhavanti' iti ca |<BR>
yadi liṅgaṃ prāpakāpekṣam, tarhi yajinā tadanuvādaḥ prāpake 'stu |<BR>
agnimagniṣṭomenānuyajati' ityatesminvākye 'agniṃ yajati' iti yajisāmānādhikaraṇyāt 'upāṃśu yajati' itivadyāganāmatvam |<BR>
athocyeta - anuśabdasyāgniśabdenānvayādyajyanvayo 'gniṣṭomasya, iti |<BR>
tathāpyagneḥ puroyajane satyagniṣṭomasyānuyajanaṃ saṃbhavati |<BR>
'devadattamanugacchati yajñadattaḥ' ityatra devadatte purogamanadarśanāt |<BR>
tasmāt 'agniṃ cinute' ityatrāgnināmako yāga ākhyātena vidhīyate |<BR>
cinotistu 'iṣṭakābhiragniṃ cinute' iti vākyaprāptasya cayanasya somayāgavikṛtitvena prāptasya grahasamudāyasyevānuvādaḥ- iti prāpte, brūmaḥ- agniśabdo rūḍhyā bahnidravyamācaṣṭe |<BR>
rūḍhiśca kḷptatayā liṅgādikalpyādyāgavācitvā-<BR>
dbalīyasīti na yāganāmatvam |<BR>
na cātra ṣāgarupamasti |<BR>
dravyadetayorasiddheḥ |<BR>
ataḥ 'agnimādadhīta' ityuktādhānatvāt 'agniṃ cinute' ityuktaṃ cayanamagnidravyasaṃskāraḥ |<BR>
na ca saṃskṛtasya viniyogābhāvaḥ |<BR>
'agnimagniṣṭomena yajate' ityādivākyairagniṣṭomādau viniyogāt |<BR>
tasmāt-saṃskāravidhiḥ || MJaiNyC_2,3.24-25 ||<BR>
<BR>
(ekādaśe māsāgnihotrādīnāṃ kratvantaratādhikaraṇe sūtram)<BR>
<BR>
<b>prakaraṇāntare prayojanānyatvam  / Jaim_2,3.24 /</b><BR>
<BR>
____________________________________________________<BR>
<BR>
START MJaiNy 2,3.26-27<BR>
<BR>
<BR>
ekādaśādhikaraṇamāracayati-<BR>
<BR>
māsaṃ juhotyagnihotraṃ guṇo 'nyatkarma vā guṇaḥ /<BR>
anūdya prāptakarmātra māso 'prāpto vidhīyate  // MJaiNy_2,3.26 //<BR>
upasadbhiścaritveti nitye tāsāmasaṃbhavāt /<BR>
anekasyāvidheścānyatkarma prakaraṇāntarāt // MJaiNy_2,3.27 //<BR>
<BR>
------------------<BR>
<BR>
kuṇḍapāyināmayane śrūyate-'upasadbhiścaritvā' 'māsamagnihotraṃ juhoti' 'māsaṃ darśapūrṇamāsābhyāṃ yajeta' iti |<BR>
atra- prāptaṃ nityāgnihotramanūdya māsalakṣaṇo guṇo 'prāptatvādvidhīyate - iti cet |<BR>
maivam |<BR>
kiṃ māsa eva vidhīyate,'upasadbhiścaritvā' ityuktopasado 'pi |<BR>
nā'dyaḥ |<BR>
upasadāmapi nityāgnihotraprāptirahitānāṃ tvanmate vidhātavyatvāt |<BR>
na dvitīyaḥ |<BR>
prāpte karmaṇyanekaguṇavidhau vākyabhedāpatteḥ |<BR>
nanu mā bhūttarhi guṇavidhiḥ |<BR>
karmāntaratve kiṃ pramāṇam - iti cet |<BR>
'prakaraṇāntaram'- iti brūmaḥ |<BR>
na setagnityāgnihotrasya prakaraṇam |<BR>
asaṃnihitatvāt |<BR>
ayanasya hyetatprakaraṇam |<BR>
ayanamārabhyādhītatvāt |<BR>
kā tarhi nityāgnihotre guṇavidhiśaṅkā - iti cet |<BR>
prakaraṇasyāsamarpakatve 'pyagnihotraśabdenaitatsamarpaṇādeṣā śaṅkā bhavati |<BR>
sā ca vākyabhedāpattyā nirākṛtā |<BR>
tathā sati svataḥsiddhaṃ prakaraṇabhedaṃ nirākṛtya prakaraṇaikyāpādanena guṇaṃ vidhāpayituṃ pravṛttasyāgnihotraśabdasya śaktau nirūddhāyāṃ tadavasthaḥ prakaraṇabhedo nityāgnihotrādidaṃ karma bhinatti |<BR>
agnihotraśabdau dharmātideśārtha iti saptame vakṣyate |<BR>
nanūpasanmāsābhyāṃ viśiṣṭamidaṃ karma vidhīyate |<BR>
tato vājinanyāyena guṇabhedātkarmabhedaḥ, na prakaraṇabhedāditi cet |<BR>
na |<BR>
vaiṣamyāt |<BR>
'upādeyatayā vidheyo guṇo vājinam |<BR>
māso na tathā ityaparaṃ vaiṣamyam |<BR>
paramārthatastvatra prathamatarapratītena prakaraṇabhedena siddhaṃ karmabhedaṃ guṇabheda upodbalayati |<BR>
tataḥ prakaraṇāntaramevātra bhedahetuḥ || MJaiNyC_2,3.26-27 ||<BR>
<BR>
(dvādaśe, āgneyādikāmyeṣṭyadhikaraṇe sūtram)<BR>
<BR>
<b>phalaṃ cākarmasaṃnidhau  / Jaim_2,3.25 /</b><BR>
<BR>
____________________________________________________<BR>
<BR>
START MJaiNy 2,3.28-29<BR>
<BR>
<BR>
dvādaśādhikaraṇamāracayati-<BR>
<BR>
aṣṭākapālamāgneyaṃ rukkāmaḥ prākṛte phalam /<BR>
karmānyadvā phalaṃ bhānātpūrvanyāyāpraveśanāt // MJaiNy_2,3.28 //<BR>
mā bhūdbhinnaṃ prakaraṇaṃ karmāntaramasaṃnidheḥ /<BR>
anārabhyādhītametadrūpaṃ tvanyūnamīkṣate // MJaiNy_2,3.29 //<BR>
<BR>
------------------<BR>
<BR>
anārabhya śrūyate- 'āgneyamaṣṭākapālaṃ nirvapedrukkāmaḥ' iti |<BR>
rukkāmastejaskāmaḥ |<BR>
atra - iṣṭīnāṃ prakṛtibhūtadarśapūrṇamāsagatamāgneyayāgamanūdya tatra tejaskāmarūpaṃ phalaṃ vidhīyate |<BR>
kutaḥ |<BR>
vākyenā'gneyaphalasaṃbandhasya māsamānatvāt |<BR>
na ca pūrvoktamāsāgnihotranyāyena karmāntaratvam |<BR>
vaiṣamyāt |<BR>
tatrāyanamārabhyādhītatvādasti prakaraṇāntaratvam |<BR>
iha tvanārabhyādhītatvena prakaraṇameva tāvannāsti, kuto 'tra prakaraṇāntaratvam |<BR>
kiṃca māso 'nupādeyaḥ |<BR>
agnihotrānusāreṇa saṃpādayitumaśakyatvāt |<BR>
phalaṃ tūpādeyam, dārśapaurṇamāsikāgneyānusāreṇa tejasaḥ kāmayituṃ śakyatvāt |<BR>
tasmāt-phalavidhiḥ- iti prāpte, brūmaḥ- prakaraṇāntaratvābhāve 'pyanārabhyādhītatvādasaṃnidhirastyeva |<BR>
sa evātra karma bhinatti |<BR>
na cātra vājinanyāyena karmabhedaḥ, aṣṭākapāladravyāgnidevatātmano rūpasyobhayatraikavidhatvāt |<BR>
yadi prakaraṇāntaratvamapyasaṃnidhikṛtamityasaṃnidhireva māsāgnihotrakarmabhedahetuḥ, tarhi tasyaivāyaṃ prapañco 'stu |<BR>
phalaṃ ca māsavadanupādeyam |<BR>
anyathā sādhanavadaphalatvaprasaṅgāt |<BR>
kāmanā ca viṣayasaundaryajñānātsvata evotpadyate |<BR>
na tu vidhiśravaṇātsaṃpadyate |<BR>
yadyadhikaraṇayornyāyabhedaḥ, yadi vā nyāyaikyam |<BR>
sarvathā tejaskāmeṣṭiḥ karmāntaram |<BR>
kāmyeṣṭikāṇḍapaṭhiteṣu 'aindrāgnamekādaśakapālaṃ nirvapetprajākāmaḥ' ityādiṣvayameva nyāyo draṣṭavyaḥ || MJaiNyC_2,3.28-29 ||<BR>
<BR>
(trayodaśe - aveṣṭerannādyaphalakatvādhikaraṇe sūtram)<BR>
<BR>
<b>saṃnidhau tv avibhāgāt phalārthena punaḥ śrutiḥ  / Jaim_2,3.26 /</b><BR>
<BR>
____________________________________________________<BR>
START MJaiNy 2,3.30-32<BR>
<BR>
<BR>
trayodaśādhikaraṇamāracayati-<BR>
<BR>
yajotsame paurṇamāsyāṃ yāvajjīvaṃ tathaitayā /<BR>
annādyakāma ityādau karmabhedau'thavā guṇaḥ // MJaiNy_2,3.30 //<BR>
vidhyupādānayoraikyāddeśāderanutrvpattitaḥ /<BR>
āvaśyake karmavidhau tadbhedaḥ punaruktitaḥ // MJaiNy_2,3.31 //<BR>
deśādiyogasyāprāptervidhirna hyekatā tayoḥ /<BR>
puṃśabdayorvyāpṛtitvātpunaruktvā tvanūdyate // MJaiNy_2,3.32 //<BR>
<BR>
------------------<BR>
<BR>
darśapūrṇamāsaprakaraṇe deśakālanimittānyāmnāyante- 'same yajeta' paurṇamāsyāṃ yajeta' 'yāvajjīvaṃ darśapūrṇamāsābhyāṃ yajeta' iti |<BR>
aveṣṭiprakaraṇe phalamāmnātam-'etayānnādyakāmaṃ yājayaṃt' iti |<BR>
ādiśabdena saṃskāro gṛhītaḥ |<BR>
sa ca darśapūrṇamāsaprakaraṇe samāmnātaḥ-'śeṣaṃ sviṣṭakṛte samavadyati' iti |<BR>
tatra-deśakālanimittaphalasaṃskārā ananuṣṭheyatvādanupādeyāḥ |<BR>
ata eva na vidheyāḥ |<BR>
upādānavidhiśabdayoḥ paryāyatvāt |<BR>
tataḥ-karmavidhiḥ - ityavaśyamabhyupeyam |<BR>
tatra-prakaraṇino darśādeḥ pūrvavihitasyaivaibhirvākyaiḥ punarvidhāne 'samidho yajati' ityādivadabhyāsādeva karmabhedaḥ - iti prāpte, brūmaḥ- deśādīnāmavidheyatve 'pi vihitakarmaṇā saha teṣāṃ saṃbandho vidhīyatām |<BR>
sa ca karmavatpūrve na vihita ityaprāptatvādvidhimarhati |<BR>
yaduktama- upādānavidhiśabdau paryāyau - iti |<BR>
tadasat |<BR>
'apravṛttapravartanaṃ vidhānama, tacca puruṣaviṣayaḥ śabdavyāpāraḥ |<BR>
ananuṣṭhitasyānuṣṭhānamupādānama, tacca karmāviṣayaḥ puruṣavyāpāraḥ' iti mahānbhedaḥ |<BR>
yo 'pi-darśādīnāṃ punarvidhiḥ so 'pi deśādisaṃbandhaṃ vidhātuṃ karmānuvādaḥ - iti na karmabhedamāvahati |<BR>
samidho 'yajati' ityādau vidheyaguṇāntarābhāvenānuvādāṃsabhavātpunarvidhānaṃ bhedahotuḥ- iti vaiṣamyam || MJaiNyC_2,3.30-32 ||<BR>
<BR>
(caturdaśe,āgneyadvirukteḥ stutyarthatādhikaraṇe sūtrāṇi 27-29)<BR>
<BR>
<b>āgneyasūktahetutvād abhyāsena pratīyeta  / Jaim_2,3.27 /</b><BR>
<BR>
<b>avibhāgāt tu karmaṇāṃ dvirukter na vidhīyate  / Jaim_2,3.28 /</b><BR>
<BR>
<b>anyārthā vā punaḥ śrutiḥ  / Jaim_2,3.29 /</b><BR>
____________________________________________________<BR>
<BR>
START MJaiNy 2,3.33-34<BR>
<BR>
<BR>
caturdaśādhikaraṇamāracayati-<BR>
<BR>
darśapūrṇamāsaprokta āgneyaḥ kevalo 'pyasau /<BR>
darśe yaditi vākyābhyāṃ karmānyadvānuvādagīḥ // MJaiNy_2,3.33 //<BR>
abhyāsādanyakarmatvaṃ darśeṣṭau dviḥ prayujyatām /<BR>
ekatvapratyabhijñānādanūktyaindrāgnasaṃstutiḥ  // MJaiNy_2,3.34 //<BR>
<BR>
------------------<BR>
<BR>
yadāgneyo 'ṣṭākapālo 'māvasyāyāṃ paurṇamāsyāṃ cācyuto bhavati |<BR>
iti kāladvaye vihitam |<BR>
'yadāgneyo 'ṣṭākapālo 'māvāsyāyāṃ bhavati' ityekasminkāle punarvihitam |<BR>
tatra - aviśeṣapunaḥśrutilakṣaṇenābhyāsena prayājānāmiva bhedaḥ |<BR>
tathā satyāgneyayāgasya darśakāle dviḥprayogaḥ- iti cet |<BR>
na |<BR>
pratyabhijñānādāgneyasyaikatve satyekakālavākyasyānuvādakatvāt |<BR>
na cānuvādo vyarthaḥ |<BR>
vidheyaindrāgnastutyarthatvāt |<BR>
yadyapyāgneyo 'ṣṭākapālo 'māvāsyāyāṃ bhavati, tathāpi na kevalenāgninā sādhurbhavati |<BR>
indrasahito 'gniḥ samīcīnataraḥ |<BR>
tasmāt---<BR>
'aindrāgnaḥ kartavyaḥ' iti vidheyastutiḥ |<BR>
prayājavaiṣamyaṃ tūktamevānusaṃdheyam || MJaiNyC_2,3.33-34 ||<BR>
<BR>
iti śrīmādhavīye jaiminīyanyāyamālavistare dvitīyādhyāyasya tṛtīyaḥ pādaḥ<BR>
<BR>
<BR>
_________________________________________________________________________<BR>
<BR>
<BR>
<BR>
(atha dvitīyādhyāyasya caturthaḥ pādaḥ)<BR>
<BR>
(prathame yāvajjīvikāgnihotrādhikaraṇe sūtrāṇi 1 - 7)<BR>
<BR>
<b>yāvajjīviko 'bhyāsaḥ karmadharmaḥ prakaraṇāt  / Jaim_2,4.1 /</b><BR>
<BR>
<b>kartur vā śrutisaṃyogāt  / Jaim_2,4.2 /</b><BR>
<BR>
<b>liṅgadarśanāc ca karmadharme hi prakrameṇa niyamyeta tatrānarthakam anyat syāt  / Jaim_2,4.3 /</b><BR>
<BR>
<b>apavarge ca darśayati kālaś cet karmabhedaḥ syāt  / Jaim_2,4.4 /</b><BR>
<BR>
<b>anityatvāt tu naivaṃ syāt  / Jaim_2,4.5 /</b><BR>
<BR>
<b>virodhaś cāpi pūrvavat  / Jaim_2,4.6 /</b><BR>
<BR>
<b>kartus tu niyamāt kālaśāstraṃ nimittaṃ syāt  / Jaim_2,4.7 /</b><BR>
<BR>
____________________________________________________<BR>
<BR>
START MJaiNy 2,4.1-2<BR>
<BR>
<BR>
caturthapādasya prathamādhikaraṇamāracayati-<BR>
<BR>
yāvajjīvaṃ juhotīti dharmaḥ karmaṇi puṃsi vā /<BR>
kālatvātkarmadhārmo 'taḥ kāmya ekaḥ prayujyatām // MJaiNy_2,4.1 //<BR>
na kālo jīvanaṃ tena nimittapravibhāgataḥ /<BR>
kāmyaprayogo bhinnaḥ syādyāvajjīvaprayogataḥ // MJaiNy_2,4.2 //<BR>
<BR>
------------------<BR>
<BR>
bahvṛcabrāhmaṇe śrūyate- 'yāvajjīvamāgnihotraṃ juhoti' iti |<BR>
tatraṃ yāvajjīvaśabdo maraṇāvadhikālaparaḥ |<BR>
tatkālasaṃbandhaśca prakṛte kāmyāgnihotre pūrvamaprāptatvāt 'juhoti' ityanūdite karmaṇi vidhīyate |<BR>
tathā satyasya vākyasya nityaprayogavidhāyakatvābhāvena vākyāntaravihitaḥ kāmyaprayoga eka evāgnihotrasya paryavasyati |<BR>
sa ca kāmyaprayogo 'bhyasitavyaḥ |<BR>
sakṛdanuṣṭhānasya 'agnihotraṃ juhuyātsvargakāmaḥ' ityanenaiva siddhatvāt |<BR>
'yāvajjīvam' ityasya kālavidhervaiyarthyaprasaṅgāt |<BR>
tasmāt-ayaṃ kāmyakarmaṇo 'bhyāsasiddhaye kālarūpadharmavidhiḥ |<BR>
iti prāpte,- brūmaḥ- <BR>
yāvajjīvaśabdo na kālasya vācakaḥ, kiṃtu lakṣakaḥ |<BR>
vācyārthastukṛtsnajīvanam |<BR>
na ca-jīvanaṃ karmadharmatvena vidhātuṃ śakyam |<BR>
tasya puruṣadharmatvāt |<BR>
taṃ ca puruṣadharme nimittīkṛtyāgnihotraprayogo vidhīyate |<BR>
na ca - atra karmabhedaḥ |<BR>
taddhetūnāṃ śabdāntarādīnāmabhāvāt |<BR>
na ca-abhyāsastaddhetuḥ |<BR>
nimittaviśeṣasadbhāvenāviśeṣapunaḥśruterabhāvāt |<BR>
ataḥ prayogabhedaḥ paryavasyati |<BR>
jīvanasyātra nimittatvāt |<BR>
sati nimitte naimittikasya tyāgāyogānnityatvamarthasiddham |<BR>
na ca-jīvananimittanairantaryeṇa prayoganairantaryāpattiḥ |<BR>
sāyaṃprātaḥkālayorvihitatvāt |<BR>
tasmāt-jīvanasya purūṣadharmatvānnītyakāmyaprayogau bhinnau || MJaiNyC_2,4.1-2 ||<BR>
<BR>
<BR>
<BR>
(dvitīye sarvaśākhāpratyayaikakarmatādhikaraṇe sūtrāṇi 8 - 32)<BR>
<BR>
<b>nāmarūpadharmaviśeṣapunaruktinindāśāktisamāptivacanaprāyaścittānyārthadarśanāc chākhāntareṣu karmabhedaḥ syāt  / Jaim_2,4.8 /</b><BR>
<BR>
<b>ekaṃ vā saṃyogarūpacodanākhyāviśeṣāt  / Jaim_2,4.9 /</b><BR>
<BR>
<b>na nāmnā syād acodanābhidhānatvāt  / Jaim_2,4.10 /</b><BR>
<BR>
<b>sarveṣāṃ caikakarmyaṃ syāt  / Jaim_2,4.11 /</b><BR>
<BR>
<b>kṛtakaṃ cābhidhānam  / Jaim_2,4.12 /</b><BR>
<BR>
<b>ekatve 'pi param  / Jaim_2,4.13 /</b><BR>
<BR>
<b>vidyāyāṃ dharmaśāstram  / Jaim_2,4.14 /</b><BR>
<BR>
<b>agneyavatpunarvacanam  / Jaim_2,4.15 /</b><BR>
<BR>
<b>advirvacanaṃ vā śrutisaṃyogāviśeṣāt  / Jaim_2,4.16 /</b><BR>
<b>arthāsannidheś ca  / Jaim_2,4.17 /</b><BR>
<BR>
<b>na caikaṃ pratiśiṣyate  / Jaim_2,4.18 /</b><BR>
<BR>
<b>samāptivac ca saṃprekṣā  / Jaim_2,4.19 /</b><BR>
<BR>
<b>ekatve 'pi parāṇi nindāśaktisamāptivacanāni  / Jaim_2,4.20 /</b><BR>
<BR>
<b>prāyaścittaṃ nimittena  / Jaim_2,4.21 /</b><BR>
<BR>
<b>prakramād vā niyogena  / Jaim_2,4.22 /</b><BR>
<BR>
<b>samāptiḥ pūrvavattvādyathājñāte pratīyeta  / Jaim_2,4.23 /</b><BR>
<BR>
<b>liṅgamaviśiṣṭaṃ sarvaśeṣatvān na hi tatra karmacodanā tasmād dvādaśāhasyāhāravyapadeśaḥ syāt  / Jaim_2,4.24 /</b><BR>
<b>dravye cācoditatvād vidhīnām avyavasthā syān nirdeśād vyatiṣṭheta tasmān nityānuvādaḥ syāt  / Jaim_2,4.25 /</b><BR>
<BR>
<b>vihitapratiṣedhāt pakṣe 'tirekaḥ syāt  / Jaim_2,4.26 /</b><BR>
<BR>
<b>sārasvate vipratiṣedhādyadeti syāt  / Jaim_2,4.27 /</b><BR>
<BR>
<b>upahavye 'pratiprasavaḥ  / Jaim_2,4.28 /</b><BR>
<BR>
<b>guṇārthā vā punaḥ śrutiḥ  / Jaim_2,4.29 /</b><BR>
<BR>
<b>pratyayaṃ cāpi darśayati  / Jaim_2,4.30 /</b><BR>
<BR>
<b>api vā kramasaṃyogād vidhipṛthaktvam ekasyāṃ vyavatiṣṭheta  / Jaim_2,4.31 /</b><BR>
<BR>
<b>virodhinā tv asaṃyogād aikakarmye tatsaṃyogād vidhīnāṃ sarvakarmapratyayaḥ syāt  / Jaim_2,4.32 /</b><BR>
<BR>
____________________________________________________<BR>
<BR>
START MJaiNy 2,4.3-4<BR>
<BR>
<BR>
dvitīyādhikaraṇamāracayati -<BR>
<BR>
śākhābhedātkarmabhedo na vā, karmātra bhidyate /<BR>
dṛṣṭaṃ kāṭhakanāmādi bahu bhedasya kāraṇam // MJaiNy_2,4.3 //<BR>
granthadvārādinā hyete yujyante bhedahetavaḥ /<BR>
rūpādipratyabhijñānādabhinnaṃ karma gamyate // MJaiNy_2,4.4 //<BR>
<BR>
------------------<BR>
<BR>
kāṭhakakāṇvamādhyaṃdinataittirīyādiśākhāsu darśapūrṇamāsākhyaṃ karmā'nnātam |<BR>
tatra śākhābhedātkarma bhidyate |<BR>
kutaḥ |<BR>
bhedakāraṇānāṃ nāmabhedādīnāṃ bahūnāmupalambhāt |<BR>
kāṭhaka-kāṇvādiko nāmabhedaḥ |<BR>
kārīrīvākyānyadhīyānāḥ kecicchākhino bhūmau bhojanamācaranti, śākhāntaradhyāyino nā'caranti, iti dharmabhedaḥ |<BR>
ekasyāṃ śākhāyāmadhītāḥ 'iṣe tvā' ityādayo mantrāḥ, palāśaśākhācchedādayaḥ kriyāśca, śākhāntare 'pyadhīyanta iti punaruktiḥ |<BR>
evamaśaktyādayo bhedahetava udāhāryāḥ |<BR>
na hyalpāyuvā manuṣyeṇa sarvaśākhādhyayanapūrvakaṃ karmānuṣṭhānaṃ kartu śakyam |<BR>
tasmāt-śākhābhedena karmabhedaḥ |<BR>
iti prāpte-<BR>
brūmaḥ- rūpādyabhedādekaṃ karma |<BR>
āgneyāṣṭākapālādiyāgarūpaṃ ṣadevaikasyāṃ śākhāyām, tadevānyatrāpyupalabhyate |<BR>
'darśapūrṇamāsābhyāṃ yajeta' iti yāgarūpaḥ purūṣavyāpāraścaikavidhaḥ |<BR>
'darśapūrṇamāsau' iti karmanāmāpyekam |<BR>
'svargakāmaḥ' iti phalasaṃbadho 'pyekaḥ |<BR>
tasmāt- abhinnaṃ karma |<BR>
pūrvapakṣahetavastvanyathā saṃgacchante |<BR>
kāṭhakādikaṃ jyotirādivanna karmasāma, 'kāṭhakena yajeta' ityaśravaṇāt |<BR>
'kāṭhakavadhīte' iti prayogādgranthanomatyavagantavyam |<BR>
bhūbhojanādiradhyayanadharmaḥ |<BR>
punaruktiradhyetṛbhedānna duṣyati' |<BR>
alpāyuvāpi śākhāntarasthopasaṃhāranyāyena karmānuṣṭhātuṃ śakyate |<BR>
tasmāt- ananyathāsiddharūpapratyabhijñānācchākhābhede 'pi karma na bhidyate || MJaiNyC_2,4.3-4 ||<BR>
<BR>
iti śrīmādhavīye jaiminīyanyāyamālāvistare dvitīyādhyāyasya caturthaḥ pādaḥ<BR>
<BR>
dvitīyo 'dhyāyasya samāptaḥ<BR>
<BR>
<BR>
<BR>
</body></html>
