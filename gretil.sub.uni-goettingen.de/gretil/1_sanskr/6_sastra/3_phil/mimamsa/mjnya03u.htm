<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Madhava: Jaiminiyanyayamalavistara, 3</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>


Madhava: Jaiminiyanyayamalavistara,<BR>
a metrical exposition of Jaimini's Mimamsasutra,<BR>
with Madhava's prose commentary<BR>
Based on the ed. by Pandit Sivadatta: Jaiminiyanyayamala, Poona 1892.<BR>
(Anandasrama Sanskrit Series, 24)<BR>
<BR>
<BR>
ADHYAYA 3<BR>
<BR>
<BR>
Input by members of the Sansknet project<BR>
(formerly: www.sansknet.org)<BR>
<BR>
<BR>
This GRETIL version has been converted from a custom Devanagari encoding.<BR>
Therefore, word boundaries are usually not marked by blanks.<BR>
These and other irregularities cannot be standardized at present.<BR>
<BR>
<BR>
THE TEXT IS NOT PROOF-READ!<BR>
<BR>
<BR>
<BR>
STRUCTURE OF REFERENCES (added):<BR>
Jaim_n,n.n = Jaimini: Mimamsasutra_Adhyaya,Pada.Sutra<BR>
MJaiNy_n,n.n = Madhava: Jaiminiyanyayamalavistara_Adhyaya,Pada.Sutra<BR>
MJaiNyC_n,n.n = Madhava: JaiminiyanyayamalavistaraCommentary_Adhyaya.Pada.Sutra<BR>
<BR>

<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>



<BR>
atha tṛtīyādhyāyasya prathamaḥ pādaḥ /<BR>
<BR>
____________________________________________________<BR>
<BR>
START MJaiNy 3,1.1<BR>
<BR>
<BR>
dvitīye karmaṇāṃ bhede siddhebhinnakriyāsvayam /<BR>
bubhutsitaḥ śeṣaśeṣibhāvo 'to 'trābhidhīyate // MJaiNy_3,1.1 //<BR>
<BR>
------------------<BR>
<BR>
anena dvitīyatṛtīyayoradhyāyayoḥ paurvāparye nirūpitam || MJaiNyC_3,1.1 ||<BR>
<BR>
<BR>
(prathame pratijñādhikaraṇe sūtram -)<BR>
<BR>
<b>athātaḥ śeṣalakṣaṇam  / Jaim_3,1.1 /</b><BR>
<BR>
____________________________________________________<BR>
<BR>
START MJaiNy 3,1.2-3<BR>
<BR>
<BR>
tṛtīyādhyāyasya prathamapāde prathamādhikaraṇamāracayati--<BR>
<BR>
aśābdī śeṣatā śābdī vā na śābdyapratītitaḥ /<BR>
kriyākārakasaṃsargamātre vyutpattisaṃbhavāt // MJaiNy_3,1.2 //<BR>
guṇapradhānabhāvena saṃsarge 'ntarbhavatyasau /<BR>
vyutpattisaṃbhavāttatra śābdatā syātkriyādivat // MJaiNy_3,1.3 //<BR>
<BR>
------------------<BR>
<BR>
yadidamasmiṃstṛtīyādhyāye pratipādyaṃ śeṣatvam, na tacchābdam |<BR>
kutaḥ |<BR>
kenāpi śabdena śeṣatvasyāpratīyamānatvāt |<BR>
vyutpanno hi śabdaḥ pratyāyakaḥ |<BR>
vyutpatiśca na śeṣaśeṣibhāve kvaciddṛṣṭā |<BR>
loke sarvatra kriyākārakānvayasyaiva vyutpattiprayojakatvadarśanāt |<BR>
ataḥ śeṣatāyā aśabdatvānnāyamadhyāya ārambhaṇīya iti cet |<BR>
maivam |<BR>
anvaye śeṣaśeṣibhāvasyāntarbhāvāt |<BR>
na hi guṇapradhānabhāvamantareṇānvayaḥ saṃbhavati |<BR>
dvayorguṇayoḥ parasparākāṅkṣārahitatvenānvayayogyatvābhāvāt |<BR>
evaṃ dvayoḥ pradhānayorapi |<BR>
ato vyutpattisaṃbhavātkriyākārakatadanvayā yathā śābdāḥ, tathā tadanvayāntargataḥ śeṣaśeṣibhāvo 'pi śābdaḥ |<BR>
tasmādayamadhyāya ārambhaṇīyaḥ || MJaiNyC_3,1.2-3 ||<BR>
<BR>
( dvitīye śeṣalakṣaṇādhikaraṇe sūtram -)<BR>
<BR>
<b>śeṣaḥ parārthatvāt  / Jaim_3,1.2 /</b><BR>
<BR>
____________________________________________________<BR>
<BR>
START MJaiNy 3,1.4<BR>
<BR>
<BR>
dvitīyādhikaraṇamāracayati-<BR>
<BR>
svarūpahetū na sto 'tra sto vā naivānirūpaṇāt /<BR>
pārārthye śeṣatāhetū rūpaṃ tenopalakṣitam // MJaiNy_3,1.4 //<BR>
<BR>
------------------<BR>
<BR>
na tāvadatra śeṣatvasya svarūpaṃ nirūpayituṃ śakyate |<BR>
tathā hi-śeṣatvaṃ nāma kim-avinābhūtatvam, prayojyatvaṃ vā, vidhyantavihitatvaṃ vā |<BR>
nā'dyaḥ |<BR>
ṣaḍadyāgānāmavinābhūtānāṃ parasparaśeṣatvaprasaṅgāt |<BR>
na dvitīyaḥ |<BR>
'puroḍāśakapālena tuṣānupavapati' ityatra tuṣopavāpaṃ prati śeṣasyāpi kapālasya tatprayojyatvābhāvāt |<BR>
na tṛtīyaḥ |<BR>
bidhyādivihitasya palāśaśākhācchedasya satyapi śeṣatve vidhyantavihitatvābhāvāt |<BR>
tasmānnāsti śeṣatāyāḥ svarūpam |<BR>
nāpi heturasti |<BR>
'vimataḥ śeṣaḥ, evaṃtvāt, iti kasyaciddhetoranirūpaṇāt-iti prāpte,-<BR>
brūmaḥ- 'vimataḥ prayājādiḥ śeṣaḥ, parārthatvāt, bhṛtyādivat' iti hetuḥ sunirūpaḥ |<BR>
avinābhūtatvādīnāṃ lakṣaṇānāṃ duṣṭatve 'pi 'parārthaḥ śeṣaḥ' iti lakṣaṇasyāduṣṭatvāt |<BR>
tena lakṣita ākāraḥ svarūpam |<BR>
na ca pārārthyasyaiva hetutve lakṣaṇatve ca sāṃkaryam |<BR>
ākārabhedena tadbhedāt |<BR>
dṛṣṭānte gṛhītavyāptiṃ sahāyīkṛtya bodhaka ākāro hetuḥ |<BR>
<BR>
itakhyāvṛttyā bodhaka ākāro lakṣaṇam |<BR>
tasmāccheṣatāyā hetusvarūpe vidyete || MJaiNyC_3,1.4 ||<BR>
<BR>
(tṛtīye śeṣalakṣyādhikaraṇe sūtrāṇi 3-6)<BR>
<BR>
<b>dravyaguṇasaṃskāreṣu bādariḥ  / Jaim_3,1.3 /</b><BR>
<BR>
<b>karmāṇyapi jaiminiḥ phalārthatvāt  / Jaim_3,1.4 /</b><BR>
<BR>
<b>phalaṃ ca puruṣārthatvāt  / Jaim_3,1.5 /</b><BR>
<BR>
<b>puruṣaś ca karmārthatvāt  / Jaim_3,1.6 /</b><BR>
<BR>
____________________________________________________<BR>
<BR>
START MJaiNy 3,1.5-6<BR>
<BR>
<BR>
tṛtīyādhikaraṇamāracayati-<BR>
<BR>
kiṃ dravyaguṇasaṃskāramātraṃ śeṣo 'thavā phalam /<BR>
pumānkarma ca pakṣo dvāvādeyau matabhedataḥ // MJaiNy_3,1.5 //<BR>
śeṣatvamupakāritvaṃ dravyādāvāha bādariḥ /<BR>
pārārthye śeṣatā tacca sarveṣvastīti jaiminiḥ // MJaiNy_3,1.6 //<BR>
<BR>
sphyakapālādikaṃ dravyam, arūṇimādiko guṇaḥ, avaghātaprokṣaṇādikaḥ saṃskāraḥ |<BR>
eteṣu triṣveva śeṣatvam |<BR>
svargaḥ phalam, tatkāmī puruṣaḥ, darśapūrṇamāsau karma |<BR>
na hi phalādīnāṃ trayāṇāṃ śeṣatvamasti |<BR>
upakāritvasya śeṣatvalakṣaṇasya phalādiṣvabhāvāt - iti bādarermatam |<BR>
pārārthye lakṣaṇamabhipretya 'phalādayo 'pi śeṣāḥ' iti jaiminermatam |<BR>
tathā ca trīṇi sūtrāṇi paṭhyante- 'karmāṇyapi jaiminiḥ phalārthatvāt' 'phalaṃ ca puruṣārthatvāt' 'puruṣaśca karmārthatvāt' iti |<BR>
tatropakāritvamativyāptam |<BR>
pradhānabhūte 'pi svāmini garbhadāsopakāritvadarśanāt |<BR>
tasmājjaiminimatameva mukhyaḥ siddhāntaḥ || MJaiNyC_3,1.5-6 ||<BR>
<BR>
<BR>
(caturthe nirvapaṇādīnāṃ vyavasthitaviṣayatādhikaraṇe sūtrāṇi 7 - 10)<BR>
<BR>
<b>teṣām arthena saṃbandhaḥ  / Jaim_3,1.7 /</b><BR>
<BR>
<b>vihitas tu sarvadharmaḥ syāt saṃyogato 'viśeṣāt prakaraṇāviśeṣāc ca  / Jaim_3,1.8 /</b><BR>
<BR>
<b>arthalopād akarme syāt  / Jaim_3,1.9 /</b><BR>
<BR>
<b>phalaṃ tu saha ceṣṭayā śabdārtho 'bhāvād viprayoge syāt  / Jaim_3,1.10 /</b><BR>
<BR>
<BR>
caturthādhikaraṇamāracayati-<BR>
<BR>
____________________________________________________<BR>
<BR>
START MJaiNy 3,1.7-8<BR>
<BR>
<BR>
śrutā vrīhyājyasāṃnāyyadharmāḥ sāṃkaryagāminaḥ /<BR>
vyavasthitā vā sāṃkarye phalāpūrveṇa saṃgateḥ // MJaiNy_3,1.7 //<BR>
avāntarāpūrvasattvātsākṣāttenaiva saṃgatau /<BR>
śrutyā vyavasthāpitāste sā hi prakaraṇottamā // MJaiNy_3,1.8 //<BR>
<BR>
vrīhidharmā avaghātaprokṣaṇādayaḥ, ājyadharmā utpavanāvekṣaṇādayaḥ, sāṃnāyyadharmā dohanātañcanādayaḥ |<BR>
te sarve phalahetutayā darśapūrṇamāsāpūrveṇa saṃgacchante |<BR>
avāntarāpūrvasya kasyacidabhāvāt |<BR>
ekenaivāpūrveṇa phalasiddhāvapūrvāntarasya kalpakābhāvāt |<BR>
phalāpūrvaprayuktyā cānuṣṭhīyamānā dharmā yasminkasminnapi dravye 'nuṣṭhitāḥ phalāpūrve janayantyeva- iti sāṃkarye prāpte, -<BR>
brūmaḥ- āgneyādayaḥ ṣaḍyāgā bhinnakṣaṇavartino vinaśvarāḥ saṃbhūya phalāpūrve janayituṃ na śaknavanti |<BR>
tatastajjananasamarthānyāgneyādijanyāni ṣaḍavāntarāpūrvāṇi kalpyāni |<BR>
teṣu puroḍāśadravyakayāgajanyāpūrve vrīhidharmāṇāṃ prayojakaṃ, pratyāsannatvāt |<BR>
phalāpūrve tu tena vyavahitam |<BR>
evam-ājyadharmāṇāṃ sāṃnāyyadharmāṇāṃ ca tattaddravyakayāgajanyāvāntarāpūrveṇaiva sākṣātsaṃgatiḥ |<BR>
tathāsati tattadapūrvaprayuktāḥ saṃskārāstattadapūrvasādhanaprakṛtidravyeṣveva vyavatiṣṭhante |<BR>
nanu darśapūrṇamāsaprakaraṇamatra saṃskārāṇāṃ viniyojakam |<BR>
tacca sarvaprakṛtidravyasādhāraṇamiti tadavasthameva sāṃkaryam |<BR>
athocyeta-'tuṣavimokasya vrīhiṣveva saṃbhavātteṣvavāvavātaḥ, na tvājyasāṃnāyyayoḥ |<BR>
evaṃ vilāpanamājya eva |<BR>
dohanādikaṃ sāṃnāyya eva' - iti |<BR>
bāḍham |<BR>
dṛṣṭārthānāṃ dharmāṇāṃ vyavasthitatve 'pyadṛṣṭārthāḥ prokṣaṇādayaḥ saṃkīryerana-iti cet |<BR>
maivam |<BR>
'vrīhīnprokṣati' 'ājyamavekṣate' ityādidvitīyāśrutyā vyavasthāpitatvāt |<BR>
śrutiśca prakaraṇādbalīyasī |<BR>
tasmādvyavasthitā dharmāḥ || MJaiNyC_3,1.7-8 ||<BR>
<BR>
<BR>
(pañcame sphyādīnāṃ saṃyogānusāreṇa vyavasthitatvādhikaraṇe sūtram)<BR>
<BR>
<b>dravyaṃ cotpattisaṃyogāt tad artham eva codyeta  / Jaim_3,1.11 /</b><BR>
<BR>
____________________________________________________<BR>
<BR>
START MJaiNy 3,1.9-10<BR>
<BR>
<BR>
pañcamādhikaraṇamāracayati-<BR>
<BR>
dravyasya sphyakapālādeḥ sāṃkarye vā vyavasthitiḥ /<BR>
yajñāyudhatvaṃ sarveṣāṃ samaṃ tenātra saṃkaraḥ // MJaiNy_3,1.9 //<BR>
vākyasyoddhananādeḥ syādvaiyarthye saṃkare sati /<BR>
anuvādo hyāyudhoktirvyavasthā tena pūrvavat // MJaiNy_3,1.10 //<BR>
<BR>
------------------<BR>
darśapūrṇamāsayoḥ śrūyate - 'sphyaśca kapālāni cāgnihotrahavaṇī ca śūrpe ca kṛṣṇājinaṃ ca śamyā colkhalaṃ ca musalaṃ ca dṛṣaccoṣalā caitāni vai daśa yajñāyudhāni' iti |<BR>
sphyaśabdena khaḍgākāraṃ kāṣṭhamucyate |<BR>
tatra-vrīhyādidravyeṣvavaghātādisaṃskārāṇāṃ sāṃkarye nirākṛte 'pi sphyakapālādidravyāṇā muddhananapuroḍāśaśravaṇādyaṅgakriyāsu sāṃkarye nirākartumaśakyam |<BR>
yena kenāpi dravyeṇa yasyāṃ kasyāṃcitkriyāyāṃ kṛtāyāmapi śrūyamāṇasya yajñāyudhatvasyāvirodhāt |<BR>
nahyavyavasthāmātreṇa yajñasādhanatvamapaiti - iti prāpte, --<BR>
brūmaḥ- 'sphyenoddhanti' 'kapāleṣu śrapayati' 'agnihotrahavaṇyā havīṃṣi nirvapati' 'śūrpeṃṇa vivinakti' 'kṛṣṇājinamadhastādulūkhalasyāvastṛṇāti' 'śamyayā |<BR>
dṛṣadamupadadhāti' 'ulūkhalamusalābhyāmavahanti' 'dṛṣadupalābhyāṃ pinaṣṭi' ityeteṣāṃ viśeṣasaṃyogabodhakānāṃ vākyānāṃ vaiyarthye sāṃkaryapakṣe prasajyeta |<BR>
vyavasthāpakṣe 'pi saṃbandhasāmānyabodhakaṃ yajñāyudhavākyamanarthakam - iti cet |<BR>
na |<BR>
uddhananādivākyasiddhārthānuvādatvāt |<BR>
na ca vaiparītyenoddhananādivākyānāmevānuvādatvamiti vācyam |<BR>
bahuvaiyarthyasya jaghanyatvāt |<BR>
na cātyantaṃ yajñāyudhānuvādasya vaiyarthyam |<BR>
'yajñāyudhāni saṃbharanti' ityāsādanabidhānāyopayuktatvāt |<BR>
tasmāt - avaghātādisaṃskāra iva sphyakapālādidravyāṇi vyavasthitāni || MJaiNyC_3,1.9-10 ||<BR>
<BR>
<BR>
(ṣaṣṭhe, āruṇyādiguṇānāmasaṃkīrṇatādhikaraṇe sūtram -)<BR>
<BR>
<b>arthaikatve dravyaguṇayor aikakarmyān niyamaḥ syāt  / Jaim_3,1.12 /</b><BR>
<BR>
____________________________________________________<BR>
<BR>
START MJaiNy 3,1.11-12<BR>
<BR>
<BR>
ṣaṣṭhādhikaraṇamāracayati-<BR>
<BR>
krīṇātyaruṇayetyetatsaṃkīrṇe vā krayaikabhāk /<BR>
krameṇānanvayātkīrṇaḥ sarvadravyeṣu raktimā // MJaiNy_3,1.11 //<BR>
dravyadvārā kraye yogāttadbhāge cānvayaḥ punaḥ /<BR>
sākṣātkraye guṇasyārthāddravyaṃ saṃnihite tvasau // MJaiNy_3,1.12 //<BR>
<BR>
------------------<BR>
<BR>
jyotiṣṭome śrūyate - 'aruṇayā piṅgākṣyaikahāyanyā somaṃ krīṇāti' iti |<BR>
tatra - aruṇāśabdo 'ruṇimānaṃ guṇamācaṣṭe |<BR>
guṇiviṣayatayā prayujyamānasyāpi 'nāgṛhītaviśeṣaṇa viśiṣṭer buddhaḥ' iti nyāyena guṇabodhakatvāt |<BR>
anvayavyatirekābhyāṃ guṇamātre tadvyutpatteśca |<BR>
tasya cāruṇimaguṇasya tṛtīyāśrutyā somakrayasādhanatvaṃ pratīyate taccānupapannam |<BR>
amūrtasya guṇasya vāsohiṇyājivatkrayasādhanatvāsaṃbhavāt |<BR>
tatastṛtīyāśruterviniyojakatvābhāvena prakaraṇasyātra viniyojakatvaṃ vaktavyam |<BR>
prakaraṇaṃ ca grahacamasādyakhiladravyeṣvaruṇimānaṃ niveśayati |<BR>
na cānena nyāyena piṅgākṣyekahāyanīśabdārthayorapi sarvadravyagāmitvaṃ śaṅkanīyam |<BR>
tayoḥ śabdayordravyavācitvāt |<BR>
piṅgalavarṇe akṣiṇī yasyāḥ sā gauḥ piṅgākṣī |<BR>
evamekahāyanī |<BR>
yadyapyekagovācinau śabdau, tathāpi viśeṣaṇabhūtadharmabhedācchabdadvayam |<BR>
tacca yugapatpravṛttaṃ saddharmadvayaviśiṣṭaṃ godravyaṃ krayasādhanatvena vidadhāti |<BR>
na cetaraddravyamitaradravye niveśayituṃ śakyam |<BR>
aruṇimaguṇastu dravyeṣu viśeṣaṇatvenānvetuṃ yogyatvātteṣu niveśyate |<BR>
tatraiṣākṣarayojanā - 'aruṇayā' ityetatpṛthagvākyam |<BR>
tatra tṛtīyāśrutyā prākaraṇikāni sādhanadravyāṇi sarvāṇyanūdya prātipadikena guṇo vidhīyate-'yāni jyotiṣṭom sādhanadravyāṇi, tāni sarvāṇyaruṇāni kartavyāni' iti |<BR>
tasmāt - guṇaḥ saṃkīrṇaḥ- iti prāpte, -<BR>
brūmaḥ- yadyapyamūrte guṇaḥ, tathāpi hāyanavadakṣivacca godravyamavacchinatti |<BR>
tacca dravyaṃ sādhanamiti taddvārā guṇasya krayeṇānvayo bhavati |<BR>
evaṃ sati vākyabhedo na bhaviṣyati |<BR>
nanu vākyabhedābhāve 'pi lakṣaṇā durvārā |<BR>
guṇavācinaḥ śabdasya guṇidravyaparatvāṅgīkārāt |<BR>
maivam |<BR>
gusyaivātra tṛtīyāśrutyā sādhanatvamucyate |<BR>
tacca dravyadvāramantareṇa na saṃbhavatītyarthāpattyā dravyāvacchedakatvaṃ kalpyate |<BR>
tarhi grahacamasādidravyamapyavacchidyatām - iti cet |<BR>
na |<BR>
tasya dravyasya krayasādhanatvābhāvena tadavacchede guṇasya śrūyamāṇakrayasādhanatvāsiddheḥ |<BR>
tarhi - 'vāsasā krīṇāti' 'ajayā krīṇāti' iti vastrādīnāṃ krayasādhanatvāttadavacchedo 'stu - iti cet |<BR>
na |<BR>
teṣāṃ krayāntarasādhanatvāt |<BR>
na hi tatrāgnihotre payodadhyādivikalpavatkrayānuvādena vastrādidravyavikalpo vidhīyate |<BR>
anuvādyasya krayamātrasyāgnihotravadanyatrāvidhānāt |<BR>
tato vastrādidravyaviśiṣṭāḥ krayāntaravidhayaḥ |<BR>
nahi svavākyagatamekahāyanīdravyamupekṣya vastrādyavacchedo yuktaḥ |<BR>
tasmātkrayeṇa sākṣādanvitayordravyaguṇayoḥ paścādarthāpattyā parasparavacchedakatvenānvayaḥ |<BR>
tathā sati 'āruṇyaviśiṣṭaikahāyanyā krīṇāti' ityarthaḥ paryavasyati |<BR>
tasmāt - āruṇyaguṇaḥ krayahetumekahāyanīmeva bhajate || MJaiNyC_3,1.11-12 ||<BR>
<BR>
(saptame grahasaṃmārjanādhikaraṇe (grahaikatvanyāye) sūtrāṇi 13 - 15)<BR>
<BR>
<b>ekatvayuktam ekasya śrutisaṃyogāt  / Jaim_3,1.13 /</b><BR>
<BR>
<b>sarveṣāṃ vā lakṣaṇatvād aviśiṣṭaṃ hi lakṣaṇam  / Jaim_3,1.14 /</b><BR>
<BR>
<b>codite tu parārthatvād yathāśruti pratīyetā  / Jaim_3,1.15 /</b><BR>
<BR>
____________________________________________________<BR>
<BR>
START MJaiNy 3,1.13-14<BR>
<BR>
<BR>
saptamādhikaraṇamāracayati -<BR>
<BR>
saṃmārṣṭi grahamityeko grahaḥ śodhya utākhilaḥ /<BR>
eka uddeśyasaṃkhyāyā upādeyavadādarāt // MJaiNy_3,1.13 //<BR>
prādhānyāttadguṇāvṛtterekatvamanapekṣitam /<BR>
tadvidhau vākyabhedo 'to dravyoktyā sarvaśodhanam // MJaiNy_3,1.14 //<BR>
<BR>
------------------<BR>
<BR>
some śrūyate- 'daśāpavitreṇa grahaṃ saṃmārṣṭi' iti |<BR>
daśāpatritraṃ vāsaḥkhaṇḍaḥ |<BR>
tatra - yathā 'paśunā yajeta' ityaścopādeyapaśugatamekatvaṃ vivakṣitam, tadvadddeśyagrahagatamapyekatvaṃ vivakṣitavyam |<BR>
kiṃca grahaśabdasya jātivācitvena jāteḥ saṃskāyatve sati tadāśrayabhūte yasminkasminnapi dravye 'nuṣṭhitena saṃskāreṇa jātiḥ saṃskṛtā bhavati |<BR>
tasmāt - eka eva grahaḥ śodhanīyaḥ-iti prāpte, -<BR>
brūmaḥ- 'graham' iti dvitīyayā grahasyoddeśyatayā prayojanavattayā ca prādhānyaṃ gamyate |<BR>
grahaṃ prati guṇaḥ saṃmārgaḥ |<BR>
'pratipradhānaṃ ca guṇa āvartanīyaḥ' iti nyāyena yāvanto grahāḥ santi, te saṃmārjanīyāḥ |<BR>
evaṃ niścaye sati saṃmārjayitavyagraheyattāyā avubhutsitatvāduddeśyagatamekatvaṃ śrūyamāṇamapyavivakṣitam |<BR>
athocyeta - nedamuddeśyagatam, kiṃtu dvayaṃ vidheyam-iti |<BR>
tanna |<BR>
vākyabhedāpatteḥ |<BR>
'grahaṃ saṃsṛjyāt, taṃ caikam' ityevaṃ vidheyārthabhedādvākyabhedaḥ |<BR>
' paśunā yajeta' ityatra tu yāgaṃ prati guṇabhūtaḥ paśuḥ |<BR>
na hi 'pratiguṇaṃ pradhānasyā'vṛttiḥ' iti kaścinyāyo 'sti |<BR>
tata iyattāyā bubhutsitatvācchrūyamāṇamekatvaṃ vivakṣyata iti vaiṣamyam |<BR>
na ca jātiḥ saṃskāryā |<BR>
tasyā abhūrtatvāt |<BR>
tato jātidvārā dravyalakṣako guṇaśabdaḥ |<BR>
tatra cā'vṛttiruktā |<BR>
tasmāt- sarve grahāḥ saṃmārjanīyāḥ || MJaiNyC_3,1.13-14 ||<BR>
<BR>
<BR>
(aṣṭame camasādau saṃmārgādyaprayogādhikaraṇe sūtre 16 - 17)<BR>
<BR>
<b>saṃskārād vā guṇānām avyavasthā syāt  / Jaim_3,1.16 /</b><BR>
<BR>
<b>vyavasthā vārthasya śrutisaṃyogāt tasya śabdapramāṇatvāt  / Jaim_3,1.17 /</b><BR>
<BR>
____________________________________________________<BR>
<BR>
START MJaiNy 3,1.15-16<BR>
<BR>
<BR>
aṣṭamādhikaraṇamāracayati -<BR>
<BR>
camasādi ca saṃsṛjyānno vā tasyāsti mārjanam /<BR>
ekatvavadgrahatvasyāpyanādaraṇasaṃbhavāt // MJaiNy_3,1.15 //<BR>
abādho 'trā'dare heturvākyabhedastu naiva hi /<BR>
camasādau na saṃmārgaḥ śrutyā tadviṣayārpaṇāt // MJaiNy_3,1.16 //<BR>
<BR>
'graham' ityatra pratyayārthabhūtamekatvaṃ yathā na vivakṣitam, tathā prātidikārthasya grahatvasyāpyavivakṣā saṃbhāvyate |<BR>
tato grahaśabdasya somapātropalakṣakatvādgrahāṇāmiva camasānāmapi saṃmārgeṇa somāvasekanirharaṇaprayojanasaṃbhavācyamasādayo 'pi mārjanīyāḥ- iti prāpte, -<BR>
brūmaḥ- ekatvaṃ vākyabhedena duṣṭatvādavivakṣitam |<BR>
aduṣṭaṃ tu grahatvaṃ kuto na vivakṣyeta |<BR>
tataḥ satyapi prayojane pramāṇābhāvāccamasādau nāsti saṃmārgaḥ |<BR>
na ca vipayāpekṣayā tatkalpanam |<BR>
grahaśrutyaiva tadviṣayasamarpaṇāt |<BR>
tasmānnāsti saṃmārgaḥ || MJaiNyC_3,1.15-16 ||<BR>
<BR>
(navame saptadaśāratnitāyāḥ paśudharmatādhikaraṇe sūtram)<BR>
<BR>
<b>ānarthakyāttadaṅgeṣu  / Jaim_3,1.18 /</b><BR>
<BR>
____________________________________________________<BR>
<BR>
START MJaiNy 3,1.17-19<BR>
<BR>
<BR>
navamādhikaraṇamāracayati -<BR>
<BR>
bhavetsaptadaśāratnirvājapeyasya yūpakaḥ /<BR>
unmānaṃ dravyagaṃ vājapeyasyāṅgaṃ paśoruta // MJaiNy_3,1.17 //<BR>
ānantaryātprakaraṇātkarmāṅgaṃ ṣoḍaśinyadaḥ /<BR>
ūrdhvapātre khādire 'gne saṃyujyānveti karmaṇā // MJaiNy_3,1.18 //<BR>
yūpadvārā paśoraṅgaṃ paśudvārā ca karmaṇaḥ /<BR>
saumikatvādvājapeye yūpo nāsti paśuṃ vinā // MJaiNy_3,1.19 //<BR>
<BR>
------------------<BR>
<BR>
<BR>
vājapeyaprakaraṇe śrūyate - ' saptadaśāratnirvājapeyasya yūpo bhavati' iti |<BR>
tatra - yūpadravyagataṃ saptadaśāratniśabdoditaṃ yadūrdhvamānaṃ tadvājapeyakarmaṇo 'ṅgam |<BR>
saptadaśāratniśabdavājapeyaśabdayorānantaryāt |<BR>
prakaraṇaṃ caivamanugṛhyate |<BR>
yadi karmaṇaḥ sākṣādūrdhvamānaṃ na saṃbhavet, tarhi vājapeyagataṃ khādiramūrdhve yatṣoḍaśipātraṃ tasminnada unmānaṃ prathamaṃ saṃbadhya taddvārā karmaṇānveti - iti prāpte, -<BR>
brūmaḥ- 'saptadaśāratniryūpaḥ' iti sāmānādhikaraṇyādyūpena sākṣātsaṃbadhyate |<BR>
tasya yūpasya paśvaṅgatvādunmānaṃ yūpadvārā paśoraṅgaṃ bhavati |<BR>
tasyāpi paśorvājapeyāṅgatvātpaśudvārā karmaṇo 'ṅgam |<BR>
yadyapi vājapeyayūpaśabdayorānantaryamasti, tathāpi vājapeyasya somayāgatayā sākṣādyūpasaṃbandhābhāvā-<BR>
tpaśuvyavadhānamabhyupeyam |<BR>
'vājapeyasya' iti ṣaṣṭhyāḥ saṃbandhamātravācitvena vyavahitasaṃbandhamapyasāvabhidhatte |<BR>
'devadattasya naptā' iti prayogāt |<BR>
yattu-saptadaśāratnivājapeyaśabdayorānantaryam, pañca prakaraṇam' tadubhayamapyaviruddham |<BR>
paśvaṅgatve 'pyantato vājapeyāṅgatvāṅgīkārāt |<BR>
kiṃca- pūrvapakṣe yūpaśabdena ṣoḍāśipātraṃ lakṣaṇīyam |<BR>
siddhānte tu nāsau deṣaḥ || MJaiNyC_3,1.17-19 ||<BR>
<BR>
<BR>
(daśame, abhikramaṇādīnāṃ prayājamātrāṅgatādhikaraṇe sūtre 19 - 20)<BR>
<BR>
<b>kartṛguṇe tu karmāsamavāyād vākyabhedaḥ syāt  / Jaim_3,1.19 /</b><BR>
<b>sākāṅkṣaṃ tv ekavākyaṃ syād asamāptaṃ hi pūrveṇa  / Jaim_3,1.20 /</b><BR>
<BR>
____________________________________________________<BR>
<BR>
START MJaiNy 3,1.20-22<BR>
<BR>
<BR>
daśamādhikaraṇamāracayati -<BR>
<BR>
abhikrāmaṃ juhotīti yuktaṃ kartrākhilasya tat /<BR>
kiṃvā prayājamātrasya kṛtsnakartṛyutaṃ bhavet // MJaiNy_3,1.20 //<BR>
prayājābhikramaṇayoḥ kriyātvādubhayorapi /<BR>
mithaḥ saṃbandharāhityānmaivaṃ te 'pi samatvataḥ // MJaiNy_3,1.21 //<BR>
kartṛyogādadoṣaścotsamāneyaṃ samāhitiḥ /<BR>
tataḥ prayājasāṃnidhyāttatkartraivāsya saṃyutiḥ // MJaiNy_3,1.22 //<BR>
<BR>
------------------<BR>
<BR>
darśapūrṇamāsayoḥ prayājasamīpe śrūyate- 'abhikrāmaṃ juhoti' iti |<BR>
tatra homakāle yadetadāhavanīyamabhitaḥ saṃcaraṇaṃ, tatkṛtsnadarśapūrṇamāsakartrā saṃbadhyate, na tu prayājamātrakartrā |<BR>
kutaḥ |<BR>
abhikramaṇasya kriyārūpasya kārakatvābhāvena prayāñakriyayā saṃbandhāsaṃbhavāt - iti cet |<BR>
maivam |<BR>
kriyārūpatvādeva darśapūrṇamāsakriyayāpi saṃbandhāsaṃbhavāt |<BR>
athocyeta-abhikramaṇaṃ kartṛkārakeṇa sākṣātsaṃbadhyate, taddvārā kṛtsnadarśapūrṇamāsakarmaṇā saṃbadhyate- iti |<BR>
tadetatsamādhānaṃ prayājasaṃbandhe 'pi samānam |<BR>
ataḥ saṃnidhibalātprayājakartrā saṃbadhyate || MJaiNyC_3,1.20-22 ||<BR>
<BR>
____________________________________________________<BR>
<BR>
START MJaiNy 3,1.23-24<BR>
<BR>
<BR>
etadevādhikaraṇaṃ vārtikakāramatenā'carayati -<BR>
<BR>
yadvā balitvaṃ sāṃnidhyādasti prakaraṇe tataḥ /<BR>
darśādiprakriyādhīte kramaṇe syāttadaṅgatā // MJaiNy_3,1.23 //<BR>
avāntaraprakaraṇaṃ samidho yajatītyataḥ /<BR>
tanmadhyapāṃṭhāttasyāṅgaṃ taddvārā darśaśeṣatā // MJaiNy_3,1.24 //<BR>
<BR>
------------------<BR>
<BR>
asminnapi mate tāveva viṣayasaṃśayau |<BR>
pūrvottarapakṣahetumātramanyat |<BR>
prayājasaṃnidhito 'pi darśapūrṇamāsaprakaraṇasya prabalatvātprākaraṇikeṣu kṛtsneṣvapyabhikramaṇaṃ niviśate - iti pūrvaḥpakṣaḥ |<BR>
"samidho yajati"ityāraṃbhyā'mnātamavāntaraprayājaprakaraṇam |<BR>
tanmadhye 'bhikramaṇamāmnātam |<BR>
tasya cābhikramaṇavidherubhayataḥ prayājaviṣayairvākyaiḥ saṃdṛṣṭatvādabhikramaṇaṃ prayājamātre niviśate - iti rāddhāntaḥ |<BR>
asminnapi pakṣe mahāprakaraṇaṃ na virudhyate |<BR>
prayājadvārā darśapūrṇamāsayorniveśāt || MJaiNyC_3,1.23-24 ||<BR>
<BR>
<BR>
(ekādaśe, upavītasya prākaraṇikāṅgatādhikaraṇe sūtram)<BR>
<BR>
<b>saṃdigdhe tu vyavāyād vākyabhedaḥ syāt  / Jaim_3,1.21 /</b><BR>
<BR>
____________________________________________________<BR>
<BR>
START MJaiNy 3,1.25-26<BR>
<BR>
<BR>
ekādaśādhikaraṇamāracayati-<BR>
<BR>
upavyayata ityasya sāmidhenyaṅgatāthavā /<BR>
darśāṅgatā prakriyaiṣāvāntarāto 'stvihāgrimaḥ // MJaiNy_3,1.25 //<BR>
liṅgādagneraṅgabhūtairnivitsaṃjñakamantrakaiḥ /<BR>
vicchede sati darśāṅgaṃ mahāprakaraṇoktitaḥ // MJaiNy_3,1.26 //<BR>
<BR>
------------------<BR>
<BR>
darśapūrṇamāsaprakaraṇe 'viśvarūpo vai tvāṣṭraḥ"- ityasminprapāṭhake saptamāṣṭamayoranuvākayoḥ- sāmidhenībrāhmaṇamāmnātam |<BR>
navame - nivitsaṃjñakānām"agne mahāṃ asi brāhmaṇabhārata' - ityādīnāṃ mantrāṇāṃ brāhmaṇam |<BR>
daśame - kāmyāḥ sāmidhenīpakṣāḥ |<BR>
ekādaśe tu - upavītamevaṃ vihitam - 'nivītaṃ manuṣyāṇām, prācīnāvītaṃ pitṝṇām, upavītaṃ devānām, upavyayate devalakṣmameva tatkurute"iti |<BR>
tatra - pūrvanyāyena sāmidhenīprakaraṇasyāvāntarasyāṅgīkārātsāmidhenyaṅgamupavītam - iti cet |<BR>
na |<BR>
nividbrāhmaṇena sāmidhenīprakaraṇasya viccheditatvāt |<BR>
na ca - nividāmapi sāmidhenyaṅgatayā tatprakaraṇapāṭhādavicchedakatvam - iti vācyam |<BR>
liṅgena nividāmagnyaṅgatvāvagamāt |<BR>
āhutyadhikaraṇabhūtamagniṃ saṃbodhya"mahānasi"-ityādibhirnividvākyairagnerutsāhajananāya tadguṇā āvedyante |<BR>
ata eva nirvacanamevaṃ śrūyate -"nividbharnyavedayet, tannividāṃ nivittvam"iti |<BR>
nanu - 'samyagidhyate 'gniryābhiṛgbhistāḥ sāmidhenyaḥ' iti vyutpattyā tā apyatra jvalanadvāreṇāgnyarthā eva - iti cet |<BR>
santu nāma |<BR>
naitāvatā parasparamaṅgāṅgibhāvaḥ |<BR>
nanu vicchidyatāṃ sāmidhenīprakaraṇam, nivitprakaraṇenopavītasya nibidaṅgatvaṃ syāt - iti cet |<BR>
na |<BR>
pūrvottarānuvākayornividāmaśravaṇena prakaraṇābhāvāt |<BR>
saṃnidhinā tadaṅgatvam - iti cet |<BR>
na |<BR>
kāmyasāmidhenībhirvyavadhānāt |<BR>
na ca kāmyasāmidhenyaṅgatā śaṅkanīyā |<BR>
saṃnidhitaḥ prakaraṇasya prabalatvāt |<BR>
tasmāt - iha prayājanyāyābhāvānmahāprakaraṇena darśapūrṇamāsāṅgamupavītam || MJaiNyC_3,1.25-26 ||<BR>
<BR>
<BR>
(dvādaśe guṇānāṃ mitho 'saṃbandhādhikaraṇe sūtram) /<BR>
<BR>
<b>guṇānāṃ ca parārthattvād asambandhaḥ samatvāt syāt  / Jaim_3,1.22 /</b><BR>
<BR>
____________________________________________________<BR>
<BR>
START MJaiNy 3,1.27-28<BR>
<BR>
<BR>
dvādaśādhikaraṇamāracayati -<BR>
<BR>
vaikaṅkatādikaṃ pātraṃ pavamānahaviḥṣvatha /<BR>
yajñe 'khile prakaraṇādādhāne 'nvitamatra tat // MJaiNy_3,1.27 //<BR>
anarthakaṃ tadaṅgeṣu haviḥṣvevāvatiṣṭhate /<BR>
nā'dhānahaviṣāṃ sāmyādvākyādyajñe 'khile bhavet // MJaiNy_3,1.28 //<BR>
<BR>
------------------<BR>
<BR>
ādhānaprakaraṇe dārupātraṃ homārthe yajñārthe ca śrūyate -"tasmādvāraṇo yajñāvacaraḥ syānnatvetena juhuyāt, vaikaṅkato yajñāvacaraḥ syājjuhuyādevaitena"iti |<BR>
yajñāvacaro yajñapracārahetuḥ |<BR>
tatra - vāraṇavaikaṅkatādipātraṃ prakaraṇabalādādhāne prathamamanveti |<BR>
etena pātreṇā'dhāne prayojanābhāvādādhānāṅgeṣu pavamānahaviḥṣveva tatpātraṃ niviśate |<BR>
asti hi pavamānahaviṣāmādhānāṅgatvam |<BR>
tatprakaraṇe pāṭhāt |<BR>
'kṛttikāsvagnimādadhīta' ityasminprakaraṇe 'prajāpatirvācaḥ satyamapaśyat' ityasminnanuvāke 'trīṇi havīṃṣi nirvapati' ityādinā tāni vihitāni |<BR>
tato yathā saptadaśāratnitvaṃ vājapeye sākṣādasaṃbhavattadaṅgapaśoraṅge niviśate, tadvadidamapi -- iti prāpate, brūmaḥ- agnimuddiśyā'dhānaṃ yathā vihitaṃ, tathā pavamānahavīṃṣyapi |<BR>
'yadāhavanīye juhvati tena so 'svābhīṣṭaḥ prītaḥ' ityāhavanīyoddeśena pavamānahavirhomavidhānāt |<BR>
tasmādagnisaṃskāratvena samāmnātānāprādhānahaviṣāṃ nāsti parasparamaṅgāṅgibhāvaḥ |<BR>
tathā sati prakaraṇasya pātraṃ prati viniyojakatvābhāvāt |<BR>
'vaikaṅkato yajñāvacaraḥ' iti vākyena darśapūrṇamāsādisarvayajñeṣu tadviniyujyate || MJaiNyC_3,1.27-28 || <BR>
<BR>
<BR>
(trayodaśe vārtraghnyadhikaraṇe sūtram -)<BR>
<BR>
<b>mithaś cānarthasaṃbandhāt  / Jaim_3,1.23 /</b><BR>
<BR>
____________________________________________________<BR>
<BR>
START MJaiNy 3,1.29-31<BR>
<BR>
<BR>
trayodaśādhikaraṇamāracayati --<BR>
<BR>
vārtraghnyau pūrṇamāse sto vṛdhanvatyau tu darśage /<BR>
iti pradhānaśeṣatvamuktaṃ kiṃvā vyavasthitiḥ // MJaiNy_3,1.29 //<BR>
krameṇa prāpitā mantrāścatvāro 'pyājyabhāgayoḥ /<BR>
kramādvākyaṃ balīyo 'ta eṣāṃ darśādiśeṣatā // MJaiNy_3,1.30 //<BR>
na mukhye soma eko 'sti nā'dhāratvādikālayoḥ /<BR>
darśāderavyavasthityāprāptau vākyādvyavasthitiḥ // MJaiNy_3,1.31 //<BR>
<BR>
------------------<BR>
<BR>
darśapūrṇamāsaprakaraṇe śrūyate - 'vārtraghnī' pūrṇamāse 'nūcyete, vṛdhanvatī amāvāyāyām' iti |<BR>
tatra - idaṃ vārtraghnīyugalaṃ vṛdhanvatīyugalaṃ ca hautrakāṇḍa ājyabhāgayoḥ krame 'agnirvṛtrāṇi jaṅghanam -' ityanuvākenā'mnātam |<BR>
udāhṛtena tu brāhmaṇavākyena darśapūrṇamāsayāgayostadvidhiravagamyate |<BR>
tatra vākyasya prabalatvādeṣāṃ mantrāṇāṃ darśapūrṇamāsayāgāṅgatvam, na tvājyabhāgāṅgatvam - iti prāpte, -<BR>
brūmaḥ- 'agnirvṛtrāṇi jaṅganat' ityāgneyī prathamā vārtraghnī, 'tvaṃ somāsi satpatiḥ' iti saumyā dvitīyā vārtraghnī |<BR>
'agniḥ pratnena janmanā' - ityāgneyī prathamā bṛdhanvatī, 'soma gīrbhiṣṭvā vayam' iti saumyā dvitīyā vṛdhanvatī |<BR>
tatra mukhyayordarśapūrṇamāsayāgayorāgneyapuroḍāśasadbhāvādāgneyīdvayasya vikalpena puronuvākyātvaṃ kathaṃcidbhavatu |<BR>
saumyayostu tanna saṃbhavati |<BR>
somadevatāyā abhāvāt |<BR>
nahyagnīṣomīye 'pi kevalaḥ somo vidyate |<BR>
kiṃca 'pūrṇamāse, amāvāsyāyām' iti saptamībhyāmādhāratvaṃ gamyate |<BR>
tacca yāgavācitve yāgasya mukhyatvānna saṃbhavati |<BR>
kālasya tūpasarjanatvāttadvācitvaṃ yuktam |<BR>
kiṃca - prayājamantrānuvādakasyānantaramevāyamanuvākaḥ paṭhitaḥ |<BR>
sa cā'jyabhāgayoraṅgayoḥ kramaḥ |<BR>
na tu mukhyayodarśa pūrṇamāsayoḥ |<BR>
tasmānna mantracatuṣṭayasya mukhyayāgāṅgatvama, kiṃ tvājyabhāgāṅgatvam |<BR>
nanu - etatkrameṇaiva labdham |<BR>
tatrāpi 'āgneye prathamājyabhāge mantro 'pyāgneyaḥ |<BR>
saumye dvitīye saumyaḥ' ityeṣā vyavasthā liṅgenaiva labhyate |<BR>
bāḍham |<BR>
tathāpi 'vārtraghnīyugalaṃ paurṇamāsīkāle, vṛdhanvatīyugalamamāvāsyāyām' ityeṣā vyavasthā pūrvanaprāptā brāhmaṇavākyenābhidhīyate - iti na vaiyarthyam || MJaiNyC_3,1.29-31 ||<BR>
<BR>
<BR>
(caturdaśe hastāvanejanādīnāṃ kṛtsnaprākaraṇikāṅgatādhikaraṇe sūtre 24 - 25 ) <BR>
<BR>
<b>ānantaryam acodanā  / Jaim_3,1.24  /</b><BR>
<BR>
<b>vākyānāṃ ca samāptatvāt  / Jaim_3,1.25 /</b><BR>
<BR>
____________________________________________________<BR>
<BR>
START MJaiNy 3,1.32-33<BR>
<BR>
<BR>
caturgaśādhikaraṇamāracayati -<BR>
<BR>
hastau dvāvavanenikte stṛṇātyulaparājikām /<BR>
darbhāstaraṇa evāṅgaṃ hastarśuddharutākhile // MJaiNy_3,1.32 //<BR>
tanmātrāṅgatvamatra syādānantaryātmakātkramāt /<BR>
liṅgaprakaraṇābhyāṃ tu sarvānuṣṭhānaśeṣatā // MJaiNy_3,1.33 //<BR>
<BR>
------------------<BR>
darśapūrṇamāsaprakaraṇe śrūyate - 'hastāvavanenikte, ' 'ulaparājiṃ stṛṇāti' iti |<BR>
vedyāmāstarituṃ saṃpāditastṛṇastamba ulaparājiḥ |<BR>
tatra - hastarśuddhadarbhāstaraṇavākyayornairantaryeṇa paṭhitatvātkramapramāṇena hastarśuddharāstaraṇamātrasyāṅgam - iti cet |<BR>
maivam |<BR>
avanejanaṃ hastasaṃskāraḥ |<BR>
'saṃskṛtau ca hastau sarvānuṣṭhānayogyau' ityetādṛśaṃ sāmarthyo liṅgam |<BR>
prakaraṇaṃ ca darśapūrṇamāsayoḥ sphuṭam |<BR>
ataḥ prabalābhyāṃ liṅgaprakaraṇābhyāṃ kramabādhātsarvaśeṣo hastarśuddhaḥ |<BR>
ayaṃ nyāyo vāgyame 'pi draṣṭavyaḥ |<BR>
sa ca vāgyamo jyotiṣṭomaprakaraṇe śrutaḥ- 'muṣṭī karoti' 'vācaṃ yacchati' iti |<BR>
tadanantaramevedaṃ śrutam - 'dīkṣitamāvedayati' iti |<BR>
āvedanaprakāraścaivaṃ śrutaḥ- 'adīkṣiṣṭāyaṃ brāhmaṇa iti trirupāṃśvāha devebhya evainaṃ prāha, triruccairubhayebhya evainaṃ devamanuṣyebhyaḥ prāha' iti |<BR>
atra muṣṭīkaraṇavāṅniyamābhyāṃ hastajihvāgatacāpale nivārite sati manasa ekāgrasya sarvakarmastu yogyatvaṃ liṅgam |<BR>
tena kramo bādhyate || MJaiNyC_3,1.32-33 ||<BR>
<BR>
<BR>
(pañcadaśe caturdhākaraṇādīnāmāgneyamātrāṅgatādhikaraṇe sūtre 26-27) /<BR>
<BR>
<b>śeṣas tu guṇasaṃyuktaḥ sādhāraṇaḥ pratīyeta mithas teṣām asaṃbandhāt  / Jaim_3,1.26 /</b><BR>
<BR>
<b>vyavasthā vārthasaṃyogāl liṅgasyārthena saṃbandhāl lakṣaṇārthā guṇaśrutiḥ  / Jaim_3,1.27 /</b><BR>
<BR>
____________________________________________________<BR>
<BR>
START MJaiNy 3,1.34-36<BR>
<BR>
<BR>
pañcadaśādhikaraṇamāracayati -<BR>
<BR>
caturdhā kārya āgneyaḥ puroḍāśa itīritam /<BR>
caturdhākaraṇaṃ sarvaśeṣo vā'gneyamātragam // MJaiNy_3,1.34 //<BR>
upalakṣaṇatā'gneye yuktātaḥ sarvaśeṣatā /<BR>
agnīṣomīya aindrāgne yato 'stvāgneyatā tataḥ // MJaiNy_3,1.35 //<BR>
nā'gneyatvaṃ tayormukhyaṃ kevalāgnyanupāśrayāt /<BR>
tenaikasminpuroḍāśe caturdhākaraṇasthitiḥ // MJaiNy_3,1.36 //<BR>
<BR>
------------------<BR>
<BR>
darśapūrṇamāsayoḥ śrūyate - 'āgneyaṃ caturdhā karoti' iti |<BR>
tatra -āgneyavadaindrāgnāgnīṣomīyayorapi puroḍāśayoragnisaṃbandhādāgneyaśabdena puroḍāśatrayayupalakṣyate |<BR>
tatastrayāṇāṃ śeṣaḥ- iti cet |<BR>
maivam |<BR>
nahi 'āgneyaḥ' ityayarṃ taddhataḥ saṃbandhamātre vihitaḥ, kiṃtu ddevatāsaṃbandhe |<BR>
āgniśca kevalo dvidaivatyayoḥ puroḍāśayorna devatā |<BR>
tato ddevataikadeśena kṛtsnadevatopalakṣaṇatvādāgneyatvaṃ tayorna mukhyamiti mukhya evā'gneye caturdhākaraṇaṃ vyavatiṣṭhate || MJaiNyC_3,1.34-36 ||<BR>
<BR>
<BR>
iti śrīmādhavīye jaiminīyanyāyamālāvistare tṛtīyādhyāyasya prathamaḥ pādaḥ<BR>
<BR>
<BR>
<BR>
_________________________________________________________________________<BR>
<BR>
<BR>
<BR>
<BR>
atha tṛtīyādhyāyasya dvitīyaḥ pādaḥ /<BR>
<BR>
<b>arthābhidhānasāmarthyān mantreṣu śeṣabhāvaḥ syāt tasmād utpattisambandho 'rthena nityasaṃyogāt  / Jaim_3,2.1  /</b><BR>
<BR>
<b>saṃskārakatvād acoditena syāt  / Jaim_3,2.2 /</b><BR>
<BR>
____________________________________________________<BR>
<BR>
START MJaiNy 3,2.1-2<BR>
<BR>
<BR>
dvitīyapāde prathamādhikaraṇamāracayati -<BR>
<BR>
devopasadanaṃ barhirdāmigīrmukhyagauṇayoḥ /<BR>
talliṅgamarthayormantraṃ niyuṅkte mukhya eva vā // MJaiNy_3,2.1 //<BR>
śabdārthatvāddvayostatra yujyate viniyojanam /<BR>
prathamāvagatatvena mukhye tadviniyamyate // MJaiNy_3,2.2 //<BR>
<BR>
------------------<BR>
<BR>
"barhirdevasadanaṃ dāmi' iti lavanaprakāśako mantra āmnātaḥ |<BR>
tatra - lavanaprakāśanasāmarthyalakṣaṇena liṅgenāyaṃ mantro lavanakriyāyāṃ viniyujyate |<BR>
lavitavyaṃ ca barhirdvividham - mukhyaṃ gauṇaṃ ca |<BR>
mukhyaṃ - kuśakāśādidaśavidhadarbharūpam |<BR>
gauṇaṃ tu -tatsadṛśaṃ tṛṇāntaram |<BR>
tasminbarhiḥśabdasya māṇavake 'gniśabdavadguṇayogena pravṛttatvāt |<BR>
tathā sati mukhyavadgauṇasyāpi śabdārthatvena darbhasya tṛṇāntarasya ca lavane mantraviniyogaḥ- iti - prāpte -<BR>
brūmaḥ- mukhyasya śīghrapratītatvena mukhye mantraṃ viniyujya caritārtha liṅgaṃ vilambapratītatayā gauṇapratīkṣāṃ na karoti |<BR>
tasmāt - mukhyasyaiva lavane mantro niyamyate || MJaiNyC_3,2.1-2 ||<BR>
<BR>
(dvitīye (aindrīnyāye) aindryā gārhapatye viniyogādhikaraṇe sūtre 3-4) /<BR>
<BR>
<b>vacanāt tv ayathārtham aindrī syāt  / Jaim_3,2.3 /</b><BR>
<BR>
<b>guṇād vāpy abhidhānaṃ syāt sambandhasyāśāstrahetutvāt  / Jaim_3,2.4 /</b><BR>
<BR>
<BR>
dvatīyādhikaraṇamāracayati -<BR>
<BR>
____________________________________________________<BR>
<BR>
START MJaiNy 3,2.3-4<BR>
<BR>
<BR>
aindryā niveśanetyagniṃ gārhapatyaṃ bhajediti /<BR>
prakāśye mukhya indre vā gauṇe mukhye 'stu pūrvavat // MJaiNy_3,2.3 //<BR>
ekasya gauṇatādhnauvye mantrasyaivānuvādataḥ /<BR>
gauṇatāto 'gnyupasthāne mantraḥ śrutyā niyujyate // MJaiNy_3,2.4 //<BR>
<BR>
<BR>
------------------<BR>
<BR>
agnicayane - 'niveśanaḥ saṃgamanaḥ'- ityādikā kācidaindrī samāmnātā |<BR>
tasyā uttarārdhe 'indro na tasthau' iti paṭhyamānatvāt |<BR>
tanmantraviṣayaṃ brāhmaṇaṃ caivamāmnāyate - 'niveśanaḥ saṃgamano vasūnāmityaindyā gārhapatyamupatiṣṭhate' iti |<BR>
etena brāhmaṇena gārhapatyopasthāne viniyujyamāno mantror'the prakāśayanmukhyamindraṃ prakāśayati |<BR>
mukhyaścendraḥ svargādhipatiḥ sahastrākṣaḥ |<BR>
tatrendraśabdasya rūḍhatvāt |<BR>
gauṇastvindro gārhapatyaḥ |<BR>
tasyaiśvarye guṇayogana yajñasādhanatvena vā mukhyendrasadṛśatvāt |<BR>
tatra pūrvānyāyena śīghrapratītyā mukhyendra mantreṇa prakāśite sati mantrabrāhmaṇayorvisaṃvādaṃ vārayituṃ gārhapatyaśabdena mukhyendro gārhapatyasamīpadeśo vā lakṣaṇīyaḥ- iti prāpte, brūmaḥ- indragāharpatyaśabdayoranyatasya gauṇatve 'vaśyaṃbhāvini sati brāhmaṇavākyasya vidhāyakatvādaprāptārthatvena vidhau lakṣaṇāyā anyāyyatvātprāptārthatvenānuvādako mantra evendraśabdena vahniṃ lakṣayiṣyati |<BR>
tato gārhapatyaprakāśane samarthameva mantram 'aindryā' iti tṛtīyāśrutirgārhapatyopasthāne viniyuṅkte || MJaiNyC_3,2.3-4 ||<BR>
<BR>
<BR>
(tṛtīye, āhvānaviniyogādhikaraṇe sūtrāṇi 4-9) /<BR>
<BR>
<b>tathāhavānam apīti cet  / Jaim_3,2.5 /</b><BR>
<BR>
<b>nakālavidhiś coditatvāt  / Jaim_3,2.6 /</b><BR>
<BR>
<b>guṇābhāvāt  / Jaim_3,2.7 /</b><BR>
<BR>
<b>liṅgāc ca  / Jaim_3,2.8 /</b><BR>
<BR>
<b>vidhikopaś copadeśe syāt  / Jaim_3,2.9 /</b><BR>
<BR>
____________________________________________________<BR>
<BR>
START MJaiNy 3,2.5-8<BR>
<BR>
<BR>
tṛtīyādhikaraṇamāracayati -<BR>
<BR>
haviṣkṛdehītyāmantrya triravaghnansamāhvayet /<BR>
viniyogo 'vaghāte syādāhvāne vāvaghātake // MJaiNy_3,2.5 //<BR>
aindrīvanmāntramāhvānaṃ gauṇaṃ hantirvṛthānyathā /<BR>
pāṭhena prāpitaṃ tritvaṃ hvayaterupacāragīḥ // MJaiNy_3,2.6 //<BR>
trirabhyāso vidhātavyo nityaprāpterabhāvataḥ /<BR>
hantinā lakṣyate kālaḥ prāpto 'sau hvayatistathā // MJaiNy_3,2.7 //<BR>
viniyoge vākyabhedo liṅgādāhvānaśeṣatā /<BR>
naindrīnyāyaḥ śrutyabhāvādbarhirnyāyena mukhyagaḥ // MJaiNy_3,2.8 //<BR>
<BR>
------------------<BR>
<BR>
darśapūrṇamāsayoḥ śrūyate - 'haviṣkṛdehīti triravaghnannāhvayati' iti |<BR>
devānāmarthe yā haviḥ saṃpādayati sā haviṣkṛt |<BR>
tāmenāṃ saṃbodhyādhvaryuḥ 'ehi' iti brūte |<BR>
tathā cāyaṃ mantro brāhmaṇena vyākhyāyate - 'haviṣkṛdehītyāha yā eva devānāṃ haviṣkṛtastānāhvayati ' iti |<BR>
tamimaṃ mantramuccāryādhvaryustrivāramavaghātaṃ kurvannāhvayatītyarthaḥ |<BR>
anena vākyena mantro 'vaghāte viniyujyate |<BR>
nanu -āhvāne samarthaḥ, na tvavaghāte - iti cet |<BR>
na |<BR>
tasyāvaghātalakṣakatvāt |<BR>
yathā pūrvodāṣṭtāyā maicyāmucīndvaśabdo gauṇaḥ, tadvat 'ehi' iti padaṃ mantragatatvenāvaghāte gauṇaṃ bhavivyati |<BR>
anyathā mantrabrāhmaṇayorāhvānaparatvācchrūyamāṇam 'avaghnan' iti padamanarthakaṃ syāt |<BR>
prāptamavaghātamuddiśya mantrasya tritvasya ca vidhau vākyabhedaḥ- iti cet |<BR>
na |<BR>
tritvasya prāptatvenānuvādakatvāt |<BR>
kasyāṃcicchākhāyāmayaṃ mantro mantrakāṇḍe trivāramabhyasyā'mnātaḥ |<BR>
āhvayatipadaṃ tu 'ehi' itivadavaghātaparatayopacaraṇīyam-iti prāpte -<BR>
brūmaḥ- trirabhyāsasya nityavatprāptiḥ pāṭhamātreṇa na sidhyati |<BR>
kasyāṃcicchālāyāṃ dviḥpāṭhāt |<BR>
kasyāṃcitsakṛtpāṭhāt |<BR>
ato 'sau nityavadvidhīyate |<BR>
na ca 'avatran' ityasya vaiyarthyam |<BR>
tasya kālalakṣakatvāt |<BR>
kālasyāpi vidhau vākyabhedaḥ- iti cet |<BR>
na |<BR>
prāptatvāt |<BR>
na hyavaghāte sahāyahvānamanyasminkāle bhavati |<BR>
tator'thaprāptaḥ kālaḥ |<BR>
āhvānamapi mantrasāmarthyādeva prāptatvānna vidheyam |<BR>
na hi 'ehi' iti mantrapāṭha āhvānamantareṇopapadyate |<BR>
mantravyākhyānaṃ codahṛtam |<BR>
tatrāyaṃ vākyārthaḥ saṃpannaḥ- 'avaghātakāle yadāhvānaṃ tasya trirabhyāsaḥ kartavyaḥ' iti |<BR>
ata eva śākhāntare vispaṣṭamāhvānānuvādenābhyāso vidhīyate |<BR>
'trirāhvayati triḥsatyā hi devāḥ' iti |<BR>
evaṃsati mantrasyāpi viniyoge vākyabhedaḥ syāt |<BR>
liṅgena tvāhvāne viniyujyate, nāvaghāte |<BR>
na caindrīnyāyo 'tra prasarati |<BR>
tṛtīyāśrutyabhāvāt |<BR>
'barhiddevasadanaṃ dāmi' ityatroktena tu nyāyena mukhya evā'hvāne liṅgena mantraviniyogaḥ, na tvavavātarūpe gauṇāhvāne |<BR>
tasmāt - āhvānaśeṣo 'yaṃ mantraḥ || MJaiNyC_3,2.5-8 ||<BR>
<BR>
(caturthe - agniviharaṇādiprakāśakamantraviniyogādhikaraṇe sūtram) /<BR>
<BR>
<b>tathotthānavisarjane  / Jaim_3,2.10 /</b><BR>
<BR>
____________________________________________________<BR>
<BR>
START MJaiNy 3,2.9-11<BR>
<BR>
<BR>
caturthādhikaraṇamāracayati -<BR>
<BR>
uttiṣṭhanpravadedagnadignīnityādikaṃ tathā /<BR>
kṛṇuta vratamityevaṃ paṭhanvācaṃ vimuñcati // MJaiNy_3,2.9 //<BR>
mantrau vidheyau kālo vā mantrāvutthānamokayoḥ /<BR>
viniyojyau na kālasya lakṣaṇā yujyate vidhau // MJaiNy_3,2.10 //<BR>
mantrārthānanvayāttatra tadvidhirnaiva śakyate /<BR>
agatyā lakṣaṇāpyastu tena kālo vidhīyate // MJaiNy_3,2.11 //<BR>
<BR>
------------------<BR>
<BR>
jyotiṣṭome samāmananti - 'uttiṣṭhannanvāhāgnīdagnīnvihara' iti |<BR>
tathā - 'vrataṃ kṛṇuteti vācaṃ visṛjati' iti |<BR>
tatra - āgnīdhraṃ saṃbodhyāgniviharaṇādipraiṣarūpo mantro 'nena vākyenotthānaśeṣatayā viniyujyate |<BR>
tathā- muṣṭiṃ kṛtvā niyamitavāco dīkṣitasya vāgvimoke 'vrataṃ kṛṇuta' iti mantro viniyujyate |<BR>
na cātra pūrvoktāvaghātaśabdavadutthānavimokaśabdau kālalakṣakau |<BR>
tatkālayoravaghātakālavadarthaprāptyabhāvena vidheyatve sati lakṣaṇāyā anyāyyatvāt - iti prāpte, brūmaḥ- agniviharaṇapraiṣe payaḥpānarūpavratasaṃpādanapraiṣe cānvitāvetau mantrau, na tūtthāne vāgvimoke ca |<BR>
ato 'samarthayorviniyogāsaṃbhavādagatyā lakṣaṇāmapyaṅgīkṛtya kālo vidhīyate || MJaiNyC_3,2.9-11 ||<BR>
<BR>
<BR>
(pañcame - sūktavākasya prastarapraharaṇāṅgatādhikaraṇaṃ (prastarapraharaṇanyāye) sūtrāṇi-- 11-14) /<BR>
<BR>
<b>sūktavāke ca kālavidhiḥ parārthatvāt  / Jaim_3,2.11 /</b><BR>
<BR>
<b>upadeśo vā yājyāśabdo hi nākasmāt  / Jaim_3,2.12 /</b><BR>
<BR>
<b>sadevatārthas tatsaṃyogāt  / Jaim_3,2.13 /</b><BR>
<BR>
<b>pratipattir iti cet sviṣṭakṛdvadubhayasaṃskāraḥ syāt  / Jaim_3,2.14 /</b><BR>
____________________________________________________<BR>
<BR>
START MJaiNy 3,2.12-13<BR>
<BR>
<BR>
pañcamādhikaraṇamāracayati --<BR>
<BR>
prastaraṃ sūktavākena praharediti kāladhīḥ /<BR>
aṅgāṅgitā vā syātkālo 'jupatetyādyananvayāt // MJaiNy_3,2.12 //<BR>
prahṛteriṣṭadevārthasaṃskāratvāttadanvayaḥ /<BR>
saṃpādyo devatādvārā tṛtīyāśrutito 'ṅgatā // MJaiNy_3,2.13 //<BR>
<BR>
------------------<BR>
<BR>
darśapūrṇamāsayorāmnāyate - 'sūktavākena prastaraṃ praharati' iti |<BR>
'idaṃ dyāvāpṛthivī bhadramabhūt' ityādiko mantraḥ sūktavākaḥ |<BR>
tasminmantre 'gniṃ saṃbodhya 'tvaṃ sūktavāgasi' ityāmnānāt |<BR>
prastaro darbhamuṣṭiḥ, tasya praharaṇamagnau prakṣepaḥ |<BR>
tatra - 'sūktavākena' ityetatpadaṃ kālaṃ lakṣayati |<BR>
hotrā mantre 'sminpaṭhyamāne tatpāṭhakāle 'dhvaryuḥ prastaraṃ praherat |<BR>
na tvatra praharaṇe mantro 'yaṃ viniyoktuṃ śakyaḥ |<BR>
pūrvoktapraiṣamantravadatrānvayābhāvāt |<BR>
'agniridaṃ havirajuṣatāvīvṛdhata maho jyāyo 'kṛta'- ityādikaṃ mantre paṭhyate |<BR>
'puroḍāśasevayā vṛddho'gnistasminyajapāne tejobāhulyaṃ kṛtavān' iti tasyārthaḥ |<BR>
na cāsau prastarapraharaṇe 'nvetuṃ śakyaḥ - iti prāpte, -<BR>
brūmaḥ- 'sūktavākena' iti tṛtīyāśrutyā praharaṇe mantro viniyujyate |<BR>
na cātyantamanvayābhāvaḥ |<BR>
mantro hyayaṃ pūrvamiṣṭānagnyādidevānanusmārayati |<BR>
prastapapraharaṇaṃ ceṣṭadevatāsaṃskāraḥ |<BR>
ato devatādvārā mantrapraharaṇayoranvayānmantro viniyujyate |<BR>
nanu- praharaṇaṃ nāma prakṣepamātram, na tu devatoddeśena prakṣepaḥ |<BR>
yajidhātoraśravaṇāt |<BR>
tathā sati devatānāmātrābhāvāttadvārāpi nānvayaḥ- iti cet |<BR>
maivam |<BR>
devatānāṃ sadbhāvāt |<BR>
agnyādidevatāprakāśakasya sūktavākasya tṛtīyāśrutyā praharaṇāṅgatvaṃ bodhyate |<BR>
yadi prakaraṇe 'gnyādayo devatā bhaveyuḥ, tadā tatprakāśanena dṛṣṭor'tho mantrasya labhyeta |<BR>
tato devatākalpanena taduddeśapūrvakasya prakṣepasya yāgatvaṃ sidhyati |<BR>
tasmāt -- devatādvārāstyevānvayaḥ || MJaiNyC_3,2.12-13 ||<BR>
<BR>
<BR>
ṣaṣṭhe -dgasūktavākānāmarthānusāreṇa vini-dghasūtrāṇi -- 15-18) /<BR>
<BR>
yogādhikaraṇe (sūktavākanyāye)<BR>
<b>kṛtsnopadeśād ubhayatra sarvavacanam  / Jaim_3,2.15 /</b><BR>
<BR>
<b>yathārthaṃ vā śeṣabhūtasaṃskārāt  / Jaim_3,2.16 /</b><BR>
<BR>
<b>vacanād iti cet  / Jaim_3,2.17 /</b><BR>
<BR>
<b>prakaraṇāvibhāgād ubhe prati kṛtsnaśabdaḥ  / Jaim_3,2.18 /</b><BR>
<BR>
____________________________________________________<BR>
<BR>
START MJaiNy 3,2.14-15<BR>
<BR>
<BR>
ṣaṣṭhādhikaraṇamāracayati -<BR>
<BR>
prahṛterakhilaḥ sūktavāko 'ṅgaṃ syādvibhajya vā /<BR>
samākhyā kṛtsnagā tena vibhaktasyāṅgatā nahi // MJaiNy_3,2.14 //<BR>
darśapūrṇimayordevānanusṛtya vibhajyatām /<BR>
ākhyāṃ liṅgena bādhitvā bhāge nāma nirucyate // MJaiNy_3,2.15 //<BR>
<BR>
------------------<BR>
<BR>
pūrvodāhṛte mantre sūktavākasamākhyā kṛtsnamantraviṣayā |<BR>
yājñikaḥ kṛtsne tacchabdaprayogāt |<BR>
tataḥ sarvo 'pi praharaṇāṅgam - iti cet |<BR>
na |<BR>
liṅgena samākhyāyā bādhitatvāt |<BR>
tasminmatre pūrṇamāsadevatāmnānaṃ kasmiṃścidbhāge dṛśyate- 'agnīṣomāvidaṃ havirajuṣetām' iti |<BR>
bhāgāntare tu darśadevatāmnānam- 'indrāgnī idaṃ havirajuṣetām' iti, 'indra idaṃ havirajuvata' iti, 'mahendra idaṃ havirajuṣata' iti ca |<BR>
imdrāgnīndramahendrāḥ puruṣabhedena darśe vyavasthitāḥ |<BR>
tathā sati mantraliṅgena tattadbhāgavattattatkāle vyavatiṣṭhate |<BR>
sūktavākaśabdaśca bhāge yaugikaḥ |<BR>
'sūktaṃ vakti' iti tadvyutpatteḥ |<BR>
yāgakāle tattanmantreṇa samyaguktaṃ devaṃ vaktītyarthaḥ |<BR>
ata eva brāhmaṇena vyākhyātam- 'agniridaṃ havirajuvatetyāha, yo āyākṣma devatāstā arīradhāmeti bāvaitadāha' iti |<BR>
arīradhāmā'rādhitāṃstuṣṭānakurmetyarthaḥ |<BR>
tasmādayaṃ vibhajya viniyujyate || MJaiNyC_3,2.14-15 ||<BR>
<BR>
(saptapte kāmyayājyānuvākyānāṃ kāmyamātrāṅgatādhikaraṇe sūtram-) /<BR>
<BR>
<b>liṅgakramasamākhyānāt kāmyayuktaṃ samāmnātam  / Jaim_3,2.19 /</b><BR>
<BR>
____________________________________________________<BR>
<BR>
START MJaiNy 3,2.16-18<BR>
<BR>
<BR>
saptamādhikaraṇamāracayati-<BR>
<BR>
aindrāgnādīṣṭayaḥ kāmyā yājyā apyuditāḥ kramāt /<BR>
kāṇḍayostā yathāliṅgaṃ saṃcāryā niyamo 'thavā // MJaiNy_3,2.16 //<BR>
liṅgaṃ kramasamākhyābhyāṃ prabalaṃ tadvaśādamūḥ /<BR>
akāmyāsvapi saṃcāryā yājyāḥ sarvatra kā kṣatiḥ // MJaiNy_3,2.17 //<BR>
samākhyānātkāṇḍayogaḥ kramādiṣṭiṣu yojanam /<BR>
apekṣate devamātraṃ śaktiḥ kāmyaikagāstataḥ // MJaiNy_3,2.18 //<BR>
<BR>
------------------<BR>
<BR>
kāmyeṣṭayastatkāṇḍe krameṇā'mnātāḥ- 'aindrāgnamekādaśakapālaṃ nirvapet, yasya sajātā vīyuḥ' ityādinā |<BR>
sajātā jñātayaḥ |<BR>
vīyurvigatā vipratipannā ityarthaḥ |<BR>
'idrāgnī rocana' - ityādike mantrakāṇḍe yājyānuvākyāḥ krameṇā'mnātāḥ |<BR>
tatra 'idaṃ kāmyayājyānuvākyākāṇḍam' iti yājñikānāṃ samākhyayo 'vagamyate |<BR>
tayoriṣṭikāṇḍamantrakāṇḍayoḥ prathamāyāmiṣṭau prathamapaṭhite yājyānuvākye ityādivyavasthā krameṇa kriyate |<BR>
mantragataṃ tvaindrāgnaliṅgaṃ kāmyāyāṃ nityāyāṃ caindrāgneṣṭau te yājyānuvākye viniyuṅkte |<BR>
liṅgaṃ ca prabalamiti sarvatra tayorviniyogaḥ- iti prāpte, -<BR>
brūmaḥ- nātra liṅgena kramasamākhye bādhituṃ śakyete |<BR>
upajīvyatvāta |<BR>
indrāgnidevatārūpamātraprakāśanaṃ liṅgam |<BR>
na ca tāvanmātreṇa mantrakarmaṇoraṅgāṅgibhāvaḥ |<BR>
tataḥ samākhyābalānmantrakāṇḍakarmakāṇḍayoḥ saṃbandhāvagatau sāmānyena mantrakarmaṇoḥ saṃbandho 'vagamyate |<BR>
viśeṣatastu 'asminprathame karmaṇyayaṃ mantraḥ prathamaḥ' iti kramādavagamyate |<BR>
nanu - 'aindrāgneṣṭāvaindrāgnamantraḥ, vaiśvānareṣṭau vaiśvānaramantraḥ' ityetādṛśī viśeṣo liṅgenaivāvagamyate- iti cet |<BR>
na |<BR>
liṅgasādhāraṇye kramāpekṣaṇāt |<BR>
"aindrāgnamekādaśakapālaṃ nirvapedbhrātṛvyavān"iti dvitīyeṣṭirapi |<BR>
tatraindrāgnī paṭhitau |<BR>
mantrakāṇḍe 'pi"indrāgnī navatim"ityādikamaparamaindrāgnaṃ yājyānuvākyāyugalamāmnātam |<BR>
na hi tatra kramamantareṇa nirṇetuṃ śakyam |<BR>
na ca krameṇaiva tatsiddherliṅgamaprayojakamiti vācyam |<BR>
kvacilliṅgasyaiva vyavasthāpakatvāt |<BR>
aindrābārhaspatyeṣṭirakaivā'mnātā- 'yaṃ kāmayeta rājanyamanayoddho jāyeta vṛtrānghnaṃścaret-iti tasmā enamaindrābārhaspatyaṃ caruṃ nirvapet' iti |<BR>
yaṃ rājaputraṃ jāyamānaṃ prati rājñaḥ purohitasya ca kāma evaṃ bhavati- 'ayaṃ mātṛgarbhe devakṛtavighnena kenāpyapratibaddho jāyatām |<BR>
jātaśca śatrūnmārayansaṃcaret' iti |<BR>
tadrājaputrārtheyamiṣṭiḥ |<BR>
mantrakāṇḍe tadiṣṭikrame yājyāpuronuvākye indrābṛhaspatidevatāke dvividhe āmnāte |<BR>
'idaṃ vāmāsye haviḥ- ' - ityekaṃ yugalam |<BR>
'asme indrābṛhaspatī' - ityādikamaparam |<BR>
tayoḥ prathamayugalasya krameṇa viniyoge 'pi dvitīyayugalaṃ liṅgenaiva viniyoktavyam |<BR>
tasmāt- kramasamākhyāsahakṛtena kāmyeṣṭiṣvevaitā yājyāniyamyante || MJaiNyC_3,2.16-18 ||<BR>
<BR>
<BR>
(aṣṭame, āgnīdhnopasthāne prākṛtānāṃ mantrāṇāṃ viniyogādhikaraṇe sūtrāṇi 20-23) /<BR>
<BR>
<b>adhikāre ca mantravidhir atadākhyeṣu śiṣṭatvāt  / Jaim_3,2.20 /</b><BR>
<BR>
<b>tadākhyo vā prakaraṇopapattibhyām  / Jaim_3,2.21 /</b><BR>
<BR>
<b>anarthakaś copadeśaḥ syād asambandhāt phalavatā  / Jaim_3,2.22 /</b><BR>
<BR>
<b>sarveṣāṃ copadiṣṭatvāt  / Jaim_3,2.23 /</b><BR>
<BR>
____________________________________________________<BR>
<BR>
START MJaiNy 3,2.19-20<BR>
<BR>
<BR>
aṣṭamādhikaraṇamāracayati -<BR>
āgneyyā'gnīdhramityagnidevatākā ṛco 'khilāḥ /<BR>
upasthāne prayoktavyāḥ prakṛtā eva tā uta // MJaiNy_3,2.19 //<BR>
sādhāraṇyena śabdokteḥ sarvābhistadupasthitiḥ /<BR>
viśeṣe vidhisaṃkrāntyā prakṛtābhiritīṣyatām // MJaiNy_3,2.20 //<BR>
<BR>
------------------<BR>
<BR>
jyotiṣṭome śrūyate - 'āgneyyā'gnīdhramupatiṣṭhate' iti |<BR>
tatra- āgnīdhanāmakasya maṇḍapasya yadupasthānaṃ tat, yayā ca kayācidṛcā dāśatayīgatayāgnisaṃbandhinyā kartavyam |<BR>
'agnirdevatā yasyā ṛcaḥ sā'gneyī' iti sādhāraṇoktāvṛgviśeṣasyāpratīteḥ- iti cet |<BR>
maivam |<BR>
kratuprakaraṇapaṭhitānāmāgneyīnāmṛcāṃ kratuprayuktavyāpārasādhanatvaṃ prakaraṇādevāvagatam |<BR>
'ko 'sau vyāpāraḥ' iti viśeṣabubhutsāyām 'āgnīdhropasyānarūpo 'yam, iti bodhayannayaṃ vidhirviśeṣamātre saṃkrāmatīti lāghavam |<BR>
aprakṛtānāṃ kratūpayuktavyāpārasādhanatvaṃ tadvyāpāraviśeṣaṣcetyubhayamanena bodhyata iti gauravam |<BR>
tasmātprakṛtābhirāgnepībhistadupasthānam |<BR>
evam 'aindyā sado vaiṣṇavyā havirdhānam' ityatra sadohavirdhānanāmakayormaṇḍapayorupasthāne prakṛtānāmevaindrīṇāṃ vaṣṇaivīnāṃ ca prayoga iti draṣṭavyam || MJaiNyC_3,2.19-20 ||<BR>
<BR>
<BR>
(navame bhakṣamantrāṇāṃ yathāliṅgaṃ grahaṇādau viniyogādhikaraṇe sūtre 24-25) /<BR>
<BR>
<b>liṅgasamākhyānābhyāṃ bhakṣārthatānuvākasya  / Jaim_3,2.24 /</b><BR>
<BR>
<b>tasya rūpopadeśābhyām apakarṣo 'rthasya coditatvāt  / Jaim_3,2.25 /</b><BR>
<BR>
<BR>
navamādhikaraṇamāracayati -<BR>
<BR>
bhakṣehītyanuvāko 'yaṃ sarvo bhakṣaṇagāmyuta /<BR>
grahaṇādau yathāyogaṃ vibhajya vyavatiṣṭhate // MJaiNy_3,2.21 //<BR>
avidhergrahaṇādīnāṃ bhakṣaṇe nikhilo 'stu saḥ /<BR>
arthākṣipteṣu teṣveva yathāliṅgaṃ vibhajyate // MJaiNy_3,2.22 //<BR>
<BR>
jyotiṣṭome hutasya somasya śeṣabhakṣaṇaṃ vihitam |<BR>
ata evā'mnātam - 'abhiṣutyā'havanīye hutvā pratyañcaḥ paretya sadasi somaṃ bhakṣayanti' iti |<BR>
tasminmakṣaṇe grahaṇāvekṣaṇanigaraṇasamyagjaraṇarūpāścatvāro vyāpārāḥ santi |<BR>
mantracca 'bhakṣehi'- ityādyanuvāke samāmnātaḥ |<BR>
tatra bhakṣaṇaṃ yathā sākṣāccoditaṃ, na tathā grahaṇāvekṣaṇanigaraṇasamyagjaraṇāni coditāni |<BR>
na cāvihiteṣu mantro viniyogamarhati |<BR>
samākhyā tu 'bhakṣānuvākaḥ' ityevaṃrūpā bhakṣaṇamātraviṣayā |<BR>
tasmātkṛtsnasyāpyanuvākasya bhakṣaṇa eva viniyogaḥ- iti prāpte, -<BR>
brūmaḥ- avihitānyapi grahaṇādīnyarthākṣiptāni |<BR>
tadvyatirekeṇa bhakṣaṇāsaṃbhavāt |<BR>
atasteṣvanuvāko yathāliṅgaṃ vibhajya viniyoktavyaḥ |<BR>
tatra 'bhakṣehi'- ityārabhya 'aśvinostvā bāhubhyāṃ sādhyāsam' |<BR>
ityanto grahaṇaṃ prakāśayati |<BR>
'ehi' ityāhvānasya bāhubhyāṃ svīkaravāṇi' ityetasya ca darśanāt |<BR>
'nṛcakṣasaṃtvā deva soma sucakṣā avakhyeṣam' ityayaṃ bhāgo 'vekṣaṇaṃ prakāśayati |<BR>
'śobhanacakṣurahaṃ manuṣyeṣu makhyātaṃ tvāmavekṣiṣīya' ityabhidhānāt |<BR>
'hinva me gātrā'- ityādiḥ 'mā me 'vāṅnābhimatigāḥ'aityantaḥ samyagjaraṇaṃ prakāśayati |<BR>
gātraprīṇanenādhobhāge nāmyatikramaṇaniṣedhena ca tadavagamāt |<BR>
jaraṇaṃ nārthākṣiptam, tena vināpi bhakṣasiddheḥ- iti set |<BR>
na |<BR>
jaraṇaparyantasyaiva sārthakabhakṣaṇatvāt |<BR>
na ca - jaraṇe puruṣavyāpārābhāvaḥ |<BR>
samyagupaveśanāderjaraṇārthatvāt |<BR>
'mandrābhibhūtiḥ' - ityādiḥ 'bhakṣayāmi' ityanto bhakṣaṇaṃ prakāśayati |<BR>
tasmāt- liṅgena samākhyāṃ bādhitvā viniyogaḥ kartavyaḥ || MJaiNyC_3,2.21-22 ||<BR>
<BR>
<BR>
(daśame mandrābhibhūtirityāderekamantratādhikaraṇe sūtram - )<BR>
<BR>
<b>guṇābhidhānān mandrādir ekamantraḥ syāt tayor ekārthasaṃyogāt  / Jaim_3,2.26 /</b><BR>
<BR>
____________________________________________________<BR>
<BR>
START MJaiNy 3,2.23-24<BR>
<BR>
<BR>
daśamādhikaraṇamāracayati-<BR>
<BR>
mandreti vasumadveti dvayaṃ tarpaṇabhakṣayoḥ /<BR>
vibhaktavyamutāśeṣaṃ tṛptisaṃyuktabhakṣaṇe // MJaiNy_3,2.23 //<BR>
liṅgādvibhāgo maivaṃ no tṛptirbhakṣaṇato 'nyataḥ /<BR>
liṅgasyāsaṃbhave vākyaśeṣātsarve 'stu bhakṣaṇe // MJaiNy_3,2.24 //<BR>
<BR>
------------------<BR>
'mandrābhibhūtiḥ' - ityādiḥ 'juṣāṇā somasya tṛpyatu' ityanto bhāgo hṛṣṭāyā arucimabhibhavantyāḥ somaṃ sevamānāyā jihvāyāstṛptiṃ prakāśayati |<BR>
'vasumadgaṇasya'- ityādiḥ 'bhakṣayāmi' ityanto bhāgo bhakṣaṇaprakāśakaḥ |<BR>
tatra pūrvaballiṅgena vibhajya viniyogaḥ- iti cet |<BR>
maivam |<BR>
na khalu tṛptirbhakṣaṇādanyena vyāpāreṇa jāyate |<BR>
kiṃ tarhi-bhakṣaṇāmuniṣpādinī hi sā |<BR>
tathā sati kasminvyāpāre tṛptiprakāśako bhāgo viniyujyeta |<BR>
tato liṅgena viniyogāsaṃbhavādbhakṣaṇavākyasya śeṣastṛptiprakāśakabhāgo bhaviṣyati |<BR>
upayuktaśca tatrāyaṃ bhāgaḥ |<BR>
tṛptisahitabhakṣaṇaprakāśanena puruṣotsāhajananāt |<BR>
tasmānmandrādiḥ sarvo bhakṣaṇe viniyujyate || MJaiNyC_3,2.23-24 ||<BR>
<BR>
<BR>
<BR>
(ekādaśe, indrapītasyetyādimantrāṇāṃ viniyogādhikaraṇe sūtre 27 -28) /<BR>
<BR>
<b>liṅgaviśeṣanirdeśāt samānavidhāneṣv anaindrāṇām amantratvam  / Jaim_3,2.27 /</b><BR>
<BR>
<b>yathādevataṃ vā tatprakṛtitvaṃ hi darśayati  / Jaim_3,2.28 /</b><BR>
<BR>
____________________________________________________<BR>
<BR>
START MJaiNy 3,2.25-27<BR>
<BR>
<BR>
ekādaśādhikaraṇamāracayati -<BR>
<BR>
indrapītasyeti makṣamantrāṃśaḥ kimihaindrake /<BR>
kevale 'nyatra vohācca sarvatrota yarthāśrutam // MJaiNy_3,2.25 //<BR>
aindra eva samarthatvāttūṣṇīmevānyabhakṣaṇam /<BR>
ūho vānyeṣu karmaikye 'pyastyūho bhakṣabhedataḥ // MJaiNy_3,2.26 //<BR>
indreṇa yasminsavane somaḥ pīta itīraṇāt /<BR>
savanastheṣu sarveṣu mantro 'nūhena paṭhyatām // MJaiNy_3,2.27 //<BR>
<BR>
------------------<BR>
<BR>
bhakṣamantre kaścidaṃśaḥ 'indrapītasya' ityevaṃvidhaḥ śrūyate |<BR>
tatra- 'indreṇa pūtasya somasya śeṣaṃ bhakṣayāmi' ityartho bhavati |<BR>
tathā satyasya mantrasyendrapradānaśeṣabhakṣaṇa eva samarthatvāttatraivāyaṃ mantro viniyujyate, na tu maitrāvaruṇādiśeṣabhakṣaṇe |<BR>
tasmādamantrakameva tadbhakṣaṇam, ityekaḥ pūrvapakṣaḥ |<BR>
'indrapītasya' iti padasyāsamarthatve 'pi 'mitrāvaruṇapītasya' ityeṣamūhe sati sāmarthye bhaviṣyati |<BR>
nanu-āgneyayāgasya prakṛtitvāttadvatasya 'agnaye juṣṭam' |<BR>
iti mantrasya vikṛtau saurye carau 'sūryāya juṣṭam' ityevamūhaḥ kriyate |<BR>
iha tu karmaikyānnohaḥ- iti cet |<BR>
na |<BR>
karmabheda iva bhakṣabhede 'pyūhituṃ śakyatvāt |<BR>
iti dvitīyaḥ pūrvapakṣaḥ |<BR>
'indrapītasya' ityatra bahuvrīhirdraṣṭavyaḥ |<BR>
tatpurūṣatve 'samāsasya' (pā.sū. 6.1.123) iti sūtreṇāntodāttatvaprasaṅgāt |<BR>
ādyudāttaṃ hyetatpadamāmnātam |<BR>
indrapratipādikaṃ tu svata ādyudāttam |<BR>
tathā sati 'bahuvrīhau prakṛtyā pūrvapadam'[pā.sū. 6.2.1] iti sūtreṇa pūrvapadaprakṛtisvaravidhānātsamastapadamapyādyudāttameva saṃpadyate |<BR>
'indreṇa pītaḥ somo yasminsavane' iti vigrahātsavanaparatve sati 'aindrabhakṣaṇa eva' iti niyantumasamarthatvātsarvabhakṣaṇeṣvanūhenaivāyaṃ mantraḥ prayoktavya iti rāddhāntaḥ || MJaiNyC_3,2.25-27 ||<BR>
<BR>
(dvādaśe, abhyunnītasomabhakṣaṇādhikaraṇe sūtrāṇi 29-31) /<BR>
<BR>
<b>punarabhyunnīteṣu sarveṣām upalakṣaṇaṃ dviśeṣatvāt  / Jaim_3,2.29 /</b><BR>
<BR>
<b>apanayād vā pūrvasyānupalakṣaṇam  / Jaim_3,2.30 /</b><BR>
<BR>
<b>grahaṇād vāpanayaḥ syāt  / Jaim_3,2.31 /</b><BR>
<BR>
____________________________________________________<BR>
<BR>
START MJaiNy 3,2.28-30<BR>
<BR>
<BR>
dvādaśādhikaraṇamāracayati-<BR>
<BR>
ūhapakṣe yadūhyaṃ taccintyate nyāyapañcake /<BR>
indre hute 'tha taccheṣe hotrakaiścamasasthite // MJaiNy_3,2.28 //<BR>
somo 'bhyunnīya devebhyo hutvā saṃbhakṣyate tadā /<BR>
indro na lakṣyo lakṣyo vā na śeṣe 'nyārthatā yataḥ // MJaiNy_3,2.29 //<BR>
unnīta eva saṃbaddho na pūrvo devatāntaraiḥ /<BR>
ata indrasya siddhyarthe lakṣyo 'sāvitaraiḥ saha // MJaiNy_3,2.30 //<BR>
<BR>
------------------<BR>
<BR>
pūrvādhikaraṇe yo 'yamūharūpo dvitīyaḥ pūrvapakṣaḥ, tatprasaṃṅgātkṛtvācintārūpeṇa nyāyapañcakenohaviṣayaścintyate |<BR>
maitrāvaruṇabrāhmaṇācchaṃsipotrādaya ṛtvijo hotrakāḥ |<BR>
teṣāṃ ca santi camasāḥ |<BR>
pātraviśeṣasthitāḥ somarasāścamasāḥ |<BR>
tairvaṣaṭkārānuvaṣaṭkārayorhotavyam |<BR>
camasānāmaindratvāddhoturvaṣaṭkāre prathamamindro hutaḥ |<BR>
anantaraṃ camasasthite hutaśeṣe punaḥ somāntaramabhyunnīya devatāntarebhyo hotrakā anuvaṣaṭkāre juhvati |<BR>
tatra maitrāvaruṇaḥ 'mitraṃ vayaṃ havāmahe' - iti mantreṇa mitrāvaruṇau yajati |<BR>
brāhmaṇācchaṃsī 'indra tvā vṛṣabhaṃ vayam' - iti mantreṇendraṃ yajati |<BR>
potā 'maruto yasya hi kṣaye'- iti mantreṇa maruto yajati |<BR>
evaṃ hutvā paścātsomo bhakṣyate |<BR>
tasminbhakṣaṇe 'mitrāvaruṇapītasya' iti mantra ūhanīyaḥ |<BR>
tadānīm 'indramitrāvaruṇapītasya' ityevaṃ mitrāvaruṇābhyāṃ saha nendra upalakṣaṇīyaḥ |<BR>
kutaḥ |<BR>
indraśeṣe punarabhyunnītasya tena saha mitrāvaruṇādyarthatve sati tasya śeṣasyendrasaṃbandharāhityāt |<BR>
punarunnītasyaivānyārthatvam, na pūrvasya- iti cet |<BR>
na |<BR>
unnayanakāle 'mitrāvaruṇādyartho 'yam' iti saṃkalpābhāvāt |<BR>
pradānakāle tu pūrvaśeṣeṇa sahaiva mitrāvaruṇādibhyaḥ pradīyate |<BR>
tasmāt- indrasaṃbandharāhityānnendro lakṣaṇīyaḥ- iti prāpte -<BR>
brūmaḥ- mā bhūtsaṃkalpaḥ, tathāpyunnayanaṃ kariṣyamāṇaṃ maitrāvaruṇādiyāgārthameva |<BR>
na tu tasya pūrvānuṣṭhitendrayāgārścatvaṃ saṃbhavati |<BR>
tasmādunnīto mitrāvaruṇādisaṃbaddhaśeṣa indrasaṃbaddha evetyubhayabhakṣaṇe mitrāvaruṇādibhiḥ sahendro 'pyupalakṣaṇīyaḥ || MJaiNyC_3,2.28-30 ||<BR>
<BR>
<BR>
(trayodaśe pātnīvatamakṣaṇa indrādīnāmanupalakṣaṇādhikaraṇe sūtre 32-33) /<BR>
<BR>
<b>pātnīvate tu pūrvavat  / Jaim_3,2.32 /</b><BR>
<BR>
<b>grahaṇād vāpanītaṃ syāt  / Jaim_3,2.33 /</b><BR>
<BR>
____________________________________________________<BR>
<BR>
START MJaiNy 3,2.31-33<BR>
<BR>
<BR>
trayodaśādhikaraṇamāracayati -<BR>
<BR>
dvidevaśeṣa ādityasthālyā āgrayaṇābhidhām /<BR>
sthālīṃ prāptastataḥ pātnīvatasya grahaṇe sati // MJaiNy_3,2.31 //<BR>
tadbhakṣaṇe dvidevāḥ kiṃ sārdhe pātnīvatena te /<BR>
upalakṣyā na vā pūrvanyāyenāstūpalakṣaṇam // MJaiNy_3,2.32 //<BR>
anya āgrayaṇātpātnīvato naitasya vidyate /<BR>
ākāṅkṣā pūrvadeveṣu patnīvāneva lakṣyate // MJaiNy_3,2.33 //<BR>
<BR>
------------------<BR>
<BR>
aindravāyavādayo dvidevatyāḥ |<BR>
teṣāṃ śeṣa ādityasthālīmāgacchati, punarapi tasyāḥ sthālyā āgrayaṇasthālīmāgacchati |<BR>
tasyā āgrayaṇasthālyāḥ pātnīvato gṛhyate |<BR>
tasya pātnīvatasya bhakṣaṇa indravāyvādaya upalakṣaṇīyāḥ |<BR>
pūrvādhikaraṇe yathā mitrāvaruṇādibhiḥ sahendra upalakṣitaḥ, tadvat - iti prāpte, -<BR>
brūmaḥ- 'yadupāṃśu pātreṇa pātnīvatamāgrayaṇādgṛhṇāti' ityāgrayaṇapātrasyāpādānatvaśravaṇāttato niḥsṛtasomarasasya tatsaṃbandhe 'pete sati paścātpatnīvaddevatāyai grahaṇaṃ bhavati |<BR>
tathā satyatyantabhinnasya pātnīvatasya pūrvadeveṣvākāṅkṣā nāsti |<BR>
punarabhyannītastu soma aindraśeṣeṇa saṃsṛṣṭaḥ |<BR>
tasya saṃsṛṣṭasya bhakṣaṇe maitrāvaruṇādīnāmivendrasyāpi saṃbandho nāpaitīti vaiṣamyam |<BR>
tasmātpātnīvatabhakṣaṇa indravādhvādayo nopalakṣaṇīyāḥ || MJaiNyC_3,2.31-33 ||<BR>
<BR>
<BR>
(caturdaśe pātnīvataśeṣabhakṣe tvaṣṭuranupalakṣaṇīyatādhikaraṇe sūtre 34-35) /<BR>
<BR>
<b>tvaṣṭāraṃ tūpalakṣayet  / Jaim_3,2.34 /</b><BR>
<BR>
<b>atulyatvāt tu naivaṃ syāt  / Jaim_3,2.35 /</b><BR>
<BR>
____________________________________________________<BR>
<BR>
START MJaiNy 3,2.34-35<BR>
<BR>
<BR>
catudarśādhikaraṇamāracayati-<BR>
<BR>
saha patnīvatā tvaṣṭā tadgrahe lakṣyate na vā /<BR>
saha tvaṣṭrā pibetyukterdevatvātso 'pi lakṣyate // MJaiNy_3,2.34 //<BR>
sahatvamātraṃ tvaṣṭuḥ syānna pātṛtvamaśabdanāt /<BR>
codanāyā abhāvācca na devo 'to na lakṣyate // MJaiNy_3,2.35 //<BR>
<BR>
------------------<BR>
<BR>
tasminneva pātnīvatagrahe śeṣabhakṣaṇamantre patnīvatā saha tvaṣṭāpyupalakṣaṇīyaḥ |<BR>
kutaḥ |<BR>
tvaṣṭurapi taddevatvāt |<BR>
tacca homamantrādavagatam |<BR>
'agnī 3 i patnībantsajūrdevena tvaṣṭrā somaṃ piba svāhā' ityasminmantre patnīvantamagniṃ plutāntena saṃbodhya'tvaṣṭrā devena saha piba' ityabhidhānātpātṛtvena patnīvata iva tvaṣṭustaddevatvam |<BR>
tataḥ- 'patnīvattvaṣṭṛpītasya' ityupalakṣaṇam-iti prāpte -<BR>
brūmaḥ- pānakāle sahāvasthānamātraṃ tvaṣṭuḥ 'sajūḥ' ityanena padena pratīyate, na tu pātṛtvam |<BR>
asaṃbodhitasya tvaṣṭuḥ 'piba' ityanena śabdena sāmānādhikaraṇyābhāvāt |<BR>
na ca pātṛsahabhāvamātreṇa pātṛtvam -<BR>
"sahaiva daśabhiḥ putrairbhāraṃ vahati gardagrī" |<BR>
ityatra putrāṇāṃ voḍhṛtvādarśanāt |<BR>
āstāṃ mantraḥ |<BR>
vidhibalātvaṣṭurdevatvam - iti cet |<BR>
na |<BR>
'pātnīvatamāgrayaṇādgṛhṇāti"ityatra tvaṣṭurapratīteḥ |<BR>
tasmāt - adevatvāttvaṣṭā nopalakṣaṇīyaḥ || MJaiNyC_3,2.34-35 ||<BR>
<BR>
<BR>
(pañcadaśe pātnīvataśeṣabhakṣe triṃśatāmanupalakṣaṇādhikaraṇe sūtram) /<BR>
<BR>
<b>triṃśac ca parārthatvāt  / Jaim_3,2.36 /</b><BR>
<BR>
____________________________________________________<BR>
<BR>
START MJaiNy 3,2.36-37<BR>
<BR>
<BR>
pañcadaśādhikaraṇamāracayati -<BR>
<BR>
patnīvantastrayastriṃśaddevāstānmādayetyamī /<BR>
lakṣyā na vā yājyayākterdevatvādupalakṣaṇam // MJaiNy_3,2.36 //<BR>
eko 'gniryajamānena mādito 'nye tu vahninā /<BR>
ato 'gnereva devatvānnānyeṣāmupalakṣaṇam // MJaiNy_3,2.37 //<BR>
------------------<BR>
<BR>
tasyaiva pātnīvatagrahasya yājyāyāmagniṃ saṃbodhya 'patnīvannāmadhāriṇastrayastriṃśaddevānmādaya' ityabhidhīyate - 'patnīvatastriṃśataṃ trīṃśca devānanuṣvadhamāvaha mādayasva' iti |<BR>
anuṣvadhamanupradānam |<BR>
atra hūyamānena somarasena mādanīyatvātrayastriṃśatāṃ taddevatvam |<BR>
attaste 'pi bhakṣaṇe lakṣaṇīyāḥ- iti cet |<BR>
na |<BR>
yajamānena mādanīyasyāgnereva taddevatvāt |<BR>
trayastriṃśaddevāstu vahninā mādyanta iti na teṣāmatra devatvam |<BR>
tasmānnopalakṣaṇam || MJaiNyC_3,2.36-37 ||<BR>
<BR>
<BR>
(ṣoḍaśe bhakṣaṇe 'nuvaṣaṭkāradevatāyā anupalakṣaṇādhikaraṇe sūtram) /<BR>
<BR>
<b>vaṣaṭkāraś ca pūrvavat  / Jaim_3,2.37 /</b><BR>
<BR>
____________________________________________________<BR>
<BR>
START MJaiNy 3,2.38-39<BR>
<BR>
<BR>
ṣoḍaśādhikaraṇamāracayati-<BR>
<BR>
somasyāgna iti proktānuvaṣaṭkāradevatā /<BR>
lakṣyā na vā devatātvāllakṣyā triṃśadvilakṣaṇā // MJaiNy_3,2.38 //<BR>
prakṛtau vidyamāno 'gniranuddeśadilakṣitaḥ /<BR>
uddeśyendro lakṣito 'tto vikṛtāvapi tattathā // MJaiNy_3,2.39 //<BR>
<BR>
------------------<BR>
<BR>
"somasyāgne vīhī |<BR>
tyanuyajati"iti śrūyate |<BR>
tatra-anuvaṣaṭkārasya māntravarṇiko 'gnirdevatā |<BR>
na ca trayastriṃśatāmiva vahneradevatātvam |<BR>
mantre vahniṃ saṃbodhya somapātṛtvāmidhānāt |<BR>
tasmāt-agnirlakṣaṇīyaḥ- iti cet |<BR>
na |<BR>
prakṛtāvalakṣitatvāt |<BR>
aindraśvamasaḥ prakṛtiḥ |<BR>
itare vikṛtirūpāḥ |<BR>
tathā hi-aindraśca somo gṛhyate mīyate ca |<BR>
tenaindroṣveva somaḥ, anaindreṣu soma eva nāstīti sarve somadharmā aindreṣveva |<BR>
anaindrā adharmakāḥ |<BR>
dharmatākāṅkṣāścodakena sadharmakā iti vikṛtitvam |<BR>
gṛhyamāṇasya mīyamānasya ca somasyaindratvam 'indrāya tvā vasumate' ityādigrahaṇamantrādavagamyate |<BR>
tasya prakṛtibhūtasyendracamasasya bhakṣaṇe 'gniranuvaṣaṭkāradevo nopalakṣitaḥ |<BR>
kutaḥ |<BR>
grahaṇe taduddeśābhāvāt |<BR>
indrastūddeśyatvādupalakṣitaḥ |<BR>
evaṃ vikṛtāvapyuddeśyadevānāmevolakṣaṇaṃ nyāyyam |<BR>
tasmāt- agnirnopalakṣyaḥ || MJaiNyC_3,2.38-39 ||<BR>
<BR>
<BR>
(saptadaśe(kṛtvācintārūpe)anaindrāṇāmamantrakabhakṣaṇādhi karaṇe sūtram) /<BR>
<BR>
<b>chandaḥ pratiṣedhas tu sarvagāmitvāt  / Jaim_3,2.38 /</b><BR>
<BR>
____________________________________________________<BR>
<BR>
START MJaiNy 3,2.40-41<BR>
<BR>
<BR>
saptadaśādhikaraṇamāracayati -<BR>
<BR>
amantrapakṣamāśritya kṛtvācintāntaratrayam /<BR>
ūho 'sti no vā so 'styatra vikṛtau tasya saṃbhavāt // MJaiNy_3,2.40 //<BR>
someneti vidheḥ sarvapradāneṣu samatvataḥ /<BR>
avikāre 'pyanūho 'to naindro nirmantrabhakṣaṇam // MJaiNy_3,2.41 //<BR>
<BR>
uktābhyaḥ pañcamyaḥ kṛtvācintābhyaḥ pūrvasminnevādhikaraṇe yo 'yam 'anaindreṣvamantrakaṃ bhakṣaṇam' ityevaṃrūpaḥ prathamaḥ pūrvapakṣaḥ, tameva manasi nidhāya punaḥ kṛtvācintānāṃ trayamabhidhīyate - anaindrapūktarītyā vikṛtitvenohasaṃbhavādaratyūhaḥ- iti cet |<BR>
na |<BR>
anaindraṇāṃ vikṛtitvāsaṃbhavāt |<BR>
'somena yajeta' ityutpattiśrutaḥ somaḥ karmaṇo 'ṅgam, na tu pradānaviśeṣasya kasyacidaṅgam |<BR>
sa eva somaḥ sarvapradāneṣvabhyasyata iti sarvāṇi samapradhānāni |<BR>
ata aindrāṇāmanaindraṇāṃ ca prakṛtivikṛtibhāvāsaṃbhavānnāstyatrohaḥ |<BR>
'indrāya tvā vasumate' ityādimantro liṅgādaindraviṣayo 'stu |<BR>
naitāvatā prakṛtivikṛtibhāvaḥ sidhyati |<BR>
tasmāduktamantrasya liṅgādaindraviṣayatvādanaindreṣvamantrakaṃ bhakṣaṇam || MJaiNyC_3,2.40-41 ||<BR>
<BR>
(aṣṭādaśe, aindrāgnabhakṣasyāmantrakatādhikaraṇe sūtre - 39 -40)<BR>
<BR>
<b>aindrāgne tu liṅgabhāvāt syāt  / Jaim_3,2.39 /</b><BR>
<BR>
<b>ekasmin vā devatāntarād vibhāgavat  / Jaim_3,2.40 /</b><BR>
<BR>
____________________________________________________<BR>
<BR>
START MJaiNy 3,2.42-43<BR>
<BR>
<BR>
aṣṭādaśādhikaraṇamāracayati -<BR>
<BR>
samantrakamamantraṃ vā syādaindrāgnādibhakṣaṇam /<BR>
aindrāgne 'tīndrapītatvasaṃbhavāttatsamantrakam // MJaiNy_3,2.42 //<BR>
na pānamaśarīrasya yuktaṃ dānaṃ tu miśragam /<BR>
mantro 'yaṃ tu na miśrārhastasmādetadamantrakam // MJaiNy_3,2.43 //<BR>
<BR>
------------------<BR>
<BR>
yadetat 'aindrāgnaṃ gṛhṇāti' iti vihitaṃ śeṣabhakṣaṇam, tatra- indrāgnibhyāṃ pītaḥ soma indreṇāpi pīto bhavati' iti leṅgenaiva viniyogātsamantrakaṃ bhakṣaṇam - iti cet |<BR>
maivam |<BR>
navamādhyāye vakṣyamāṇadevatādhikaraṇanyāyenāśarīrasyendrasya pānāsaṃbhavāt |<BR>
atha- patiśabdena dānaṃ vivakṣyeta, tadānīm 'indrāya dattaḥ somaḥ' iti mantrārtho bhavati |<BR>
na cātra yajamāna indramuddiśya dadau, kiṃtvindrāgnī uddīśya |<BR>
tasmāt 'dānaṃ miśraviṣayam |<BR>
mantrastu na miśraviṣayaḥ' ityamantrakaṃ bhakṣaṇam || MJaiNyC_3,2.42-43 ||<BR>
<BR>
<BR>
(ekonaviṃśe 'gāyatracchandasaḥ' ityādimantraviniyogādhikaraṇe sūtrāṇi 41-43) /<BR>
<BR>
<b>chandaś ca devatāvat  / Jaim_3,2.41 /</b><BR>
<BR>
<b>sarveṣu vābhāvād ekacchandasaḥ  / Jaim_3,2.42 /</b><BR>
<BR>
<b>sarveṣāṃ vaikamantryam aitiśāyanasya bhaktipāvanatvāt savanādhikāro hi  / Jaim_3,2.43 /</b><BR>
<BR>
____________________________________________________<BR>
<BR>
START MJaiNy 3,2.44-46<BR>
<BR>
<BR>
ekonaviṃśādhikaraṇamāracayati -<BR>
<BR>
aindradāne 'pi gāyatramātrayukte 'thavetaraiḥ /<BR>
chandobhirapi yukte syādādyo mantre tathoktitaḥ // MJaiNy_3,2.44 //<BR>
dvayoḥ samo bahuvrīhirekacchandāstu na kvacit /<BR>
nānācchandasyaindra eva kṛtvācinteyamīritā // MJaiNy_3,2.45 //<BR>
savanārthendrapītoktirityudghaṭanamīritam /<BR>
tena sarvapradāneṣu mantrapāṭho yathā sthitaḥ // MJaiNy_3,2.46 //<BR>
<BR>
------------------<BR>
<BR>
tasminneva bhakṣamantre 'gāyatracchandasa indrapītasya' iti śrūyate |<BR>
'gāyatrameva chando yasya' iti mantrapade samāsābhidhānādekacchandoyukta aindre some bhakṣamantraḥ- iti cet |<BR>
maivam |<BR>
bahucchandoyukte 'pi bahuvrīheḥ samānatvāt |<BR>
evakāraṃ parityajya 'gāyatraṃ chando yasya' iti vigrahasaṃbhavāt |<BR>
ekacchandaskastu somo na kvāpyasti |<BR>
tasmānnānāchandaske soma aindrapradāna eva mantraḥ, nānyatra |<BR>
tadevaṃ kṛtvācintātrayaṃ samāptam |<BR>
dvividhakṛtvācintodghāṭanā tu prāgeva siddhāntinā darśitā || MJaiNyC_3,2.44-46 ||<BR>
<BR>
<BR>
iti śrīmādhavīye jaiminīyanyāyamālāvistare tṛtīyādhyāyasya dvitīyaḥ pādaḥ<BR>
<BR>
<BR>
_________________________________________________________________________<BR>
<BR>
<BR>
<BR>
atha tṛtīyādhyāyasya tṛtīyaḥ pādaḥ /<BR>
<BR>
(prathame - uccaistvādīnāṃ vedadharmatādhikaraṇe sūtrāṇi 1-8) /<BR>
<BR>
<b>śruter jātādhikāraḥ syāt  / Jaim_3,3.1 /</b><BR>
<BR>
<b>vedo vā prāyadarśanāt  / Jaim_3,3.2 /</b><BR>
<BR>
<b>liṅgāc ca  / Jaim_3,3.3 /</b><BR>
<BR>
<b>dharmopadeśāc ca na hi dravyeṇa saṃbandhaḥ  / Jaim_3,3.4 /</b><BR>
<BR>
<BR>
<b>trayīvidyākhyā ca tadvid dhi  / Jaim_3,3.5 /</b><BR>
<BR>
<b>vyaktikrame yathāśrutīti cet  / Jaim_3,3.6 /</b><BR>
<BR>
<b>na sarvasmin niveśāt  / Jaim_3,3.7 /</b><BR>
<BR>
<b>vedasaṃyogān na prakaraṇena bādhyate  / Jaim_3,3.8 /</b><BR>
<BR>
____________________________________________________<BR>
<BR>
START MJaiNy 3,3.1-3<BR>
<BR>
<BR>
tṛtīyapāde prathamādhikaraṇamāracayati-<BR>
<BR>
kartavyamuccaiḥ sāmagarbhyāmupāṃśu yajuṣetyamī /<BR>
mantrāṇāṃ vātha vedānāṃ dharmā mantragatā yataḥ // MJaiNy_3,3.1 //<BR>
vidhyuddeśe mantravāciśabdāḥ proktā ṛgādayaḥ /<BR>
ṛgvedo 'gneḥ samutpanna ityupakramavedagīḥ // MJaiNy_3,3.2 //<BR>
asaṃjātavirodhātastadvaśādupasaṃhṛteḥ /<BR>
nayane sati vākyena dharmāṇāṃ vedagāmitā // MJaiNy_3,3.3 //<BR>
<BR>
------------------<BR>
<BR>
jyotiṣṭome śrūyate- 'uccaiṛcā kriyate |<BR>
upāṃśu yajuṣā |<BR>
uccaiḥ sāmnā' iti |<BR>
tatra vidhivākye mantravācināmṛgādiśabdānāṃ prayogānmantradharmā uccaistvādayaḥ |<BR>
tathā sati yajurvedotpannā adhvaryuṇā prayujyamānā apyṛca uccaireva paṭhitavyāḥ- iti cet |<BR>
maivam |<BR>
asaṃjātavirodhitvena prabalamupakramamanusṛtya tadvaśenopasaṃhārasya naitavyatvāt |<BR>
upakrame hi vedaśabdaḥ śrutaḥ- 'trayo vedā asṛjyanta |<BR>
agneṛgvedaḥ |<BR>
vāyoryajurvedaḥ |<BR>
ādityātsāmavedaḥ' iti |<BR>
ata upakramagatavedānusāreṇa vidhyuddeśagatānāmapyṛgādiśabdānāṃ vedaparatve satyṛco 'pi yajurvedotpannā upāṃśu paṭhanīyāḥ |<BR>
nanu- upakramo 'trārthavādatvāddurbalaḥ |<BR>
upasaṃhāro vidhyuddeśatvātprabalaḥ- iti cet |<BR>
bāḍham |<BR>
labdhātmano hi vidhyuddeśasya prābalyam |<BR>
iha tu prathamato buddhyīṃtpādaka upakramaḥ |<BR>
tadānīmalabdhātmatvānna tasya bādhakatvam |<BR>
paścāttu vākyaikatvāya tadavirodhenaivā'tmānaṃ lapsyate |<BR>
tadevamupakramopasaṃhāraikavākyatābalena nirṇayādvākyaviniyogo 'yam || MJaiNyC_3,1.1-3 ||<BR>
<BR>
<BR>
(dvitīye-ādhāne gānasyopāṃśutādhikaraṇe sūtram) /<BR>
<BR>
<b>guṇamukhyavyatikrame tadarthatvān mukhyena vedasaṃyogaḥ  / Jaim_3,3.9 /</b><BR>
<BR>
____________________________________________________<BR>
<BR>
START MJaiNy 3,3.4-6<BR>
<BR>
<BR>
dvitīyādhikaraṇamāracayati-<BR>
<BR>
yajurvedasthamādhānaṃ tadaṅgaṃ sāma tatra kim /<BR>
uccairupāṃśu vā gānamuccaiḥ śīghrapratītitaḥ // MJaiNy_3,3.4 //<BR>
utpatterviniyogo 'tra prabalo 'nusṛtiryataḥ /<BR>
mukhyasyāṅgena kartavyā tasmādgāna upāṃśutā // MJaiNy_3,3.5 //<BR>
ādhānasyātra mukhyatvaṃ gānasya guṇatāthavā /<BR>
viniyogasya mukhyatvamutpatterguṇatāstviha // MJaiNy_3,3.6 //<BR>
<BR>
------------------<BR>
ādhāne vāmadevyādisāmānyaṅgatvena vihitāni |<BR>
tatra- yadyapyetāni yajurvedagatasyā'dhānasyāṅgāni, tathāpi sāmavede teṣāmutpannatvāt, utpatteśca śīghrabuddhihetutvātsāmavedadharmeṇa geyāni - iti cet |<BR>
na |<BR>
viniyogasya prabalatvāt |<BR>
sa ca yajurvede śrutaḥ- 'ya evaṃ vidvānvāmadevyaṃ gāyati' iti |<BR>
guṇena hi mukhyasyānusaraṇaṃ nyāyyam |<BR>
ko guṇaḥ, kiṃ mukhyam- iti cet |<BR>
atrāṅgitvādādhānaṃ mukhyam, sāmagānamaṅgatvena guṇaḥ |<BR>
tathā sāti 'dharmaḥ śiraḥ' - ityādaya ādhānāṅgabhūtā mantrā yathopāṃśu paṭhyante, tathā sāmānyapyādhānānusāreṇopāṃśu geyāni |<BR>
athavā viniyogo 'nuṣṭhāpakavidhitvānmukhyaḥ |<BR>
utpattividhiratathāvidhatvādguṇaḥ |<BR>
tasmāt- atra viniyogavedānusāreṇopāṃśugeyāni || MJaiNyC_3,1.4-6 ||<BR>
<BR>
<BR>
<BR>
(tṛtīye jyotiṣṭomasya yājurvedikatādhikaraṇe sūtram -) /<BR>
<BR>
<b>bhūyastvenobhayaśruti  / Jaim_3,3.10 /</b><BR>
<BR>
____________________________________________________<BR>
<BR>
START MJaiNy 3,3.7-8<BR>
<BR>
<BR>
tṛtīyādhikaraṇamāracayati-<BR>
<BR>
jyotiṣṭomo yajuḥsāmavedayorasti tatra kim /<BR>
uccaistvamuta nīcaistvaṃ hetvabhāvādanirṇayaḥ // MJaiNy_3,3.7 //<BR>
yajuṣyadhigate dravyadevate tatra tadvidhiḥ /<BR>
tadvaśātsvaranirṇīterupāṃśu syādanuṣṭhitiḥ // MJaiNy_3,3.8 //<BR>
<BR>
------------------<BR>
<BR>
'jyotiṣṭomena svargakāmo yajeta' ityetadvākyaṃ vedadvaye samāmnātam |<BR>
tatra-'ko vidhiḥ, kaśca guṇavidhānāyānuvādaḥ, iti jijñāsāyāṃ niyāmakahetorapratimānāt 'etasya vedasya dharmo 'nuṣṭheyaḥ' ityanirṇayaḥ- iti cet |<BR>
na |<BR>
somadravyasya, indravāyvādidevatāyāśca yajurvede 'dhigatatvādaṅgabāhulyaśravaṇācca tatraiva vidhiḥ, iti - upāṃśuprayogaḥ || MJaiNyC_3,1.7-8 ||<BR>
<BR>
(caturthe prakaraṇasya viniyojakatādhikaraṇe sūtram - )<BR>
<BR>
<b>asaṃyuktaṃ prakaraṇād iti kartavyatārthitvāt  / Jaim_3,3.11 /</b><BR>
<BR>
____________________________________________________<BR>
<BR>
START MJaiNy 3,3.9-10<BR>
<BR>
<BR>
caturthādhikaraṇamāracayati -<BR>
<BR>
na kratvaṅgaṃ prayājādi kratvaṅgaṃ vā na cāṅgatā /<BR>
prakriyāyā amānatvānnairākāṅkṣyeṇa vākyayoḥ // MJaiNy_3,3.9 //<BR>
prayājādeḥ phale 'pekṣā kathaṃbhāve 'pi ca kratoḥ /<BR>
tena prakaraṇāmnānaṃ tasmādaṅgāṅgitā tayoḥ // MJaiNy_3,3.10 //<BR>
<BR>
------------------<BR>
<BR>
sārdhapādadvaye viniyojakatvenoktāni yāni śrutiliṅgavākyāni, tebhyo 'tiriktaṃ prakaraṇanāmakaṃ kiṃcitpramāṇaṃ na vede paśyāmaḥ |<BR>
nahi padatatsāmarthyānvayairasaṃtṛṣṭaḥ kaścidvedabhāgaḥ kenacidāmnāyate |<BR>
ekavākyatāmāpanno vākyasamūhaḥ prakaraṇama-iti cet |<BR>
na |<BR>
vākyayoḥ satoḥ paścādekatākyatāyā abhāvāt |<BR>
na hi 'darśapūrṇamāsābhyāṃ svargakāmo yajeta' 'samidho yajati' ityanayorvākyayoḥ parasparākāṅkṣāsti, yena vākyaikavākyatā kalpyeta |<BR>
tasmāt - na prayājādīnāṃ darśapūrṇamāsāṅgatvam- iti prāpte, -<BR>
brūmaḥ- prayojādayaḥ phalahetavaḥ, puruṣapravṛttirūpatvāt, sevādivat |<BR>
darśapūrṇamāsāvupakaraṇairupakāryau, karaṇatvāt, pradīpopakṛtacakṣurvat |<BR>
tathā sati 'kiṃ prayājādeḥ phalam, kiṃvā darśapūrṇamāsayorupakaraṇam' ityākāṅkṣāyāṃ saṃpannavākyaikavākyatārūpaṃ prakaraṇam |<BR>
tena ca prayājādīnāmaṅgatvaṃ pratīyate || MJaiNyC_3,1.9-10 ||<BR>
<BR>
<BR>
(pañcame kramasya viniyojakatvādhikaraṇe sūtram - ) /<BR>
<BR>
<b>kramaś ca deśasāmānyāt  / Jaim_3,3.12 /</b><BR>
<BR>
____________________________________________________<BR>
<BR>
START MJaiNy 3,3.11-14<BR>
<BR>
pañcamādhikaraṇamāracayati-<BR>
<BR>
dabdhirnāmeti mantro 'ṅgamupāṃśuyajaterna vā /<BR>
sādhāraṇatvālliṅgādermānābhāvādanaṅgatā // MJaiNy_3,3.11 //<BR>
mantrāṇāṃ karmaṇāṃ cātra krameṇā'mnānamīkṣyate /<BR>
prakriyāvatkramo mānaṃ yathāsaṃkhyaṃ tato 'ṅgatā // MJaiNy_3,3.12 //<BR>
kramaḥ samānadeśatvaṃ pāṭhādarthācca pāṭhataḥ /<BR>
yathāsaṃkhyaṃ saṃnidhiśca yathāsaṃkhyamudāhṛtam // MJaiNy_3,3.13 //<BR>
śundhatvamiti sāṃnāyyapātrāṅgaṃ saṃnidhermatam /<BR>
paśudharmor'thasādeśyādagnīṣomīyato bhavet // MJaiNy_3,3.14 //<BR>
<BR>
------------------<BR>
<BR>
darśapūrṇamāsayoryājamāne - mantrakāṇḍe kaścinmantra āmnāyate-'dabdhirasyadabdho bhūyāsam, amuṃ dabheyam' iti |<BR>
asya mantrasyopāṃśuyājāṅgatāyāṃ śrutivākye na vidyete |<BR>
brāhmaṇe viniyogamanāmnāyārthavivaraṇasyaivā'bhnānāt |<BR>
'etayā vai dabdhyā devā asurānadabhnuvan |<BR>
tayaiva bhrātṛvyaṃ dabhnoti' iti brāhmaṇam |<BR>
dabdhirdhātukamāyudham |<BR>
āgneyāgnīṣomīyayorapyaniṣṭanivārakatvālliṅgaṃ sādhāraṇam |<BR>
prakaraṇaṃ ca trayāṇāmekameva |<BR>
tato mānābhāvādayaṃ mantro nopāṃśuyājāṅgam - iti prāpte, -<BR>
brūmaḥ- ādhvaryave kāṇḍa āgneyopāṃśuyājāgnīṣomīyakarmāṇi krameṇā'mnātāni |<BR>
yājamāne ca kāṇḍe tadviṣayā mantrāḥ krameṇā'mnātāḥ- 'agnerahaṃ devayajyayānnādo bhūyāsam', 'dabdhirasyadabdho bhūyāsamamuṃ dabheyam','agniṣomayārehaṃ devayajyayā vṛtrahā bhūyāsam' iti |<BR>
tatra yathā vākyadvayānusaṃdhāna saṃpannaṃ prakaraṇaṃ pṛthakpramāṇam, tathā prakaraṇadvayānusaṃdhānasaṃpannaḥ kramaḥ kuto na mānaṃ syāt |<BR>
na cāsya prakaraṇe 'ntarbhāvaḥ |<BR>
dvayorvākyayoriva prakaraṇayorekavākyatvābhāvāt |<BR>
tasmātkramapramāṇena madhyavartina upāṃśuyājasya madhyavartī mantro 'ṅgam |<BR>
'samānadeśatvaṃ kramaḥ' iti kramasya svarūpam |<BR>
tacca dvividham- pāṭhakṛtamarthakṛtaṃ ca |<BR>
tatra pāṭhakṛtamapi dvividham- yathāsaṃkhyaṃ saṃnidhiśceti |<BR>
tayorādyasya dabdhimantra udāharaṇam |<BR>
"śundhadhvaṃ daivyāya karmaṇe"-ityayaṃ mantraḥ śodhanīyeṣu vastuṣu sādhāraṇobhāsate |<BR>
tatra sāṃnāyyapātrāṇi kumbhīśākhāpavitrādīnyanantareṣu 'mātariśvanaḥ'- ityādimantreṣvavabhāsanta iti saṃnidhinā tatpātraprokṣaṇe 'śundhadhvam' iti mantro viniyujyate |<BR>
anuṣṭhānasādeśyānpaśudharmāṇāmagnīṣo mīyāṅgatvam |<BR>
tadevaṃ kramasya traividhyaṃ draṣṭavyam || MJaiNyC_3,1.11-14 ||<BR>
<BR>
(ṣaṣṭhe samākhyāyā viniyojakatādhikaraṇe sūtram / )<BR>
<BR>
<b>ākhyā caivaṃ tadarthatvāt  / Jaim_3,3.13 /</b><BR>
<BR>
____________________________________________________<BR>
<BR>
START MJaiNy 3,3.15-16<BR>
<BR>
<BR>
ṣaṣṭhādhikaraṇamāracayati-<BR>
<BR>
vedatrayoktadharmāṇāmṛtvigbhiḥ saṃgatistribhiḥ /<BR>
aniyatyā niyatyā vā niyatirnānirūpaṇāt // MJaiNy_3,3.15 //<BR>
hautratvādisamākhyānaṃ niyatergamakaṃ svataḥ /<BR>
nirbādhaṃ cānyavattacca tenātra viniyojakam // MJaiNy_3,3.16 //<BR>
<BR>
------------------<BR>
<BR>
yājyāpuronuvākyaṃpāṭhādayo dharmā ṛgvede proktāḥ |<BR>
dohananirvāpādayo yajurvede |<BR>
ājyastotrapṛṣṭhastotrādayaḥ sāmavede |<BR>
tatra 'asyaivaite dharmāḥ' iti niyāmakasya durnirūpatvādyena kenāpyṛtvijā yaḥ ko 'pi dharmaicchayāsaṃgacchate- iti cet |<BR>
maivam |<BR>
'hautram, ādhvaryavam, audrātram' iti samākhyānena niyatirbodhyate |<BR>
na ca samākhyānasya bādhakaṃ kiṃcitpaśyāmaḥ |<BR>
tasmādabodhakatvabādhitatvayoraprāmāṇyakāraṇayorabhāvācchruti liṅgādipañcakavatpramāṇena samākhyānena dharmā vyavasthāpyante || MJaiNyC_3,1.15-16 ||<BR>
<BR>
<BR>
(śrutyādīnāṃ pūrvapūrvabalīyastvādhikaraṇeṣu [7-12] sūtram) /<BR>
<BR>
<b>śruti-liṅga-vākya-prakaraṇa-sthāna-samākhyānāṃ samavāye pāradaurbalyam arthaviprakarṣāt  / Jaim_3,3.14 /</b><BR>
<BR>
____________________________________________________<BR>
<BR>
START MJaiNy 3,3.17-19<BR>
<BR>
<BR>
saptamā(śrutiprābalyā)dhikaraṇamāracayati-<BR>
aindryopasthīyatāṃ vahniritīndrāgnyorvikalpanam /<BR>
samuccayo vote śakra evāgniḥ kevalo 'thavā // MJaiNy_3,3.17 //<BR>
vikalpaḥ śrutiliṅgābhyāṃ guṇāvṛttyā samuccayaḥ /<BR>
śratiḥ śaktyanusāreti śakra eko 'tra liṅgataḥ // MJaiNy_3,3.18 //<BR>
śaktiruktā śrutiḥ śīghrā liṅgaṃ kṣutyanumāpakam /<BR>
nairākāṅkṣyātmake bodhe śrutyāgnau kevale sthitiḥ // MJaiNy_3,3.19 //<BR>
<BR>
------------------<BR>
<BR>
'aindyā gārhapatyamupatiṣṭhate' iti śrūyate |<BR>
'kadācana starīrasi nendra saścasi dāśuṣe' ityasāvṛgaindrī |<BR>
tatrendrasya prakāśanāt |<BR>
'bho indra, kadācidapi ghātako na bhavasi |<BR>
kiṃtvāhutiṃ dattavate yajamānāya prīyase' ityarthaḥ |<BR>
tatra-indraprakāśanasāmarthyarūpālliṅgānmantrasyendraviṣayakriyā sādhanatvaṃ gamyate |<BR>
yadyasau mantra indrapradhānakakriyāyāḥ sādhako na bhavet, tadānīmanena mantreṇendraprakāśanaṃ vyarthe syāt |<BR>
tasmāt 'etanmantrakaraṇakakriyāṃ pratīndraḥ pradhānam' ityetādṛśabuddhyīṃ- tpādanaṃ liṅgaviniyogaḥ |<BR>
'kāsau kriyā' iti viśeṣajijñāsāyām 'aindyopatiṣṭhate' ityanenāviruddhapada- dvayarūpeṇa vākyenopasthānakriyāyāṃ paryavasānaṃ kriyate |<BR>
tathāsati 'aindramantreṇendramupatiṣṭheta' ityayamarthaḥ paryavasyati |<BR>
tathā 'gārhapatyam' iti dvitīyāntapadarūpayā śrutyā gārhapatyasya prādhānyaṃ gamyate |<BR>
tacca guṇabhūtāṃ yatkiṃcitkaraṇakakriyāmantareṇa na saṃbhavati |<BR>
tataḥ 'tādṛśīṃ kāṃcitkriyāṃ prati gārhyatyaḥ pradhānam' ityetādṛśabuddhyīṃtpādanaṃ śrutiviniyogaḥ |<BR>
'aindyā, upatiṣṭhate' iti padadvayena mantraviśeṣakriyāviśeṣayoḥ paryavasānaṃ bhavati |<BR>
tathā sati 'aindreṇa mantreṇa gārhapatyamupatiṣṭhate' ityartho bhavati |<BR>
tadevaṃ śrutiliṅgayorvirodhe sati pramāṇatvāviśeṣādbrīhiyavavadvikalpaḥ- ityekaḥ pūrvapakṣaḥ |<BR>
indragārhapatyayoḥ pradhānatvāviśeṣadupasthānasya ca guṇatvāt 'pratipradhānaṃ guṇaḥ' iti nyāyenopasthānāvṛtyā śrutiliṅgayoḥ samuccayaḥ- iti dvitīyaḥ pūrvapakṣaḥ |<BR>
śrutirviniyuñjānā vastusāmathyamanukṛtyaiva viniyuṅkte |<BR>
anyathā 'vahninā siñcet' 'vāriṇā dahet' ityapi viniyujyeta |<BR>
tata upajīvyatvena liṅgasya prabalatvādindra eva mantreṇopastheyaḥ- iti tṛtīyaḥ pūrvapakṣaḥ |<BR>
aindramantrasya gārhapatye mukhyavṛttyā śaktyabhāve 'pi gauṇavṛttyā śaktirastīti 'niveśanaḥ'- ityasminnudāharaṇe pūrvameva darśitam |<BR>
tathā sati sāmarthyābhāvakṛtapratibandhābhāvānnirvighnā śrutiḥ śīghraṃ viniyuṅkte, liṅgaṃ tu vilambate |<BR>
mantrapadānyādau svābhidheyamarthe pratipādayanti |<BR>
tata ūrdhva mantrasya sāmarthye nirūpyate |<BR>
paścātsāmarthyavaśātsādhanatvavācinī prādhānyavācinī ca śrutiḥ kalpate |<BR>
sā ca śrutiḥ 'mantreṇendramupatiṣṭheta' iti viniyuṅkte |<BR>
tathā sati pratyakṣaśrutau svābhidheyapratipādanaviniyogayo rmadhyavartinau sāmarthyanirūpaṇa- śrutikalpanavyāpārau na sta iti prābalyāttayā liṅgaṃ bādhyate |<BR>
na ca - pratyakṣaśrutiviniyogavelāyāmalabdhātmakatvenāprāptaṃ liṅgaṃ kathaṃ bādhyeta- iti śaṅkanīyam |<BR>
bhaviṣyatpraptimatibandhasyaivātra bādhatvāt |<BR>
śrutyā viniyuktasya mantrasya punarviniyogākāṅkṣāyā anudayātkathaṃ viniyojakaṃ liṅgaṃ prāpsyati |<BR>
tasmāt - gārhapatyopasthāne mantraḥ pratyakṣaśrutyā viniyujyate || MJaiNyC_3,1.18-19 ||<BR>
<BR>
____________________________________________________<BR>
<BR>
START MJaiNy 3,3.20-22<BR>
<BR>
<BR>
aṣṭamā (vākyādyapekṣayā liṅgasya prābalyā) dhikaraṇamāracayati-<BR>
<BR>
syonaṃ ta iti pūrvārdha tasminsīdeti cottaram /<BR>
sadane sādane cāyaṃ sarvai vār'dhe vyavasthite // MJaiNy_3,3.20 //<BR>
tacchabdādekavākyatve bhavedādyaḥ śrutiṃ prati /<BR>
liṅgasya saṃnikṛṣṭatvādvākyabādhe vyavasthitiḥ // MJaiNy_3,3.21 //<BR>
udāhṛtiriyaṃ vākyabādhe na tvaindriyetyasau /<BR>
bādhādūrdhva nirarthatvādaprāmāṇyaprasaṅgataḥ // MJaiNy_3,3.22 //<BR>
<BR>
------------------<BR>
<BR>
darśapūrṇamāsayoḥ śrūyate- 'syonaṃ te sadanaṃ kṛṇomi ghṛtasya dhārayā supevaṃ kalpayāmi |<BR>
tasminsīdāmṛte pratitiṣṭha vrīhīṇāṃ megha sumanasyamānaḥ' iti |<BR>
'bhoḥ puroḍāśa, tava samīcīnaṃ sthānaṃ karomi |<BR>
tacca sthānaṃ ghṛtasya dhārayā suṣṭhu sevituṃ yogyaṃ kalpayāmi |<BR>
bho vrīhisārabhūta, tvaṃ samāhitamanaskastasminsamīcīne sthāna upaviśa |<BR>
tatra sthiro bhava' ityarthaḥ |<BR>
tatra-'tasmin' ityanena tacchabdena prakṛtavācinā pūrvottarārdhayorekavākyatve sati mantradvayābhāvātsarvo 'pyayaṃ mantraḥ sthānakaraṇe 'ṅgaṃ syāt |<BR>
mantraviniyojikā śrutirevaṃ kalpanīyā- 'sarveṇānena mantreṇa sthānaṃ kartavyam' iti |<BR>
tathā 'sarveṇa mantreṇa puroḍāśaḥ sthāpanīyaḥ, ityapi kalpanīyā |<BR>
sadanāṅgatvavatpratiṣṭhāpanāṅgatvasyāpi tadvākyabodhitatvāt |<BR>
tathā sati sadanasthāpanayorasya mantrasya vikalpaḥ samuccayo vā nijecchayā bhaviṣyati- iti prāpte,-<BR>
brūmaḥ- yadetatpūrvottarārdhayoḥ parasparānvayena saṃpannamekaṃ vākyam, tadetaduttarādhasya sadanakaraṇe śaktimakalpayitvā kṛtsnaṃ mantraṃ sadane viniyoktuṃ nārhati |<BR>
tathā pūrvārdhasya sthāpane śaktimakalpayitvā na tatra prabhavati |<BR>
ato liṅgakalpanavyavadhānena vākyaṃ śrutiṃ prati viprakṛṣyate |<BR>
pratyakṣaṃ tu liṅgadvayaṃ saṃnikṛṣyate |<BR>
tathā sati liṅgena vākyabādhādarthadvayamubhayorvyavasthitam |<BR>
nanu-'aindyā gārhapatyam |<BR>
ityatrāpi padadvayānvayarūpasya vākyasya viniyojakatvapratīterliṅgavākyavirodhāya tadevodāhniyatām- iti cet |<BR>
na |<BR>
tatra liṅgena vākye bādhite satyekaikapadasyārthapratyāyakatvābhāvena śrutikṛtaviniyogasyāpyasiddheraprāmāṇyamevodāhṛtasya prasajyeta |<BR>
iha tu mahāvākye bādhite 'pyavāntaravākyayorarthapratītau liṅgaviniyogaḥ sidhyatītyetadevodāharaṇam || MJaiNyC_3,1.20-22 ||<BR>
<BR>
____________________________________________________<BR>
<BR>
START MJaiNy 3,3.23-24<BR>
<BR>
<BR>
navamā(vākyasya prakaraṇādyapekṣayā prābalyā)dhikaraṇamāracayati-<BR>
<BR>
agnīṣomāvidaṃ havyamajuṣetāmitīritāt /<BR>
apacchidyedamityādiḥ sarvaśeṣo bhavenna vā // MJaiNy_3,3.23 //<BR>
prakriyāto mavenmaivaṃ prakriyāntaritā tribhiḥ /<BR>
vākyaṃ dvayantaritaṃ tena bhavetprakaraṇādbali // MJaiNy_3,3.24 //<BR>
<BR>
sūktavāke śrūyate- 'agniṣomāvidaṃ havirajuṣetām, avīvṛdhetām, mahojyāyo 'krātām |<BR>
indrāgnī idaṃ havirajuṣetām, avīvṛghetām, 'maho jyāyo 'krātām' iti |<BR>
tatra-devatāvācakamagnīṣomādipadaṃ paurṇamāsyādikāle yathādevataṃ vibhajya prayoktavyam- iti pūrvapāde nirṇītam |<BR>
yattu 'idaṃ haviḥ'- ityādikamavaśiṣṭaṃ padajātaṃ, tadagnīṣomamantragatamapyamāvāsyāyāmagnīṣomapadaparityāgena paṭhanīyam |<BR>
evam- indrāgnimantragatamapi paurṇamāsyāmindrāgnipadaparityāgena paṭhanīyam |<BR>
tathā satyeṣāṃ mantrabhāgāṇāṃ sarvaśeṣatvabodhako darśapūrṇamāsaprakaraṇapāṭho 'nugṛhyate- iti prāpte, brūmaḥ- agnīṣomamantraśeṣasyendrāgnipadānvayāśravaṇāt |<BR>
prakaraṇena prathame tadanvayarūpaṃ vākyaṃ kalpanīyam |<BR>
tena ca vākyenendrādiprakāśanasāmarthyarūpaṃ liṅgaṃ kalpyate |<BR>
tacca liṅgam 'anena mantrabhāgeṇendrāgniviṣayakriyānuṣṭheyā' iti viniyojikāṃ tṛtīyāśrutiṃ kalpayati |<BR>
tataḥ prakaraṇaviniyogayormadhye tribhirvyavadhānaṃ bhavati |<BR>
agnīṣomapadānvayarūpaṃ tu vākyaṃ śrūyamāṇatvālliṅgaśrutibhyāmeva vyavadhīyate |<BR>
tasmādvākyena prakaraṇasya bādhitatvāttaccheṣastatraiva vyavatiṣṭhate || MJaiNyC_3,1.23-24 ||<BR>
<BR>
____________________________________________________<BR>
<BR>
START MJaiNy 3,3.25-26<BR>
<BR>
<BR>
daśamā(prakaraṇasya kramādyapekṣayā prābalyā)dhikaraṇamāracayati-<BR>
<BR>
rājasūye 'bhiṣecyākhyayāge ye devanādayaḥ /<BR>
taccheṣāste 'khilārthā vā taccheṣāstasya saṃnidheḥ // MJaiNy_3,3.25 //<BR>
rājasūyakathaṃbhāvānuvṛtteḥ sarvaśeṣatā /<BR>
kalpyākāṅkṣābhiṣecyasya prakriyā prabalā tataḥ // MJaiNy_3,3.26 //<BR>
<BR>
------------------<BR>
<BR>
rājasūye paśviṣṭhisomayāgā bahavaḥ pradhānabhūtāḥ |<BR>
tatrābhiṣecanīyākhyaḥ kaścitsomayāgaḥ |<BR>
tasya saṃnidhau devanādayaḥ śrūyante-'akṣairdīvyati |<BR>
rājanyaṃ jināti |<BR>
śaunaḥśepamākhyāpayati' iti |<BR>
jināti jayati |<BR>
bahvṛcabrāhmaṇe samāmnātaṃ śunaḥ śepaviṣayamupākhyānaṃ śaunaḥśepam |<BR>
tatra saṃnidhibalāddevanādayo 'bhiṣecanīyāṅgam- iti cet |<BR>
maivam |<BR>
rājasūyasya kathaṃbhāvākāṅkṣāyāmanuvṛttāyāṃ vihitā devanādayaḥ prakaraṇena rājasūyaśeṣāḥ |<BR>
rājasūyaśca bahuyāgātmaka iti tatratyasarvayāgaśeṣatvam |<BR>
na cābhiṣecanīyasya kācidākāṅkṣā devanādiṣvasti |<BR>
jyotiṣṭomavikṛtitvenātidiṣṭaiḥ prākṛtāṅgaireva tadākāṅkṣānivṛtteḥ |<BR>
saṃnihitavidhibalādākāṅkṣotthāpyate- iti cet |<BR>
ata evā'kāṅkṣārūpamavāntaraprakaraṇamādau parikalpya taddvārā vākyaliṅgaśrutīkalpanayā saṃnidhirviprakṛṣyate |<BR>
rājasūyākāṅkṣārūpaṃ tu mahāprakaraṇaṃ kḷptatvādekaryā kakṣayā saṃnikṛṣyate |<BR>
tasmāt-prakaraṇena saṃnidhibādhātsarvaśeṣā devanādayaḥ || MJaiNyC_3,1.25-26 ||<BR>
<BR>
____________________________________________________<BR>
<BR>
START MJaiNy 3,3.27-28<BR>
<BR>
<BR>
ekādaśā(kramasya samākhyāpekṣayā prābalyā)dhikaraṇamāracayati-<BR>
<BR>
śundhadhvamiti mantro 'ṅgaṃ pauroḍāśikaśodhane /<BR>
sāṃnāyyapātraśuddhau vā prathamo 'stu samākhyayā // MJaiNy_3,3.27 //<BR>
pauroḍāśikamityatra prakṛtyā taddhitena vā /<BR>
saṃnidhyanuktitaḥ kalpyaḥ kḷptatvāccaramaḥ kramāt // MJaiNy_3,3.28 //<BR>
<BR>
------------------<BR>
<BR>
'śudhadhvaṃ daivyāya karmaṇe' ityayaṃ mantraḥ 'pauroḍāśikam' iti yājñikaiḥsamākhyāte kāṇḍe paṭhitatvātsamākhyayā puroḍāśakāṇḍoktānāmulūkhalajuhvādīnāmapi śodhane 'ṅgam- iti cet |<BR>
maivam |<BR>
'pauroḍāśikam' iti samākhyāyāṃ prakṛtiḥ puroḍāśamātramabhidhatte |<BR>
taddhitapratyayaśca kāṇḍam |<BR>
na caitāvatā kṛtsnapuroḍāśapātrāṇāṃ mantrasaṃnidhiḥ pratyakṣo bhavati, kiṃtvarthāpattyā kalpyate |<BR>
yadyuktasaṃnidhirna syāt, tadā mantrapratipādakagranthasya pauroḍāśikasamākhyā na syāt |<BR>
na hyagnyasaṃnihitānām 'iṣe tvā-' dimantrāṇāmāgneyakāṇḍasamākhyā bhavati |<BR>
saṃnihitānāṃ tu 'yuñjānaḥ prathamaṃ manaḥ'- ityādimantrāṇāṃ bhavatyeṣā samākhyā |<BR>
tasmāt- kāṇḍasamākhyayā saṃnidhiṃ parikalpya tatsaṃnidhyanyathānupapattyā parasparākāṅkṣārūpaṃ kṛtsnaṃ pātraprakaraṇaṃ kalpayitvā taddvārā vākyaliṅgaśrutīḥ kalpayitvā tayā śrutyā viniyoga iti samākhyāyā viprakarṣaḥ |<BR>
sāṃnāyyapātrāṇāṃ śodhane mantrasaṃnidhistu pratyakṣaḥ |<BR>
idhmābarhiḥ saṃpādanasya muṣṭinirvāpasya cāntarālaṃ sāṃnāyyapātrāṇāṃ deśa uktaḥ |<BR>
mantraśvedhmābarhirnirvāpaviṣayayormantrānuvākayomadhyoma'nuvāke paṭhyate |<BR>
tena ca pratyakṣasaṃnidhinā prakaraṇādīnāṃ caturṇāmeva kalpanātsaṃnidhiḥ saṃnikṛṣyate |<BR>
tasmāt- krameṇa samākhyāṃ bādhitvā 'sāṃnāyyapātraśodhanaśeṣo mantraḥ' ityayaṃ caramaḥ pakṣo 'bhyupeyaḥ || MJaiNyC_3,1.27-28 ||<BR>
<BR>
____________________________________________________<BR>
<BR>
START MJaiNy 3,3.29-30<BR>
<BR>
<BR>
dvādaśā(bādhayogyatā)dhikaraṇamāracayati-<BR>
<BR>
bādho na yukto yukto vā prāptyaprāptyorna yujyate /<BR>
apravṛttaṃ prasaktaṃ yaddhiyā tasyāstu bādhyatā // MJaiNy_3,3.29 //<BR>
pramāṇataḥ prasaktasya bādho dāśamiko 'tra tu /<BR>
vibhrameṇa prasaktasya tasmādapraptabādhanam // MJaiNy_3,3.30 //<BR>
<BR>
------------------<BR>
<BR>
prāptasya pravṛttirastīti na tannivāraṇaṃ śakyam |<BR>
aprāptasya bādhaviṣayatvenāvasthānameva nāsti |<BR>
tasmāt-na yukto bādhaḥ- iti cet |<BR>
maivam |<BR>
buddhyāviṣayīkṛtasya vārayituṃ śakyatvāt |<BR>
na caitadatyantaṃ pravṛttam |<BR>
anuṣṭhānarūpaphalaparyavasānābhāvāt |<BR>
nāpyatyantamapravṛttam |<BR>
tadbuddherutpannatvāt |<BR>
ato noktadoṣadvayam |<BR>
daśame codakapramāṇenāvabuddhor'tho bādhyata iti prāptabādhaḥ |<BR>
iha tu pūrvapūrvapramāṇaviruddhairuttarottaraiḥ pramāṇābhāsairavabuddhasyetyaprāptabādhaḥ || MJaiNyC_3,1.29-30 ||<BR>
<BR>
<BR>
<BR>
(trayodaśe dvādaśopasattāyā ahīnāṅgatādhikaraṇe(ahīnanyāye) sūtre-15-16) /<BR>
<BR>
<b>ahīno vā prakaraṇād gauṇaḥ  / Jaim_3,3.15 /</b><BR>
<BR>
<b>asaṃyogāt tu mukhyasya tasmād apakṛṣyeta  / Jaim_3,3.16 /</b><BR>
<BR>
____________________________________________________<BR>
<BR>
START MJaiNy 3,3.31-33<BR>
<BR>
<BR>
trayodaśādhikaraṇamāracayati-<BR>
<BR>
tistra eva hi sāhne syurahīne dvādaśetyataḥ /<BR>
jyotiṣṭome dvādaśatvamathavāhagaṇe bhavet // MJaiNy_3,3.31 //<BR>
astu prakaraṇādādyo nāhīmatvaṃ virudhyate /<BR>
prakṛtitvānna kenāpi hīno 'to 'tra vikalpyatām // MJaiNy_3,3.32 //<BR>
sāhlādbhinnāhīnasaṃjñā rūḍhaipāhargaṇe bhavet /<BR>
ṣaṣṭhīśrutyā dvādaśatvaṃ prakriyāto 'pakṛṣyatām // MJaiNy_3,3.33 //<BR>
<BR>
------------------<BR>
<BR>
jyotiṣṭomaprakaraṇe śrūyate-'tistra eva sāhnasyopasado dvādaśāhīnasya' iti |<BR>
ekenāhnā niṣpādyatvātsāhno jyotiṣṭomaḥ |<BR>
dīkṣādivasādūrdhve somābhiṣavadivasātpūrva kartavyā homā upasadaḥ |<BR>
tāsāṃ dvādaśatvaṃ prakaraṇabalājjyotiṣṭome niviśate |<BR>
ahīnaśabdaśca tasminneva kalpate |<BR>
jyotiṣṭomasya nikhilasomayāgaprakṛtitvena sarveṣāmaṅgānāṃ tatropadeśe sati tadupadeśavikalavikṛtīnāmiva hīnatvābhāvāt |<BR>
ato dvādaśatvatritvayorvikalpaḥ- iti prāpte, -<BR>
brūmaḥ- āvṛttasomayāgarūpo dvirātratrirātrādirahargaṇaḥ |<BR>
tasminnahīnaśabdo rūḍhaḥ |<BR>
yaugikatve tu 'na hīnaḥ' iti vigṛhya samāse kṛte satyayajñādiśabdabadādyudāttaḥ syāt |<BR>
madhyodāttastvāmnāyate |<BR>
rūḍhiśca vigrahanirapekṣatvācchīprabuddhihetuḥ |<BR>
ato jyotiṣṭomavācinaḥ sāhnaśabdādbhinneyamahīnasaṃjñā jyotiṣṭomādbhinnamahargaṇamabhidhatte |<BR>
tasminnahargaṇe ṣaṣṭhīśrutyā taduktaṃ dvādaśatvaṃ niveśyate |<BR>
tatsiddhaye prakaraṇādidamapanetavyam || MJaiNyC_3,1.31-33 ||<BR>
<BR>
(caturdaśe kulāyādau pratipadaurutkarṣādhikaraṇe sūtrāṇi 17-19) /<BR>
<BR>
<b>dvitvabahutvayuktaṃ vā codanāt tasya  / Jaim_3,3.17 /</b><BR>
<BR>
<b>pakṣeṇārthakṛtasyeti cet  / Jaim_3,3.18 /</b><BR>
<BR>
<b>na prakṛter ekasaṃyogāt  / Jaim_3,3.19 /</b><BR>
<BR>
____________________________________________________<BR>
<BR>
START MJaiNy 3,3.34-36<BR>
<BR>
<BR>
caturdaśādhikaraṇamāracayati-<BR>
<BR>
yuvaṃ hīti dvayoḥ kartrorbahūnāṃ caita ityamūm /<BR>
kuryātpratipadaṃ jyotiṣṭome sāhargaṇe 'thavā // MJaiNy_3,3.34 //<BR>
ekasya śaktirāhitye dvābhyāṃ bahubhireva vā /<BR>
jyotiṣṭomasya kāryatvātprakṛte 'traiva sā bhavet // MJaiNy_3,3.35 //<BR>
yajamānasya nānātvaṃ sākṣādvikṛtiṣu śrutam /<BR>
utkṛṣya pratipattena kulāyādiṣu nīyatām // MJaiNy_3,3.36 //<BR>
<BR>
------------------<BR>
<BR>
jyotiṣṭome śrūyate- 'yuvaṃ hi sthaḥ svarpatī'- iti dvayoryajamānayoḥ pratipadaṃ kuryāt |<BR>
ete asṛgramindavaḥ'- iti bahubhyo yajamānebhyaḥ' iti |<BR>
stotrasyopakrame paṭhanīyāmṛcaṃ pratipacchabdo 'bhidhatte |<BR>
sā codāhṛtā pratipatprakaraṇājjyotiṣṭome niviśate |<BR>
na ca tatra yajamāsadvitvabahutvayorasaṃbhavaḥ |<BR>
ekasya yajamānasya dravyalābhādinā tadaśaktau nityakarmaṇaḥ parityāgāsaṃbhavena dvābhyāṃ bahubhirvā tasyāvaśyakartavyatvāt- iti prāpte, -<BR>
brūmaḥ- yajamānadvitvaṃ kulāyanāmake yajñe sākṣādāmnātam-'etena rājapurohitau sāyujyakāmau yajeyātām' iti |<BR>
yajamānabahutvaṃ satreṣvāmnātam- 'caturviṃśatiparamāḥ sattramāsīran' iti |<BR>
tato dviśabdabahuśabdarūpābhyāṃ śrutibhyāṃ prakaraṇaṃ bādhitvā kulāyādiṣu yathoktapratipadorutkarṣaḥ kartavyaḥ |<BR>
na cāśaktāvapi yajamānadvitvabahutve saṃbhavataḥ |<BR>
aśaktena svīkṛtasya puruṣāntarasya pratividhitve yajamānatvābhāvāt |<BR>
'yajamānasya pratinidhirnāsti' iti vakṣyate |<BR>
yadyanyaḥ puruṣaḥ svayameva pravartate tadānīṃ svakīyameva prayogaṃ kuryāt, natvaśaktasya sāhāyyamācaret |<BR>
tasmāt- śrūyamāṇasya yajamānaikatvasya kālādivadanupādeyāṅgatvena tyaktumaśakyatvānna jyotiṣṭome yajamānasya dvitvabahutve saṃbhavataḥ || MJaiNyC_3,1.34-36 ||<BR>
<BR>
<BR>
(pañcadaśe jāghanyā anutkaṣārdhikaraṇe sūtrāṇi 20-23) /<BR>
<BR>
<b>jāghanī caikadeśatvāt  / Jaim_3,3.20 /</b><BR>
<BR>
<b>codanā vāpūrvatvāt  / Jaim_3,3.21 /</b><BR>
<BR>
<b>ekadeśa iti cet  / Jaim_3,3.22 /</b><BR>
<BR>
<b>na prakṛter aśāstraniṣpatteḥ  / Jaim_3,3.23 /</b><BR>
<BR>
____________________________________________________<BR>
<BR>
START MJaiNy 3,3.37-38<BR>
<BR>
<BR>
pañcadaśādhikaraṇamāracayati-<BR>
<BR>
saṃyājayanti jāghanyā patnīretatpaśāvuta /<BR>
darśādau tatpaśau yuktaṃ jāghanyāḥ samavāyataḥ // MJaiNy_3,3.37 //<BR>
jāghanī nāma bhāgo 'sau darśādau samavaiti hi /<BR>
notkraṣṭavyaṃ na saṃskāryā sādhanatvāttṛtīyayā // MJaiNy_3,3.38 //<BR>
<BR>
darśapūrṇamāsaprakaraṇe śrūyate-'jāghanyā patnīḥ saṃyājayanti' iti |<BR>
jāghanī paśoḥ puccham |<BR>
patnīśabdo 'trā'huticatuṣṭayātmakasya karmaṇo nāmadheyaikadeśaḥ |<BR>
ata eva śrūyate-'pañca prayājā ijyante, catvāraḥ patnīsaṃyājāḥ' iti |<BR>
tatra tṛtīyāhutau devapatnīnāṃ devatātvāttaddvārā karmanāmnaḥ patnīsaṃyājaśabdasya pravṛttiḥ |<BR>
tatra jāghanīmuddiśya patnīsaṃyājasaṃskāro vidhīyate |<BR>
jāghanī ca paśau samavetā na tu darśapūrṇamāsayoḥ |<BR>
ataḥ prakaraṇādutkṛṣya paśau niveśanam- iti prāpte, -<BR>
brūmaḥ- jāghanīśabdena paśorbhāmo 'bhidhīyate |<BR>
sa ca darśapūrṇamāsayoḥ paśuyāgatvābhāve 'pi krayādinā saṃpādayituṃ śakyate |<BR>
na cātra paśau vidyamānāyāṃ jāghanyāṃ patnīsaṃyājaiḥ saṃskāryatvam |<BR>
tṛtīyayā sādhanatvāvagamāt |<BR>
tasmāt-na prakaraṇādutkarṣaḥ || MJaiNyC_3,1.37-38 ||<BR>
<BR>
<BR>
(ṣoḍaśe saṃtardanasya saṃsthāniveśādhikaraṇe sūtrāṇi 24-31) /<BR>
<BR>
<b>saṃtardanaṃ prakṛtau krayaṇavadanarthalopāt syāt  / Jaim_3,3.24 /</b><BR>
<BR>
<b>utkarṣo vā grahaṇād viśeṣasya  / Jaim_3,3.25 /</b><BR>
<BR>
<b>kartṛto vā viśeṣasya tannimittatvāt  / Jaim_3,3.26 /</b><BR>
<BR>
<b>kratuto vārthavādān upapatteḥ syāt  / Jaim_3,3.27 /</b><BR>
<BR>
<b>saṃsthāś ca kartṛvad dhāraṇārthāviśeṣāt  / Jaim_3,3.28 /</b><BR>
<BR>
<b>ukthyādiṣu vārthasya vidyamānatvāt  / Jaim_3,3.29 /</b><BR>
<BR>
<b>aviśeṣāt stutir vyartheti cet  / Jaim_3,3.30 /</b><BR>
<BR>
<b>syād anityatvāt  / Jaim_3,3.31 /</b><BR>
<BR>
____________________________________________________<BR>
<BR>
START MJaiNy 3,3.39-40<BR>
<BR>
<BR>
ṣoḍaśādhikaraṇamāracayati-<BR>
<BR>
saṃtṛdyeddīrghasome tatprakṛtau vikṛtābuta /<BR>
dīrghasya soma ityukte prakṛtāvastu tardanam // MJaiNy_3,3.39 //<BR>
sāmānādhikaraṇyasya ṣaṣṭhīto balavattvataḥ /<BR>
dairdhyayuktaukthyasaṃsthādāvutkarṣo 'nyatra bādhanāt // MJaiNy_3,3.40 //<BR>
<BR>
------------------<BR>
<BR>
jyotiṣṭome śrūyate- 'dīrghasome saṃtṛdyeddhṛtyai' iti |<BR>
somayāgaviśeṣo dīrghasomaḥ |<BR>
tasminsomābhiṣavādhārayoradhiṣavaṇaphalakayoḥ saṃtardanaṃ kāryam |<BR>
anyonyaviyogena śaithilyaṃ mā bhūditi dṛḍhasaṃśleṣaḥ saṃtardanam |<BR>
tadetatprakaraṇabalātprakṛtau niviśate |<BR>
na ca tatra dīrghasomatvānupapattiḥ |<BR>
'dīrghasya somaḥ' ityevaṃ dīrghaśabdasya yajamānaviśeṣaṇatvenāpyupapatteḥ- iti prāpte-<BR>
brūmaḥ- 'ṣaṣṭhīsamāsātkarmadhārayo balīyān' iti (niṣādasthapatyadhikaraṇe) vakṣyate |<BR>
tathā sati dīrghatvaṃ somasya dharmaḥ, na tu yajamānasya |<BR>
nanvevamapi prakṛtibhūtasya somasyeṣṭipaśvapekṣayā dīrghatvamastyeva - iti cet |<BR>
na |<BR>
somaśabdenaiva tadavagatau dīrghaśabdasya vaiyarthyāt |<BR>
na hīṣṭipaśvapekṣayā hrasvaḥ kaścitsomo 'sti, yasya vyāvṛttaye dīrghaśabdaḥ prayujyeta |<BR>
tasmātprakṛtirūpaṃ hrasvaṃ soyaṃ vyāvartayitumayaṃ dīrghaśabdaḥ |<BR>
vikṛtiṣūkthyādiṣu grahādhikyāddīrghatvam |<BR>
dvirātrādiṣu cā'vṛttyā dīrghatvam |<BR>
tasmādvākyena prakaraṇaṃ bādhitvā vikṛtiṣu tanniveśaḥ |<BR>
prakṛtau tu dīrghaśabdasya bādhaḥ pūrvamuktaḥ |<BR>
saṃtardanabādhaśca sākṣācchrūyate- 'hanū vā ete yajñasya yadadhiṣavaṇe na saṃtṛṇatti, asaṃtṛṣṇe hi han' iti |<BR>
tasmāt- na prakṛtau niveśaḥ || MJaiNyC_3,1.39-40 ||<BR>
<BR>
<BR>
(saptadaśe pravargyaniṣedhādhikaraṇe sūtre 32-33) /<BR>
<BR>
<b>saṃkhyāyuktaṃ kratoḥ prakaraṇāt syāt  / Jaim_3,3.32 /</b><BR>
<BR>
<b>naimittikaṃ vā kartṛsaṃyogāl liṅgasya tannimittatvāt  / Jaim_3,3.33 /</b><BR>
<BR>
____________________________________________________<BR>
<BR>
START MJaiNy 3,3.41-41<BR>
<BR>
<BR>
saptadaśādhikaraṇamāracayati-<BR>
na pravṛñjyādādyayajñe kratau so 'nuṣṭhitāvuta /<BR>
pratiṣedhaḥ kratau yukta uktā hyasyā'dyayajñatā // MJaiNy_3,3.41 //<BR>
pravṛṇaktyupasadbhyaḥ prāgiti vākyātkratau vidheḥ /<BR>
ādyaprayoge prāthamyānniṣedhaḥ kvacideva saḥ // MJaiNy_3,3.42 //<BR>
<BR>
------------------<BR>
<BR>
jyotiṣṭome pravargyākhyaṃ karma prakṛtya śrūyate- 'na prathamayajñe pravṛñjyāt' iti |<BR>
so 'yaṃ pratiṣedho jyotiṣṭomakratau draṣṭavyaḥ' na tu tadīyaprathamaprayoge |<BR>
kutaḥ |<BR>
'evavāva prathamo' yajño yajñānāṃ yajjyotiṣṭomaḥ' iti tasya prathamayajñatvāmidhānāt- iti cet maivam |<BR>
'purastādupasadāṃ pravargye pravṛṇakti' iti vākyena ktatau pravargyasya vihitatvāt |<BR>
na ca vidhiniṣedhavākyayoḥ samānabalatvādanirṇayaḥ |<BR>
niṣedhavākye prathamaśabdena niṣedhasya prayogaparatvanirṇayāt |<BR>
prathamadvitīyādiśabdāḥ kriyāyā āvṛttau mukhyāḥ, tatsaṃbandhādvastuṣūpacaryante |<BR>
prathamamadhyetavyatvātprathamaṃ kāṇḍam, tadanantaramadhyetavyatvāddvitīyaṃ kāṇḍam |<BR>
evam- ādāvutpannatvātprathamaḥ putraḥ, tadanantaramutpannatvāddvitīyaḥ |<BR>
tathā sati prayogakriyāyā āvṛttiviśeṣe prathamaśabdo mukhyaḥ |<BR>
tadāvṛttiviṣayatayā yajñe lākṣaṇikaḥ |<BR>
tvatpakṣe 'pi kratau mukhyo yajñaśabdaḥ, prayoge lākṣaṇikaḥ syāt- iti cet |<BR>
bāḍham |<BR>
tathāpyasaṃjātavirodhinilākṣaṇikatvakalpanādvaramuttara pade tatkalpanam |<BR>
tasmājjyotiṣṭomasya prathamaprayoge pravargyaniṣedhaḥ |<BR>
nanu-saptasaṃsthāyuktasya jyotiṣṭomasya prathamasaṃsthārūpo 'gniṣṭomaḥ, tatrāyaṃ niṣedhaḥ paryavasyati |<BR>
vidhiśca tatra śrūyate- agniṣṭome pravṛṇakti' iti |<BR>
evaṃ tarhyadhikāribhedena vidhiniṣedhayorvyavasthāstu |<BR>
tathā hi śrūyate- 'kāmaṃ tu yo 'nūcānaḥ syāt, tasya pravañjyāt' iti |<BR>
tasmāt- anūcānavyatiriktakartṛke 'gniṣṭomaprathamaprayoga evāyaṃ niṣedhaḥ || MJaiNyC_3,1.41-42 ||<BR>
<BR>
<BR>
(aṣṭādaśe pauṣṇapeṣaṇasya vikṛtau viniyogādhikaraṇe sūtram-) /<BR>
<BR>
<b>pauṣṇaṃ peṣaṇaṃ vikṛtau pratīyetācodanāt prakṛtau  / Jaim_3,3.34 /</b><BR>
<BR>
____________________________________________________<BR>
<BR>
START MJaiNy 3,3.43-44<BR>
<BR>
<BR>
aṣṭādaśādhikaraṇamāracayati-<BR>
<BR>
prapiṣṭabhāgaḥ pūṣeti prakṛtau vikṛtāvuta /<BR>
iṣṭiprakaraṇādeva prakṛtāviti yujyate // MJaiNy_3,3.43 //<BR>
saṃtardanādivadvākyādvikṛtau pūṣasaṃbhavāt /<BR>
siddhasya punarapyuktiradhikasya vivakṣayā // MJaiNy_3,3.44 //<BR>
<BR>
------------------<BR>
<BR>
darśapūrṇamāsaprakaraṇe śrūyat- 'tasmātpūṣā prapiṣṭabhāgo 'dantako hi' iti |<BR>
tatra- dantarahitasya pūṣṇaḥ piṣṭabhāgatvaṃ saṃtardanapratipadādivatsiddham |<BR>
tathāpyuttarā |<BR>
dhikaraṇe tasminneva viṣaye viśeṣaṃ vaktumiha prastūyate || MJaiNyC_3,1.43-44 ||<BR>
<BR>
<BR>
(ekonaviṃśe pauṣṇapeṣaṇasya carāveva niveśādhikaraṇe-sūtrāṇi 35-38) /<BR>
<BR>
<b>tatsarvārtham aviśeṣāt  / Jaim_3,3.35 /</b><BR>
<BR>
<b>carau vārthoktaṃ puroḍāśe 'rthavipratiṣedhāt paśau na syāt  / Jaim_3,3.36 /</b><BR>
<BR>
<b>carāv apīti cet  / Jaim_3,3.37 /</b><BR>
<BR>
<b>na paktināmatvāt  / Jaim_3,3.38 /</b><BR>
<BR>
____________________________________________________<BR>
<BR>
START MJaiNy 3,3.45-46<BR>
<BR>
<BR>
ekonaviṃśādhikaraṇamāracayati-<BR>
<BR>
carau paśau puroḍāśe carāvevota peṣaṇam /<BR>
viśeṣādarśanādetatsarveṣvapi vidhīyate // MJaiNy_3,3.45 //<BR>
prāptatvānna puroḍāśe hṛdādyākāranāśanāt /<BR>
na paśau pāriśeṣyeṇa carāveva hi peṣaṇam // MJaiNy_3,3.46 //<BR>
<BR>
------------------<BR>
<BR>
'pauṣṇaṃ carumanunirvapet' iti carurvihitaḥ |<BR>
'pauṣṇaṃ śyāmamālametānnakāmaḥ' iti paśuvidhiḥ |<BR>
'paśumālabhya puroḍāśaṃ nirvapati' ityetaccodakena pauṣṇapaśau prāptam |<BR>
tatra- 'yaddevatyaḥ paśustaddevatyaḥ puroḍāśaḥ' iti nyāyena puroḍāśasya pūṣā devatā |<BR>
tatra pūrvoktaṃ peṣaṇaṃ viṣayīkṛtyocyamānāḥ saṃśayapūrvottarapakṣā vispaṣṭāḥ || MJaiNyC_3,1.45-46 ||<BR>
<BR>
<BR>
(viṃśe pauṣṇapeṣaṇasyaikadevatye niveśādhikaraṇe sūtrāṇi 39-46) /<BR>
<BR>
<b>ekasminn ekasaṃyogāt  / Jaim_3,3.39 /</b><BR>
<BR>
<b>dharmavipratiṣedhāc ca  / Jaim_3,3.40 /</b><BR>
<BR>
<b>api vā sadvitīye syād devatānimittatvāt  / Jaim_3,3.41 /</b><BR>
<BR>
<b>liṅgadarśanāc ca  / Jaim_3,3.42 /</b><BR>
<BR>
<b>vacanāt sarvapeṣaṇaṃ taṃ prati śāstravatvād arthābhāvād vicarāv apeṣaṇaṃ bhavati  / Jaim_3,3.43 /</b><BR>
<BR>
<b>ekasmin vārthadharmatvād aindrāgnav adubhayor na syād acoditatvāt  / Jaim_3,3.44 /</b><BR>
<BR>
<b>hetumātram adantatvam  / Jaim_3,3.45 /</b><BR>
<BR>
<b>vacanaṃ param  / Jaim_3,3.46 /</b><BR>
<BR>
____________________________________________________<BR>
<BR>
START MJaiNy 3,3.47-48<BR>
<BR>
<BR>
viṃśādhikaraṇamāracayati-<BR>
<BR>
dvidevake 'pi kiṃ piṃṣyāduta pūṣaikadaivake /<BR>
dvidevake 'pi tatpūṣṇaḥ sattvātpeṣaṇabhāginaḥ // MJaiNy_3,3.47 //<BR>
devatā viphalatvena peṣaṇaṃ na prayojayet /<BR>
yāgasya tattve bhāgokterna yāgāntaragāmi tat // MJaiNy_3,3.48 //<BR>
<BR>
------------------<BR>
<BR>
rājasūye śrūyate- 'saumāpauṣṇaṃ caruṃ nirvapati, aindrāpauṣṇaṃ carum' iti |<BR>
tatra dvidevake 'pi carau piṣṭabhājaḥ pūṣṇaḥ sattvāttatpeṣaṇaṃ pūṣārthe kartavyam- iti cet |<BR>
tatra vaktavyam- kiṃ peṣaṇasya devatā prayojikā, kiṃvā yāgaḥ |<BR>
nā'dyaḥ |<BR>
yāgamantareṇa kevaladevatā phalajanakatvābhāvena peṣaṇaṃ prayoktuṃ na prabhavati |<BR>
pauṣṇasya yāgasya peṣaṇaprayojakatve tu tatpeṣaṇaṃ dvidevake yāgāntare gantuṃ nārhati |<BR>
- 'pūṣā prapiṣṭabhāgaḥ' ityatra yāgau na śrutaḥ- iti cet |<BR>
maivam |<BR>
bhāgaśabdānyathānupapattyā yāgasya kalpyatvāt |<BR>
nahi devatātvamantareṇa piṣṭadravyabhāktvaṃ sidhyati |<BR>
sati ca devatātve dravyadevatayorlābhādyāgaḥ kalpyate |<BR>
tasmāt- ekadevakrayāgasya peṣaṇaprayojakatvāt, na dvidevakayāge peṣaṇamasti || MJaiNyC_3,1.47-48 ||<BR>
<BR>
<BR>
iti śrīmādhavīye jaiminīyanyāyamālāvistare tṛtīyādhyāyasya tṛtīyaḥ pādaḥ<BR>
<BR>
<BR>
_________________________________________________________________________<BR>
<BR>
<BR>
<BR>
<BR>
atha tṛtīyādhyāyasya caturthaḥ pādaḥ /<BR>
<BR>
<BR>
(prathame nivītasyārthavādatvādhikaraṇe sūtrāṇi 1-9)<BR>
<BR>
<b>nivītām iti manuṣyadharmaḥ śabdasya tatpradhānatvāt  / Jaim_3,4.1 /</b><BR>
<BR>
<b>apadeśo vārthasya vidyamānatattvāt  / Jaim_3,4.2 /</b><BR>
<BR>
<b>vidhis tv apūrvatvāt syāt  / Jaim_3,4.3 /</b><BR>
<BR>
<b>sa prāyāt karmadharmaḥ syāt  / Jaim_3,4.4 /</b><BR>
<BR>
<b>vākyaśeṣatvāt  / Jaim_3,4.5 /</b><BR>
<BR>
<b>tatprakaraṇe yat tat saṃyuktam avipratiṣedhāt  / Jaim_3,4.6 /</b><BR>
<BR>
<b>tatpradhāne vā tulyavat prasaṃkhyānād itarasya tadarthatvāt  / Jaim_3,4.7 /</b><BR>
<b>arthavādo vā prakaraṇāt  / Jaim_3,4.8 /</b><BR>
<BR>
<b>vidhinā caikavākyatvāt  / Jaim_3,4.9 /</b><BR>
<BR>
____________________________________________________<BR>
<BR>
START MJaiNy 3,4.1-2<BR>
<BR>
<BR>
caturthapādasya prathamādhikaraṇamāracayati -<BR>
<BR>
nivītaṃ tu manuṣyāṇāṃ vidhirvaiṣor'thavādakaḥ /<BR>
apūrvatvātprakaraṇānnuḥ kratorvā vidhīyate // MJaiNy_3,4.1 //<BR>
prāptaṃ nivītaṃ martyeṣu prāyeṇaitasya darśanāt /<BR>
upavītavidhāvekavākyatvādarthavādatā // MJaiNy_3,4.2 //<BR>
<BR>
------------------<BR>
<BR>
darśapūrṇamāsaprakaraṇe śrūyate-'nivītaṃ manuṣyāṇām |<BR>
prācīnāpītaṃ pitṝṇām |<BR>
upavītaṃ devānām |<BR>
upavyayate devalakṣmameva tatkurute' iti |<BR>
tatra- nivītasya pūrve mānāntareṇāprāhatvā- dvidheyatvamabhyupetavyam |<BR>
tacca nivītaṃ 'manuṣyāṇām' iti ṣaṣṭhyā puruṣārthatvena vidhīyate- ityekaḥ pūrvapakṣaḥ |<BR>
asminpakṣe manuṣyasaṃbandho dvividhaḥ- suvarṇadhāraṇavatsarvapuruṣasyabandhaḥ, ityekaḥ prakāraḥ |<BR>
'upavītaprācīnāvītayoḥ kratupraveśarahitayoḥ svatantradaivikapaitṛkakarmaṇorapi darśanāttatsāhacaryeṇa svatantra ācāryātithyādimanuṣyaviṣaye karmaṇi nivītam' ityaparaḥ prakāraḥ |<BR>
prakaraṇabalātprayājādivadyāgadharṣaḥ- iti dvitīyaḥ pūrvapakṣaḥ |<BR>
asminpakṣe manuṣyagrahaṇaṃ kartṛsaṃbandhānuvādaḥ |<BR>
'ṣaṣṭhīśrutiprakaraṇayoravirodhādubhayāvalambanena kratusaṃbandhimanuṣyadharmaḥ' iti pakṣāntaramudeti |<BR>
tacca dvividham-'lohitoṣṇīpādivadṛtvigdharmaḥ, ityekaḥ prakāraḥ |<BR>
'kratāveva yanmanuṣyapradhānaṃ karmānvāhāryadānādi, taddharmatve satyupavītasāhacaryamapyanugṛhyate' ityaparaḥ |<BR>
sarvathāpi nivītaṃ nārthavādaḥ- iti prāpte, -<BR>
brūmaḥ- atra pratīyamānaṃ nivītādikaṃ vāsoviṣayam, na tu trivṛtsūtraviṣayam |<BR>
'ajinaṃ vāso vā dakṣiṇata upavīya' ityanena sadṛśatvāt |<BR>
vastrasya ca nivītaṃ saukaryāya prāptam |<BR>
cīnāvītopavītayoravaśyamekamekasminpārśve vastramadhaḥ patet |<BR>
ataḥ prāpter'the 'manuṣyāṇām' iti ṣaṣṭhīśrutirna vidhāyikā |<BR>
na ca prakaraṇātkratvaṅgatvena vidhiḥ |<BR>
vākyabhedaprasaṅgāt |<BR>
upavītaṃ tāvadvidhīyate |<BR>
anyathā 'devalakṣmameva tatkurute' iti praśaṃsābaiyarthyāpatteḥ |<BR>
tasmiṃścopavīta vidhāvarthavādatvena nivītaprācīnāvītayorekavākyatvasaṃbhave pṛthagvidhānamayuktam |<BR>
navīta prācīnāvīte manuṣyapitṛviṣayavattvāddaivike karmaṇyayogye, upavītaṃ tu yogyam- iti vyatireka- mukheṇa stāvakaṃ nivītam |<BR>
tasmāt-arthavādaḥ || MJaiNyC_3,1.1-2 ||<BR>
<BR>
<BR>
(dvitīye, upavītasya darśapūrṇamāsāṅgatādhikaraṇe sūtre 10-11)<BR>
<BR>
<b>upavītaṃ liṅgadarśanāt sarvadharmaḥ syāt  / Jaim_3,4.10 /</b><BR>
<BR>
<b>na vā prakaraṇāt tasya darśanam  / Jaim_3,4.11 /</b><BR>
<BR>
____________________________________________________<BR>
<BR>
START MJaiNy 3,4.3-4<BR>
<BR>
<BR>
dvitīyādhikaraṇamāracayati-<BR>
<BR>
sarvārthamuta darśārthamupavyayata ityadaḥ /<BR>
sarvārthamagnihotre syādupavītīti liṅgataḥ // MJaiNy_3,4.3 //<BR>
darśādyarthe prakaraṇālliṅge syātsiddhiranyathā /<BR>
dohaṃ mṛtāgnihotrasya stotumetadanūditam // MJaiNy_3,4.4 //<BR>
<BR>
------------------<BR>
<BR>
'yajñopavītī hi devebhyo dohayati' ityevamagnihotre yajñopavītasya siddhavadanuvādena liṅgena sarvakarmārthamupavītam- iti cet |<BR>
na |<BR>
liṅgasyānyathopapatteḥ |<BR>
mṛtāgnihotraṃ tasmindine 'nyena hūyate |<BR>
tatra 'prācīnāvītī dohayet' iti vidhāya tasya stutaye 'yajñepavītī'- ityādyanūditam |<BR>
ato liṅgābhāsena bādhāsaṃbhavātprakaraṇāddarśapūrṇamākṣāṅgamupavītram || MJaiNyC_3,1.3-4 ||<BR>
<BR>
<BR>
(tṛtīye, upavītasya vidhitvādhikaraṇe sūtram)<BR>
<BR>
<b>vidhir vā syād apūrvatvāt  / Jaim_3,4.12 /</b><BR>
<BR>
____________________________________________________<BR>
<BR>
START MJaiNy 3,4.5<BR>
<BR>
<BR>
tṛtīyādhikaraṇamāracayati-<BR>
<BR>
upavyāne 'nuvādo vā vidhirvā'dyo yataḥ smṛtau /<BR>
prāptaṃ maivamapūrvatvātkratau leṭā vidhīyate // MJaiNy_3,4.5 //<BR>
<BR>
------------------<BR>
<BR>
'nityodakī nityayajñopavītī' iti smṛtyā prāptasya 'upadhyayate' ityavamanuvādaḥ- iti cat |<BR>
maivam |<BR>
puruṣārthasya prāptāvapi kratvarthasya prāptyabhāvātpañcamalakāreṇa darśapūrṇamāsāṅgatayā vidhīyate || MJaiNyC_3,1.5 ||<BR>
<BR>
<BR>
(caturthe-upavītodagagratvayoranuvādatādhikaraṇe sūtre 13-14)<BR>
<BR>
<b>udaktvaṃ cāpūrvatvāt  / Jaim_3,4.13 /</b><BR>
<BR>
<b>sato vā liṅgadarśanam  / Jaim_3,4.14 /</b><BR>
<BR>
____________________________________________________<BR>
<BR>
START MJaiNy 3,4.6-7<BR>
<BR>
<BR>
caturthādhikaraṇamāracayati -<BR>
<BR>
upavītī hi devebhyaḥ purodañco dvayaṃ vidhiḥ /<BR>
vādo vāsyānyato 'prāpterapūrvārtho vidhīyate // MJaiNy_3,4.6 //<BR>
hiyacchabdadvayādvādaḥ smṛtyupavyānato dvayam /<BR>
saṃprāptaṃ dakṣiṇāgratvaprācīnāvītayoḥ stutiḥ // MJaiNy_3,4.7 //<BR>
<BR>
------------------<BR>
pretāgnihotre śrūyate- 'prācīnāvītī dohayedyajñopavītī hi devebhyo dohayati' iti |<BR>
'ye purodañco darbhāḥ, tāndakṣiṇāgrānstṛṇīyāt' iti |<BR>
tatra- mṛtasyāgnihotre dohane prācīnāvītam, darbhāstaraṇe dakṣiṇāgratvaṃ ca yathā vidhīyate, tathā maraṇātpūrve jīvato 'gnihotre dohanāṅgamupavītam, darbhāstaraṇāṅgamuttarāgratvaṃ vidhātavyam |<BR>
'deṣebhyo yajñopavītī dohayet' 'maraṇātpurā ye darbhāsta udañcaḥ kāryāḥ' iti vacanavyaktiḥ |<BR>
nahyetadubhayamanyataḥ prāptam |<BR>
tasmāt- apūrvārtho vidhīyatām- iti cet |<BR>
maivam |<BR>
hiśabdena yacchabdena cobhayatrānuvādatvapratīteḥ |<BR>
asti ca tayoḥ prāptiḥ |<BR>
'agravantyudagagrāṇi'- iti smṛtyā sarvasmindaivike karmaṇi prāptamuttarāgratvamanūdya vidheyaṃ dakṣiṇāgratvaṃ stūyate |<BR>
tathā- darśapūrṇamāsayoḥ 'upavyayate' ityanena vidhinā prāptaṃ daivikamupavītamanūdya vidheyaṃ prācīnāvītaṃ stūyate |<BR>
tasmād- anuvādaḥ || MJaiNyC_3,1.67 ||<BR>
<BR>
<BR>
(pañcame samiddhāraṇasya vidhitādhikaraṇe sūtram)<BR>
<BR>
<b>vidhis tu dhāraṇe 'pūrvatvāt  / Jaim_3,4.15 /</b><BR>
<BR>
____________________________________________________<BR>
<BR>
START MJaiNy 3,4.8-9<BR>
<BR>
<BR>
pañcamādhikaraṇamāracayati-<BR>
<BR>
dhārayatyupariṣṭāddhi devebhya iti saṃstavaḥ /<BR>
vidhirvā'dyo dhṛteḥ pitrye proktāyāḥ pūrvavatstutiḥ // MJaiNy_3,4.8 //<BR>
ūrdhva vidhāraṇaṃ prāptaṃ samidho nānyamānataḥ /<BR>
ato hi śabdasaṃtyāgādapūrvārtho vidhīyate // MJaiNy_3,4.9 //<BR>
<BR>
------------------<BR>
<BR>
pretāgnihotra evaṃ śrūyate-'adhastātsamidhaṃ dhārayannanudravet, upari hi devebhyo dhārayati' iti |<BR>
atra- 'pitryaṃ havirhotuṃ haste dhārayanyadā mantraṃ paṭhati, tadānīṃ strugdaṇḍasyādhastātsamidhaṃ dhārayet- iti yadvidhīyate, tadetaddaivikenoparidhāraṇena stūyate |<BR>
hiśabdena pūrvādhikaraṇa ivānuvādatvapratīteḥ- iti cet |<BR>
maivam |<BR>
daivike haviṣi strugdaṇḍasyopari samiddhāraṇasyāpūrvārthatvena vidhātavyatvāt |<BR>
anuvādatvagamako hiśabda'saṃbhavādupekṣaṇīyaḥ || MJaiNyC_3,1.8-9 ||<BR>
<BR>
(ṣaṣṭhe digvibhāgasyārthavādatādhikaraṇe sūtram-)<BR>
<BR>
<b>digvibhāgaś ca tadvat saṃbandhasyārthahetutvāt  / Jaim_3,4.16 /</b><BR>
<BR>
____________________________________________________<BR>
<BR>
START MJaiNy 3,4.10-11<BR>
<BR>
<BR>
ṣaṣṭhādhikaraṇamāracayati-<BR>
<BR>
diśaṃ pratīcīṃ manujā vyabhajantetyasau vidhiḥ /<BR>
vādo vātra purākalpastutyartho vidhimarhati // MJaiNy_3,4.10 //<BR>
prācīnavaṃśavākyoktervidhāvasyaikavākyataḥ /<BR>
digvibhāgor'thavādo 'yamupavīte nivītavat // MJaiNy_3,4.11 //<BR>
<BR>
------------------<BR>
<BR>
jyotiṣṭome śrūyate-'prācīnavaṃśaṃ karoti |<BR>
devamanuṣyā diśo vyabhajantaprācīṃ devāḥ, dakṣiṇāṃ pitaraḥ, pratīcīṃ manuṣyāḥ, udīcīṃ rudrāḥ, yatprācīnavaṃśaṃ karoti devalokameva tadyajamāna upāvartate' iti |<BR>
tatra- devādīnāṃ karmānadhikārānna tatra vidhiśaṅkā |<BR>
'manuṣyāḥ pratīcīṃ vibhajoyuḥ' ityevaṃ vidhiḥ syāt |<BR>
kutaḥ |<BR>
purākalparūpeṇārthavādena stūyamānatvāt |<BR>
pūrvapuruṣācaritatvābhidhānaṃ purākalpaḥ |<BR>
'vyabhajanta' ityanena bhūtārthavācinā tadabhidhīyate |<BR>
tasmāt- vidhiḥ- iti pūrvapakṣaḥ |<BR>
yasya maṇḍapaviśeṣasyoparivaṃśāḥ prāgagrā bhavanti sa prācīnavaṃśaḥ |<BR>
tadvidhyekavākyatvāvagamādarthavādaḥ |<BR>
sāyaṃkālīnāptyāṃdau pratīcī prāptā || MJaiNyC_3,4.10-11 ||<BR>
<BR>
<BR>
(saptame paruṣi ditādīnāmanuvādatādhikaraṇe sūtram-)<BR>
<BR>
<b>paruṣi ditapūrṇaghṛtavidagdhaṃ ca tadvat  / Jaim_3,4.17 /</b><BR>
<BR>
____________________________________________________<BR>
START MJaiNy 3,4.12-13<BR>
<BR>
<BR>
saptamādhikaraṇamāracayati-<BR>
<BR>
paruṣi cchinnamityuktyā barhiṣastu samūlatām /<BR>
ghṛtaṃ daivaṃ mastu pitryamityuktyā navanītakam // MJaiNy_3,4.12 //<BR>
yo vidagdhaḥ sa ityuktyā puroḍāśasya pakvatām /<BR>
stauti pūrvottarau pakṣau yojanīyau nivītavat // MJaiNy_3,4.13 //<BR>
<BR>
------------------<BR>
<BR>
darśapūrṇamāsayoḥ piṇḍapitṛyajñe śrūyate- 'yatparuṣi ditaṃ taddevānām, yadantarā tanmanuṣyāṇām, yatsamūlaṃ tatpitṝṇām, samūlaṃ barhirbhavati vyāvṛtyai' iti |<BR>
paruḥ parva |<BR>
ditaṃ khaṇḍitam |<BR>
tathā jyotiṣṭome dīkṣārthābhyaṅge śrūyate- 'ghṛtaṃ devānāṃ, mastu pitṝṇām, niṣpakvaṃ manuṣyāṇām, tadvā etatsarvadevatyaṃ yannavanītam, yannavanītanābhyaṅkte sarvā eva devatāḥ prīṇāti' iti |<BR>
mastu dadhibhavaṃ maṇḍam |<BR>
niṣpakvaṃ śirasiprakṣeptumīṣadvilīnaṃ navanītaṃ takraṃ vā |<BR>
darśapūrṇamāsayoḥ puroḍāśaśrapaṇe śrūyate-"yo vidagdhaḥ sa naiṛtaḥ, yo 'śṛtaḥ sa raudraḥ, yaḥ śataḥ sa daivaḥ, tasmādavidahatā śrapayitavyaḥ sa daivatvāya'' iti |<BR>
vidagdho 'tyantapakvaḥ |<BR>
aśṛto 'pakvaḥ |<BR>
tatra - varhiṣi samūlacchedasya, abhyaṅge navanītasya puroḍāśe yathocitapākasya ca vidheyatayā sarvamavaśiṣṭaṃ stāvakam |<BR>
nivītavicārasyaivāyaṃ prapañcaḥ |<BR>
evam 'yatpūrṇe tanmanuṣyāṇām' ityatrāpi draṣṭavyam |<BR>
tacca cāturmāsyeṣu mahāpitṛyajñe 'pitṛbhyo 'gniṣvāttebhyo 'bhivānyā gordugdhe mantham'ityatra vatsarahitāyā abhidānīśabdābhidheyāyā dhenvā dugdhe piṣṭaṃ prakṣipya kriyamāṇe manthane śrūyate- 'yatpūrṇe tanmanuṣyāṇāmupari, ardho devānām , ardhaḥ pitṛṇāma, ardha upamanthati, artho hi pitṝṇām' iti |<BR>
tatra pātrasyādhobhāgarūpeṇār dhena parimite dugdhe manthanasya kartavyatvātsor'dho vidhīyate |<BR>
sa ca pūrṇādivākyena stūyate || MJaiNyC_3,4.12 || 13 ||<BR>
<BR>
<BR>
(aṣṭame-anṛtavadananiṣedhasya kratudharmatādhikaraṇe sūtre-)<BR>
<BR>
<b>akarma kratusaṃyuktaṃ saṃyogān nityānuvādaḥ syāt  / Jaim_3,4.18 /</b><BR>
<BR>
<b>vidhir vā saṃyogāntarāt  / Jaim_3,4.19 /</b><BR>
<BR>
____________________________________________________<BR>
<BR>
START MJaiNy 3,4.14-16<BR>
aṣṭamādhikaraṇamāracayati-<BR>
<BR>
anṛtaṃ na vadedvaidhaḥ puṃdharmo vānuvaidagīḥ /<BR>
sakratau puṃsi śuddhevā kratau yadvā vidhiḥ kratau // MJaiNy_3,4.14 //<BR>
anṛtoktaiḥ pumarthatvāttanniṣedhastathābidhaḥ /<BR>
smārtānubādaḥ puṃskratvoḥaśrutiprakriyayovaṃśāt // MJaiNy_3,4.15 //<BR>
nā'khyāte puruṣānuktiḥ kratāveva prayājavat /<BR>
satyoktiniyamādanyaḥ saṃyogo 'taḥ kratau vidhiḥ // MJaiNy_3,4.16 //<BR>
<BR>
------------------<BR>
<BR>
darśapūrṇamāsaprakaraṇe śrūyate- 'nānṛtaṃ vadet' iti |<BR>
tatra-puruṣadharmatvenāyaṃ pratiṣedho vidhīyate |<BR>
kutaḥ |<BR>
pratiyogino 'nṛtavadanasya puruṣadharmatayā tanniṣedhasyāpi puruṣadharmatvenaiva vidhātavyatvāt |<BR>
'vadet' ityākhyātaṃ tāvatkartṛvācakam |<BR>
tenā'khyātena kartṛḥ pratīyamānatvāt |<BR>
puruṣasyā'khyātapratyayavācyatve sati prakṛtyarthasya vadanasya puruṣadharmatvaṃ yuktam |<BR>
'prakṛtipratyayau pratyayārthe saha brūtaḥ, tayostu pratyayaḥ prādhānyena' iti śābdikairuddhoṣaṇāt |<BR>
vadanasya puruṣadharmatve tanniṣedhasyāpi puruṣadharmatvaṃ yuktam |<BR>
anyathā bhinnaviṣayatve bādhakatvaṃ na syāt |<BR>
tasmātpurūṣavācakākhyātaśrutyā prakaraṇaṃ bādhitvā puruṣārtho 'yaṃ pratiṣedho vidhīyate |<BR>
astyeva smārtaḥ pratiṣedhaḥ- iti cet |<BR>
tarhi tasyaitacchrutivākyaṃ mūlamastu |<BR>
tasmāt- puruṣārthaḥ- ityekaḥ pūrvapakṣaḥ |<BR>
ākhyātaśruteḥ prakaraṇasya cāvirodhāya kratuyuktapuruṣadharmo 'stu |<BR>
nahyetadvākyaṃ smṛtermūlam |<BR>
bhinnaviṣayatvāt |<BR>
smṛtiścopanayanamārabhyā'maraṇaṃ puruṣasyānṛtaṃ pratiṣedhati |<BR>
tanmadhyapatitatvātkratāvapi smārto niṣedhaḥ prāpta eva |<BR>
tata ubhayārtho 'pyayaṃ pratiṣedho na vidhīyate, kiṃtvanūdyate- iti dvitīyaḥ pūrvapakṣaḥ |<BR>
ākhyātena bhāvanābhidhīyate |<BR>
kartā tu tadavinābhūtor'thātpratīyate |<BR>
ataḥ śrutyabhāvātkevalena prakaraṇena prayājādivadārādupakārakaḥ kratāveva niviśate |<BR>
na ca tatrāpi vidhīyate, kiṃtu sārvatrikasya niṣedhasya kratāvapi prāptatvādanūdyate- iti tṛtīyaḥ pūrvapakṣaḥ |<BR>
'satyameva vadet, natvanṛtam' iti yo 'yaṃ smārtāniyamarūpaḥ puruṣārthaḥ saṃyogaḥ, tasmādayamanyaḥ kratvarthaḥ saṃyogaḥ |<BR>
ato 'prāptatvādvidhīyate |<BR>
etadvyatikrame kratoreva vaiguṇyam, na tu puruṣasya pratyavāyaḥ |<BR>
ato 'tra kratugāmi prāyaścittam |<BR>
puruṣārthaniyamātikrame tu puruṣasyaiva pratyavāyo na kratorvaiguṇyam |<BR>
tatra smārte prāyaścitam- iti viśeṣaḥ || MJaiNyC_3,4.14-16 ||<BR>
<BR>
<BR>
(navame jañjabhyamānadharmāṇāṃ prakaraṇe niveśādhikaraṇe sūtrāṇi 20-22)<BR>
<BR>
<b>ahīnavat puruṣas tadarthatvāt  / Jaim_3,4.20 /</b><BR>
<BR>
<b>prakaraṇaviśeṣād vā tadyuktasya saṃskāro dravyavat  / Jaim_3,4.21 /</b><BR>
<BR>
<b>vyapadeśād apakṛṣyeta  / Jaim_3,4.22 /</b><BR>
<BR>
____________________________________________________<BR>
<BR>
START MJaiNy 3,4.17<BR>
<BR>
<BR>
navamādhikaraṇamāracayati-<BR>
<BR>
jañjabhyamānamantroktiḥ puṃso dharmaḥ kratoruta /<BR>
vākyādādyaḥ prakriyayā dvitīyo 'stvaviruddhayā // MJaiNy_3,4.17 //<BR>
<BR>
------------------<BR>
<BR>
darśapūrṇamāsaprakaraṇe śrūyate-'prāṇo vai dakṣaḥ |<BR>
apānaḥ kratuḥ |<BR>
tasmājjañjanyamāno brūyāt- mayi dakṣakratū-iti, prāṇāpānāvevā'smanyadhatta' iti |<BR>
gātravināmena vidāritamukhaḥ puruṣo jañjabhyamānaḥ |<BR>
tasya vākyānmantroktiḥ pratīyate |<BR>
vākyaṃ ca prakaraṇādbalīyaḥ |<BR>
tasmāt- kevalaṃ puṃdharmaḥ- iti cet |<BR>
maivam |<BR>
kratāvapi jañjabhyamānapuruṣasaṃbhavena vākyaprakaraṇayorvirodhābhāve satyubhābhyāṃ kratuyuktapuruṣasaṃskāratvāvagamāt || MJaiNyC_3,4.17 ||<BR>
<BR>
<BR>
(daśame-avagoraṇādīnāṃ pumarthatādhikaraṇe sūtram-)<BR>
<b>śaṃyau ca sarvaparidānāt  / Jaim_3,4.23 /</b><BR>
<BR>
____________________________________________________<BR>
<BR>
START MJaiNy 3,4.18-19<BR>
<BR>
<BR>
daśamādhikaraṇamāracayati-<BR>
<BR>
viprāyāvagurenneti kratvartho vā pumarthatā /<BR>
phalavatkratusāṃnidhyātkratvarthaḥ pūrvamantravat // MJaiNy_3,4.18 //<BR>
yātanāparihārasya niṣedhaphalatocitā /<BR>
niṣedho 'yaṃ pumarthatvātprakriyāto 'pakṛṣyatām // MJaiNy_3,4.19 //<BR>
<BR>
------------------<BR>
<BR>
darśapūrṇamāsaprakaraṇe śrūyate- 'yo brāhmaṇāyāvagurettaṃ śatena yātayet |<BR>
tasmādbrāhmaṇāya nāvagureta' iti |<BR>
tatra- yathā pūrvādhikaraṇe mantrapāṭhasya phalarahitasya phalavati kratāvaṅgatvaṃ prakaraṇenāvagamyate, evamatrāpi brāhmaṇāvajñāniṣedhasya kratvaṅgatvam- iti cet |<BR>
na |<BR>
vaiṣamyāt |<BR>
pūrvatra hi - ātmani māṇāpānadhāraṇaṃ mantroccāraṇaphalaṃ na saṃbhavati |<BR>
tasya prāgeva siddhatvāt |<BR>
iha tu- avagoraṇe śatasaṃvatsarayātanāmupanyasyāvagoraṇaniṣedhā- dyātanāparihārasya niṣedhaphalatvamucitam |<BR>
tasmāt- niṣedhasya kevalapuruṣārthatayā prakaraṇā dutkarṣo yuktaḥ || MJaiNyC_3,4.18-19 ||<BR>
<BR>
<BR>
(ekādaśe malavadvāsaḥ saṃvādaniṣedhādhikaraṇe sūtre 24-25)<BR>
<BR>
<b>prāgaparodhān malavad vāsasaḥ  / Jaim_3,4.24 /</b><BR>
<BR>
<b>annapratiṣedhāc ca  / Jaim_3,4.25 /</b><BR>
<BR>
____________________________________________________<BR>
<BR>
START MJaiNy 3,4.20<BR>
<BR>
<BR>
ekādaśādhikaraṇamāracayati-<BR>
<BR>
na saṃvadeta malavadvāsasetyapi pūrvavat /<BR>
pumarthaḥ syātkratau kvāpi saṃvādasyāprasaktitaḥ // MJaiNy_3,4.20 //<BR>
<BR>
------------------<BR>
<BR>
darśapūrṇamāsaprakaraṇe śrūyate- 'malavadvāsattā na saṃvedata' iti |<BR>
-asya niṣedhasya prakaraṇā tkratvaṅgatvam- iti cet |<BR>
maivam |<BR>
aprasaktapratiṣedhaprasaṅgāt |<BR>
yasya vratye 'hani patnvanālambhukā bhavati, tāmaparudhya yajeta' iti rajasvalāyā niḥsāraṇena kratau tatsaṃvādasyāprasaktiḥ |<BR>
tasmāt- kevalapuruṣārthasyāsya prakaraṇādutkarṣaḥ || MJaiNyC_3,4.20 ||<BR>
<BR>
<BR>
(dvādaśe suvarṇadhāraṇādīnāṃ puruṣadharmatādhikaraṇe sūtrāṇi 26-30)<BR>
<BR>
<b>aprakaraṇe tu taddharmas tato viśeṣāt  / Jaim_3,4.26 /</b><BR>
<BR>
<b>adravyatvāt tu śeṣaḥ syāt  / Jaim_3,4.27 /</b><BR>
<BR>
<b>vedasaṃyogāt  / Jaim_3,4.28 /</b><BR>
<BR>
<b>dravyasaṃyogāc ca  / Jaim_3,4.29 /</b><BR>
<BR>
<b>syād vāsya saṃyogavat phalena saṃbandhas tasmāt karmaitiśāyanaḥ  / Jaim_3,4.30 /</b><BR>
<BR>
____________________________________________________<BR>
<BR>
START MJaiNy 3,4.21-23<BR>
<BR>
<BR>
dvādaśādhikaraṇamāracayati-<BR>
<BR>
hiraṇyaṃ varṇavadbhārye kratvaṅgaṃ bharaṇaṃ bhavet /<BR>
hiraṇyasaṃskṛtirvātra varṇo vota pumarthatā // MJaiNy_3,4.21 //<BR>
vaidikatvātkratusmṛtyā tadaṅgaṃ karmakārake /<BR>
prādhānyātsaṃskṛtivarṇo guṇo 'stu vidhilāghavāt // MJaiNy_3,4.22 //<BR>
anārabhya śrutatvena niyatā na kratusmṛtiḥ /<BR>
ataḥ pumarthatā svargaḥ kalpyo 'nyadvāstu rātrivat // MJaiNy_3,4.23 //<BR>
<BR>
------------------<BR>
<BR>
anārabhya śrūyate- 'tasmātsuvarṇe hiraṇyaṃ bhāryam |<BR>
suvarṇa eva bhavati |<BR>
duvarṇo 'sya bhrātṛvyo bhavati' iti |<BR>
tatra-yadetacchobhanavarṇopetahiraṇyadhāraṇaṃ tasya vaidikakriyārūpatvena kratusmārakatvātkratvaṅgaṃ dhāraṇam- ityekaḥ pakṣaḥ |<BR>
kratvaṅgatve 'pi nā'rādupakārakam, kiṃtu kratṛgataṃ hiraṇyaṃ dhāraṇena saṃskriyate |<BR>
'bhāryam' ityatra ṇyatpratyayasya karmaṇi vihitatvena karmakārakasya hiraṇyasya prādhānyāvagamāt - iti dvitīyaḥ pakṣaḥ |<BR>
varṇaviśiṣṭadhāraṇavidhāne gauravāddhāraṇasahitaṃ hiraṇyamanūdya śobhanavarṇamātraṃ vidheyam- iti tṛtīyaḥ pakṣaḥ |<BR>
tredhāpi- kratvartho vidhiḥ, na tu puruṣārthaḥ- iti prāpte-<BR>
brūmaḥ- yaddhikratuprakaraṇe śrutam, tasyāsti niyamena kratusmārakatvam |<BR>
idaṃ tvanārabhyādhītam |<BR>
na cātra hiraṇyaṃ juhvādivatkratāvavyabhicaritam, yena kratusmṛtirniyamyeta |<BR>
nanu saṃskāryatvānyathānupapattyā kratupraveśaḥ syāt |<BR>
nahi dhāraṇena saṃskṛtasya hiraṇyasya laukikaḥ kaścidupayogo 'sti- iti cet |<BR>
na |<BR>
kratāvapyupayogābhāvāt |<BR>
- kratūpayogo 'pi kalpyate- iti cet |<BR>
na |<BR>
'kratūpayogitvena saṃskāryatvam, tena ca kratūpayogaḥ' ityanyonyāśrayatvāt |<BR>
ataḥ kratau niyantumaśakyatvātpuruṣārthamidaṃ dhāraṇam |<BR>
na cātra phalābhāvaḥ |<BR>
viśvajinnyāyena svargasya kalpyatvāt |<BR>
athavā rātrisanne yathā vākyaśeṣeṇārthavādena śrutā pratiṣṭhā kalatvena kalpitā tathātrāpi 'suvarṇa eva bhavati, durrvaṇo 'sya bhrātṛvyaḥ' ityarthavādagataṃ phalamastu |<BR>
tasmāt- puruṣārtho dhāraṇavidhiḥ || MJaiNyC_3,4.21-23 ||<BR>
<BR>
<BR>
(trayodaśe jayādīnāṃ vaidikakarmāṅgatādhikaraṇe sūtrāṇi 31-33)<BR>
<BR>
<b>śeṣāḥ prakaraṇe 'viśeṣāt sarvakarmaṇām  / Jaim_3,4.31 /</b><BR>
<BR>
<b>homās tu vyavatiṣṭher annāhavanīyasaṃyogāt  / Jaim_3,4.32 /</b><BR>
<BR>
<b>śeṣaś ca samākhyānāt  / Jaim_3,4.33 /</b><BR>
<BR>
____________________________________________________<BR>
<BR>
START MJaiNy 3,4.24-25<BR>
<BR>
<BR>
trayodaśādhikaraṇamāracayati-<BR>
<BR>
yenertsetkarmaṇā tatra jayāhome 'khilārthatā /<BR>
vaidikeṣveva vā sarvaśeṣo 'saṃkocakatvataḥ // MJaiNy_3,4.24 //<BR>
homa āhavanīye syātkṛṣyādiṣu na so 'sti hi /<BR>
tenānārabhyapāṭhe 'pi vaidikeṣveva te jayāḥ // MJaiNy_3,4.25 //<BR>
<BR>
------------------<BR>
<BR>
anārabhya śrūyate- 'yena karmaṇertset |<BR>
tatra jayāṃ juhuyāt |<BR>
rāṣṭrabhṛto juhoti |<BR>
abhyātānāñjuhoti' iti |<BR>
īrtsedṛddhimicchet |<BR>
'cittaṃ ca svāhā' ityādayo jayāḥ 'ṛtāṣāḍ' ityādayo rāṣṭrabhṛtaḥ |<BR>
'agnirbhūtānām'- ityādayo 'bhyātānāḥ |<BR>
tatra- vaidikakarmaṇeva laukikakṛṣyādikarmaṇāpyṛddheriṣyamāṇatvāt, saṃkoce kāraṇāmāvājjayādihomaḥ sarvaśeṣaḥ- iti cet |<BR>
maivam |<BR>
'yadāhavanīye juhvati tena so 'syābhīṣṭaḥ prītaḥ' iti vākyena homamuddiśyā' havanīyavidhānāt |<BR>
kṛṣyādau tadabhāvādvaidikeṣveva jayādihomaḥ || MJaiNyC_3,4.24-25 ||<BR>
<BR>
<BR>
(caturdaśe vaidikāśvapratigraha iṣṭikartavyatādhikaraṇe sūtre 34-35)<BR>
<BR>
<b>doṣāt tv iṣṭir laukike syāc chāstrād dhi vaidika na doṣaḥ syāt  / Jaim_3,4.34 /</b><BR>
<BR>
<b>arthavādo vānupapātat tasmād yajñe pratīyeta  / Jaim_3,4.35 /</b><BR>
<BR>
____________________________________________________<BR>
<BR>
START MJaiNy 3,4.26-28<BR>
<BR>
<BR>
caturdaśādhikaraṇamāracayati-<BR>
<BR>
aśvapratigraheṣṭistu dāturityabhidhāsyate /<BR>
dānadvaye laukike vā vaidike vā bhavediyam // MJaiNy_3,4.26 //<BR>
aviśeṣāddvayoryadvā na deyaḥ kesarītyataḥ /<BR>
niṣedhāllaukikāttatra prāyaścittiriyaṃ bhavet // MJaiNy_3,4.27 //<BR>
na jalodarahetutvaṃ pramitaṃ laukike kvacit /<BR>
vaidike tu śrutaṃ tasmāttatprāyaścittaye 'tra sā // MJaiNy_3,4.28 //<BR>
<BR>
------------------<BR>
<BR>
idamāmnāyate-'yāvato 'śvānpratigṛhṇīyāttāvato vāruṇāścatuṣkapālānnirvapet' iti |<BR>
tatra 'pratigrahaśabdo dānaparaḥ' ityanantarameva vakṣyate |<BR>
tatra-viśeṣāśravaṇāllaukikavaidikadānayorubhayo rapyasāviṣṭiḥ- ityekaḥ pakṣaḥ |<BR>
'na ketariṇo dadāti' iti smṛtyā mitradāyādādibhyaḥ prītyā kriyamāṇaṃ lokikamaśvadānaṃ niṣiddham |<BR>
tadanuṣṭhāne prāyaścittarūpeyāmiṣṭiḥ- iti dvitīyaḥ pakṣaḥ |<BR>
'varuṇo vā etaṃ gṛhṇāti yo 'śvaṃ pratigṛhṇāti' ityaśvadāne jalodakhyādhirūpo dṛṣṭadoṣo varuṇagrahavākyenocyate |<BR>
na ca laukikasyāśvadānasya taddhetutvaṃ pramitam |<BR>
vaidikasya tu janmāntaraviṣayaṃ doṣaśravaṇam |<BR>
ato vaidikadāne seṣṭiḥ prāyaścittam |<BR>
asti hi vaidikamaśvadānam |<BR>
'vaḍavā dakṣiṇā' ityādiśravaṇāt || MJaiNyC_3,4.26-28 ||<BR>
<BR>
<BR>
(pañcādaśe dāturvāruṇīṣṭyadhikaraṇe sūtre 36-37)<BR>
<BR>
<b>acoditaṃ ca karmabhedāt  / Jaim_3,4.36 /</b><BR>
<BR>
<b>sā liṅgād ārtvije syāt  / Jaim_3,4.37 /</b><BR>
<BR>
____________________________________________________<BR>
<BR>
START MJaiNy 3,4.29-30<BR>
<BR>
<BR>
pañcadaśādhikaraṇamāracayati-<BR>
<BR>
yāvataḥ pratigṛhṇīyādaśvāṃstāvatya iṣṭayaḥ /<BR>
pratigrahīturdāturvā syādādyo 'stu yathāvidhi // MJaiNy_3,4.29 //<BR>
asaṃjātavirodhyarthavādāddātuḥ prajāpateḥ /<BR>
iṣṭiḥ śrutā tato dāturṇijarthe 'pi vidhiṃ nayet // MJaiNy_3,4.30 //<BR>
<BR>
------------------<BR>
<BR>
pūrvodāhṛte vākye 'pratigṛhṇīyāt' iti vidhipadaśravaṇātpratigrahīturiṣṭiḥ- iti cet |<BR>
na |<BR>
upakramarūpeṇārthavādena dātustadiṣṭipratīteḥ |<BR>
upakramaścaivaṃ śrūyate- 'prajāpativaruṇāyāśvamanayat, sa svāṃ devatāmārchat |<BR>
sa paryadīryata, sa etaṃ vāruṇaṃ catuṣkapālamapaśyat, taṃ niravapat, tato vai sa varuṇapāśādamucyata' iti |<BR>
anayadvattavān |<BR>
sa ca dātā prajāpatiḥ svakīyāṃ varuṇadevatāṃ jalodararogapradāṃ prāptavāna |<BR>
tena ca rogeṇa grastaḥ sa prajāpatirvidīrṇo bhūtvā rogaparihārāyeṣṭiṃ kṛtvā rogādamucyata, ityatra- dāturiṣṭiḥ- ityavagamyate |<BR>
asaṃjātavirodhyupakramānusāreṇa vidhāvakapadamapi 'pratigrāhayet' ityevamantarbhāvitaṇijarthaparatayā vyākhyaiyam || MJaiNyC_3,4.29-30 ||<BR>
<BR>
<BR>
(ṣoḍaśe vaidikapānavyāpadadhikaraṇe sūtre 38-39)<BR>
<BR>
<b>pānavyāpac ca tadvat  / Jaim_3,4.38 /</b><BR>
<BR>
<b>doṣāt tu vaidike syād arthād dhi laukike na doṣaḥ syāt  / Jaim_3,4.39 /</b><BR>
<BR>
____________________________________________________<BR>
<BR>
START MJaiNy 3,4.31-32<BR>
<BR>
<BR>
ṣoḍaśādhikaraṇamāracayati-<BR>
<BR>
somavāmicarurloke vede vendriyasaṃkṣayaḥ /<BR>
dṛṣṭadoṣo lokike 'to vamane vihitaścaruḥ // MJaiNy_3,4.31 //<BR>
adoṣo vamanāyaiva loke pānaṃ śrutau punaḥ /<BR>
jaraṇāya tato vāntidoṣaśāntyai bhaveccaruḥ // MJaiNy_3,4.32 //<BR>
<BR>
------------------<BR>
<BR>
idamāmnāyate- 'saumendraṃ caruṃ nirvapecchyāmākaṃ somavāminaḥ'' iti |<BR>
tatra-laukike somavamane vihito 'yaṃ caruḥ |<BR>
kutaḥ |<BR>
'vi vā eṣa indriyeṇa vīryeṇa vyṛdhyave yaḥ somaṃ vamati' iti dṛṣṭadoṣamupanyasya tacchāntaye caruvidhānāt - iti cet |<BR>
maivam |<BR>
loke dhātusāmyārthino vamanāyaiva somasya pāne sati vamanasya doṣahetusvābhāvāt |<BR>
vede tu 'hinva me gātrā harivaḥ' ityanena mantreṇa jarayituṃ somaḥ pīyate |<BR>
tatra vamanaprāyaścittārtho 'yaṃ caruḥ || MJaiNyC_3,4.31-32 ||<BR>
<BR>
<BR>
(saptadaśe saumendracaroryajamānapānavyāpadviṣayatādhikaraṇe sūtrāṇi 40-42)<BR>
<BR>
<b>tatsarvatrāviśeṣāt  / Jaim_3,4.40 /</b><BR>
<BR>
<b>svāmino vā tadarthatvāt  / Jaim_3,4.41 /</b><BR>
<BR>
<b>liṅgadarśanāc ca  / Jaim_3,4.42 /</b><BR>
<BR>
____________________________________________________<BR>
<BR>
START MJaiNy 3,4.33<BR>
<BR>
<BR>
saptaśādhikaraṇamāracayati-<BR>
<BR>
ṛtvijāṃ vamane 'pyeṣa karturevota varjanāt /<BR>
viśeṣasyāgrimo maivaṃ kartureva niruptitaḥ // MJaiNy_3,4.33 //<BR>
<BR>
------------------<BR>
<BR>
'īdṛśasya somasya vamane caruḥ' iti viśeṣasyābhāvādṛtvijāṃ yajamānasya ca vamane sarvatrāsau caruḥ- iti cet |<BR>
maivam |<BR>
'yo vamati sa nirvapati' iti nirvapturvamanaṃ carunimittam |<BR>
nirvaptā ca yajamānaḥ |<BR>
ṛtviyo nirvaptṛtve 'dhikāryantaratvaprasaṅgāt |<BR>
tasmāt- yajamānasyaiva vamane caruvidhiḥ || MJaiNyC_3,4.33 ||<BR>
<BR>
<BR>
(aṣṭādaśe - āgneyāṣṭākapālacarordvyavadānamā-<BR>
trasya hotavyatādhikaraṇe sūtrāṇi 43-47)<BR>
<BR>
<b>sarvapradānaṃ haviṣas tadarthatvāt  / Jaim_3,4.43 /</b><BR>
<BR>
<b>niravadānāt tu śeṣaḥ syāt  / Jaim_3,4.44 /</b><BR>
<BR>
<b>upāyo vā tadarthatvāt  / Jaim_3,4.45 /</b><BR>
<BR>
<b>kṛtatvāt tu karmaṇaḥ sakṛt syād dravyasya guṇabhūtatvāt  / Jaim_3,4.46 /</b><BR>
<BR>
<b>śeṣadarśanāc ca  / Jaim_3,4.47 /</b><BR>
<BR>
____________________________________________________<BR>
<BR>
START MJaiNy 3,4.34<BR>
<BR>
<BR>
aṣṭādaśādhikaraṇamāracayati-<BR>
<BR>
yāge havistyajetkṛtsnaṃ ko 'pyaṃśaḥ śiṣyate 'pi vā /<BR>
devārthatvādyajetsarve śiṣyate dviravattataḥ // MJaiNy_3,4.34 //<BR>
<BR>
------------------<BR>
<BR>
'āgneyo 'ṣṭākapālaḥ' ityatra kṛtsno 'pi puroḍāśo 'gnaye tyaktavyaḥ |<BR>
taddhitena kṛtsnasyāgnidevatāsaṃbandhāvagateḥ |<BR>
tyāgamantareṇaitadanupapattiḥ- iti cet |<BR>
maivam |<BR>
'dvirhaviṣo 'vadyati' ityavadānadvayaṃ śrūyate |<BR>
avadeyaṃ cāṅguṣṭhaparvamāvam |<BR>
tathā ca kalpasūtrakāraḥ- 'āgneyasya puroḍāśasya madhyādaṅguṣṭhaparvamātramavadānaṃ tiraścīnamavadyati' iti |<BR>
tato haviṣaḥ sakāśādaṅguṣṭhaparvadvayamātraṃ khaṇḍayitvā tyaktavyam |<BR>
itaraccheṣaṇīyam |<BR>
devatāsaṃbandhaścāṃśadvāreṇāpyupayujyate || MJaiNyC_3,4.34 ||<BR>
<BR>
<b>aprayojakatvād ekasmāt kriyerañ śeṣasya guṇabhūtatvāt  / Jaim_3,4.48 /</b><BR>
<BR>
<b>saṃskṛtatvāc ca  / Jaim_3,4.49 /</b><BR>
<b>sarvebhyo vā kāraṇāviśeṣāt saṃskārasya tadarthatvāt  / Jaim_3,4.50 /</b><BR>
<BR>
<b>liṅgadarśanāc ca  / Jaim_3,4.51 /</b><BR>
<BR>
____________________________________________________<BR>
<BR>
START MJaiNy 3,4.35<BR>
<BR>
<BR>
ekonaviṃśādhikaraṇamāracayati-<BR>
<BR>
śeṣātsviṣṭakṛdekasmātsarvebhyo vaikataḥ kṛte /<BR>
śāstrārthasiddhiḥsarvebhyaḥ kāryaḥ saṃskārasāmyataḥ // MJaiNy_3,4.35 //<BR>
<BR>
------------------<BR>
<BR>
darśapūrṇamāsayoḥ śrūyate- 'śeṣātsviṣṭakṛte samavadyati' iti |<BR>
tatra-āgneyādīnāṃ trayāṇāṃ haviṣāṃ madhye yasya kasyacidekasya haviṣaḥ śeṣādavadātavyam |<BR>
tāvataiva śāstrārthānuṣṭhānasiddhaḥ- iti cet |<BR>
maivam |<BR>
upayuktaṃ haviḥ saṃskartumidamavadīyate |<BR>
saṃskāraśca sarveṣvapi haviḥṣu samānaḥ |<BR>
tasmāt- sarvebhyo haviḥśeṣebhyaḥ sviṣṭakṛdanuṣṭheyaḥ || MJaiNyC_3,4.35 ||<BR>
<BR>
<BR>
(viṃśe prāthamikaśeṣātsviṣṭakṛdanuṣṭhānādhikaraṇe sūtre 52-53)<BR>
<BR>
<b>ekasmāc ced yathākāmyam aviśeṣāt  / Jaim_3,4.52 /</b><BR>
<BR>
<b>mukhyād vā pūrvakālatvāt  / Jaim_3,4.53 /</b><BR>
<BR>
____________________________________________________<BR>
<BR>
START MJaiNy 3,4.36<BR>
<BR>
<BR>
viṃśādhikaraṇamāracayati-<BR>
<BR>
yadaikasmāttadā mukhyaniyātirnota vidyate /<BR>
nāśruterasti mukhyātikramaṇe hetvabhāvataḥ // MJaiNy_3,4.36 //<BR>
<BR>
------------------<BR>
<BR>
'ekasmādeva haviḥśeṣātsviṣṭakṛt' iti yaḥ pūrvādhikaraṇe pūrvapakṣaḥ, tasminpakṣe niyāmakasyāśrutatvāt-<BR>
yasmātkasmācciddhaviḥśeṣāt- iti prāpte, -<BR>
brūmaḥ- prathamātikrame mānābhāvātprathamahaviḥśeṣeṇaiva saṃskārāsiddhāvitaratra prāptyabhāvādasti niyatiḥ || MJaiNyC_3,4.36 ||<BR>
<BR>
<BR>
(ekaviṃśe puroḍāśavibhāgasya bhakṣārthatādhikaraṇe sūtrāṇi 54-57)<BR>
<BR>
<b>bhakṣāśravaṇād dānaśabdaḥ parikraye  / Jaim_3,4.54 /</b><BR>
<BR>
<b>tatsaṃstavāc ca  / Jaim_3,4.55 /</b><BR>
<BR>
<b>bhakṣārtho vā dravye samatvāt  / Jaim_3,4.56 /</b><BR>
<BR>
<b>vyādeśād dānasaṃstutiḥ  / Jaim_3,4.57 /</b><BR>
<BR>
____________________________________________________<BR>
<BR>
START MJaiNy 3,4.37-38<BR>
<BR>
<BR>
ekaviṃśādhikaraṇamāracayati-<BR>
<BR>
idaṃ brahmaṇa ityaktiḥ krayārthā bhakṣaṇāya vā /<BR>
bhakṣāśruteḥ krayārthāto yatheṣṭaṃ tairniyujyatām // MJaiNy_3,4.37 //<BR>
devatāya samastasya kḷptatvātsvāmitā na hi /<BR>
śeṣasya pratipattyarthe bhakṣaṇaṃ tatra yujyate // MJaiNy_3,4.38 //<BR>
<BR>
------------------<BR>
<BR>
caturdhākṛtapuroḍāśasya bhāgānyajamāna evaṃ nirdiśet- 'idaṃ brahmaṇaḥ, idaṃ hotuḥ, idamadhvaryoḥ, idamagnīdhaḥ, iti |<BR>
so 'yaṃ nirdeśa na bhakṣaṇārthaḥ |<BR>
bhakṣaṇasyāśrutatvāt |<BR>
tato bhṛtidānena tānṛtvijaḥ parikretumayaṃ nirdeśaḥ kṛtaḥ |<BR>
krayaśca tadaṅgīkārānusāreṇa svalpenāpyupapadyate |<BR>
tasmātsvakīyā bhāgāstairicchayopayoktuṃ śakyāḥ- iti prāpte, -<BR>
brūmaḥ- 'agneya juṣṭaṃ nirvapāmi' iti kṛtsnasya haviṣo devatārthe saṃkalpitatvena tatra yajamānasya svāmitvābhāvānna yuktaḥ parikrayaḥ |<BR>
bhakṣaṇaṃ tu pratipattyarthatvādyuktam |<BR>
avaśiṣṭasya yaḥ ko 'pyupayogaḥ pratipattiḥ |<BR>
puroḍāśasya bhakṣaṇāhatvādbhakṣaṇena karmakarāṇāmṛtsāhajananācca bhakṣaṇārtho 'yaṃ nirdeśo yujyate || MJaiNyC_3,4.37-38 ||<BR>
<BR>
iti śrīmādhavīye jaiminīyanyāyamālāvistare tṛtīyādhyāyasya caturthaḥ pādaḥ<BR>
<BR>
<BR>
<BR>
_________________________________________________________________________<BR>
<BR>
<BR>
<BR>
<BR>
atha tṛtīyādhyāyasya pañcamaḥ pādaḥ /<BR>
<BR>
<BR>
(prathame pravājyādibhiḥ sviṣṭakṛdādiśeṣānanuṣṭhānādhikaraṇe sūtrāṇi 1-12 )<BR>
<BR>
<b>ājyāc ca sarvasaṃyogāt  / Jaim_3,5.1  /</b><BR>
<BR>
<b>kāraṇāc ca  / Jaim_3,5.2 /</b><BR>
<BR>
<b>ekasmin samavattaśabdāt  / Jaim_3,5.3 /</b><BR>
<BR>
<b>ājye ca darśanāt sviṣṭakṛdarthavadasya  / Jaim_3,5.4 /</b><BR>
<BR>
<b>aśeṣatvāt tu naivaṃ syāt sarvādānād aśeṣatā  / Jaim_3,5.5 /</b><BR>
<BR>
<b>sādhāraṇyān na dhruvāyāṃ syāt  / Jaim_3,5.6 /</b><BR>
<BR>
<b>aktatvāc ca juhvāṃ tasya ca homasaṃyogāt  / Jaim_3,5.7 /</b><BR>
<BR>
<b>camasavad iti cet  / Jaim_3,5.8 /</b><BR>
<BR>
<b>na codanāvirodhād dhaviḥ prakalpanāc ca  / Jaim_3,5.9 /</b><BR>
<b>utpannādhikārāt sati sarvavacanam  / Jaim_3,5.10 /</b><BR>
<BR>
<b>jātiviśeṣāt param  / Jaim_3,5.11 /</b><BR>
<BR>
<b>antyam arekārthe  / Jaim_3,5.12 /</b><BR>
<BR>
____________________________________________________<BR>
<BR>
START MJaiNy 3,5.1-2<BR>
<BR>
<BR>
pañcamapādasya prathamādhikaraṇamāracayati<BR>
<BR>
upāṃśuyājadravyeṇa śeṣakārye bhavenna vā /<BR>
bhaveddhavirbhyaḥ sarvebhya ityuktyā prāpitatvataḥ // MJaiNy_3,5.1 //<BR>
uktājyadravyaśeṣastu bhāvyupastaraṇādikṛt /<BR>
ato na pratipattyarhaḥ śeṣakārye tataḥ katham // MJaiNy_3,5.2 //<BR>
<BR>
------------------<BR>
<BR>
dhrauvādājyājupāṃśuyājārthamavadāne kṛte taccheṣeṇa dhrauveṇa dravyeṇa sviṣṭakṛdādikaṃ śeṣakārya kartavyam |<BR>
kutaḥ |<BR>
'tadyatsarvebhyo havirbhyaḥ samavadyati' iti vākyena prāpitatvāt- iti cet |<BR>
maivam |<BR>
kṛtārthadravyaśeṣo hyupayogāpekṣaḥ pratipattimarhati |<BR>
dhrauvaṃ tvājyaṃ na kṛtārtham |<BR>
tena kartavyānāmupastaraṇādīnāṃ sadbhāvāt |<BR>
tasmāt - na tena śeṣakārye bhavati || MJaiNyC_3,5.1-2 ||<BR>
<BR>
<BR>
(dvitīye sākaṃprasthāyye śeṣakarmānanuṣṭhānādhikaraṇe sūtram -)<BR>
<BR>
<b>sākaṃprasthāyye sviṣṭakṛd iḍaṃ ca tadvat  / Jaim_3,5.13 /</b><BR>
<BR>
____________________________________________________<BR>
<BR>
START MJaiNy 3,5.3-4<BR>
<BR>
dvitīyādhikaraṇamāracayati-<BR>
ākrāmansaha kumbhībhirasti śeṣakriyā na vā /<BR>
juhvāvadānātprakṛtāviva śeṣakriyocitā // MJaiNy_3,5.3 //<BR>
kumbhīṣu śeṣāsaṃsiddhaḥsākaṃprasthāyyakarmaṇi /<BR>
na sviṣṭakṛdiḍaṃ kāryamagnīdhaḥ strukpradānataḥ // MJaiNy_3,5.4 //<BR>
<BR>
------------------<BR>
<BR>
'sākaṃprasthāyīyena yajeta paśukāmaḥ' iti vihite karmaṇi śrūyate- 'saha kumbhībhirabhikrāmannāha' iti |<BR>
tatra catasṛbhirdadhipayaḥkumbhībhiḥ sahā'havanīyadeśe 'bhikramaṇa mātraṃ śrutam |<BR>
na tu tatra kumbhībhirhomaḥ śrutaḥ |<BR>
tathā satyasya karmaṇaḥ sāṃnāyyavikṛttitvājjuhvā kumbhībhyo 'vadāya hotavyam |<BR>
hutaśeṣeṇa ca sviṣṭakṛdādikaṃ sāṃnāyyaśeṣeṇaiva kartavyam- iti prāpte, -<BR>
brūmaḥ- nātra kumbhīṣu hutaśeṣaḥ sidhyati |<BR>
sāṃnāyyavajjuhvā tadavadānābhāvāt |<BR>
'agnīdhe strucau pradāya saha kumbhībhirabhikrāman' ityuktyā juhūpabhṛtoḥ prattatvādabhikramaṇasya homārthatvācca kumbhībhireva dadhipayasorhome sati kumbhīmātrāmavaśiṣyate, na tu haviḥśeṣaḥ |<BR>
tatra kutaḥ śeṣakāryam || MJaiNyC_3,5.3-4 ||<BR>
<BR>
<BR>
(tṛtīye sautrāmaṇyāṃ śeṣakarmānanuṣṭhānādhikaraṇe sūtre 14-15)<BR>
<BR>
<b>sautrāmaṇyāṃ ca graheṣu  / Jaim_3,5.14 /</b><BR>
<BR>
<b>tadvac ca śeṣavacanam  / Jaim_3,5.15 /</b><BR>
<BR>
____________________________________________________<BR>
<BR>
START MJaiNy 3,5.5<BR>
<BR>
tṛtīyādhikaraṇamāracayati-<BR>
<BR>
<BR>
sautrāmaṇyāṃ grahe sviṣṭakṛdādyasti na vāsti tat /<BR>
śeṣaṇānna surākṣīrayoranyatropayogataḥ // MJaiNy_3,5.5 //<BR>
<BR>
------------------<BR>
<BR>
sautrāmaṇināmake yāge śrūyate - 'payograhāḥ surāgrahāśca gṛhyante' iti |<BR>
tatra prakṛtigata somadyaheṣviva śeṣakārye sviṣṭakṛdādikamasti |<BR>
na cātra pūrvavaccheṣābhāvaḥ |<BR>
'ucchinaṣṭi, na sarve juhoti' ityavaśeṣayitavyatvaśravaṇāt- iti cet |<BR>
maivam |<BR>
avaśiṣṭasyānyatropayogaśravaṇāt |<BR>
'brāhmaṇaṃ parikrīṇīyāduccheṣaṇasya pātāram' iti śrūyate |<BR>
'yadi brāhmaṇaṃ na vindeta, valmīkavapāyāmavanayet' iti ca |<BR>
'śatātṛṇāyāmavaneyat' iti ca |<BR>
śatacchidrā kumbhī śatātṛṇā |<BR>
tasmāt- nāsti sviṣṭakṛdādikam || MJaiNyC_3,5.5 ||<BR>
<BR>
<BR>
(caturthe sarvapṛṣṭheṣṭau sviṣṭakṛdiḍādīnāṃ sakṛdanuṣṭhānādhikaraṇe sūtre 16-17)<BR>
<BR>
<b>dravyaikatve karmabhedāt pratikarma kriyeran  / Jaim_3,5.16 /</b><BR>
<BR>
<b>avibhāgāc ca śeṣasya sarvān pratyaviśiṣṭatvāt  / Jaim_3,5.17 /</b><BR>
<BR>
____________________________________________________<BR>
<BR>
START MJaiNy 3,5.6-7<BR>
<BR>
<BR>
caturthādhikaraṇamāracayati-<BR>
<BR>
rathaṃtarādibhirminnā indrāsteṣāṃ na bhidyate /<BR>
puroḍāśastatra śeṣakārye kiṃ bhidyate na vā // MJaiNy_3,5.6 //<BR>
bhidyate karmaṇāṃ bhedāccauddakaiḥ pṛthaguktitaḥ /<BR>
śeṣasya sarvatulyatvāttatkārye sakṛdiṣyatām // MJaiNy_3,5.7 //<BR>
<BR>
------------------<BR>
<BR>
'ya indriyakāmo vīryakāmaḥ syāt, tametayā sarvapṛṣṭhayā yājayet' iti vihitāyāmiṣṭau ṣaḍindrā evaṃ śrūyante- 'indrāya rāthaṃtarāya, indrāya bārhatāya, indrāya vairājāya, indrāyaśākvarāya, indrāya raivatāya' iti |<BR>
tatra svarūpeṇaiko 'pīndraḥ pṛṣṭhastotreṣu ṣaṭsu vihitānāṃ ṣaṇṇāṃ rathaṃtarādi sāmnāṃ saṃbandhena viśeṣyamāṇaḥ ṣoṭhā bhidyate |<BR>
tāsāṃ sarvāsāmindradevatānāmeka eva puroḍāśo vidhīyate- 'dvādaśakapālaḥ puroḍāśo bhavati |<BR>
vaiśvadevatvāya' iti |<BR>
tasmiṃśca puroḍāśe proktadevatābhyaḥ pṛthakpṛthakpradānāya bahubhyaḥ pradeśebhyo 'vadānaṃ śrūyate- 'samantaṃ paryavadyati' iti |<BR>
tatra devatābhedena pradānabhedena ca karmaṇāṃ bhede sati pṛthagatideśātsviṣṭakṛdiḍādi śeṣakārye ṣaṭkṛtvaḥ pṛthakkartavyam - iti cet |<BR>
maivam |<BR>
śeṣasyaikatvena tatpratipatteḥ pṛthaktvāsaṃbhavāt |<BR>
tasmāt- sakṛdeva kāryam || MJaiNyC_3,5.6-7 ||<BR>
<BR>
<BR>
(pañcame - aindravāyavagrahe dviḥśeṣamakṣaṇādhikaraṇe sūtram)<BR>
<BR>
<b>aindravāyave tu vacanāt pratikarma bhakṣaḥ syāt  / Jaim_3,5.18 /</b><BR>
<BR>
<BR>
____________________________________________________<BR>
<BR>
START MJaiNy 3,5.8<BR>
<BR>
<BR>
pañcamādhikaraṇamāracayati-<BR>
<BR>
aindravāyavaśeṣasya sakṛdbhakṣa utāsakṛt /<BR>
pūrvanyāyātsakṛtprāptau dvirbhakṣo vacanādbhavet // MJaiNy_3,5.8 //<BR>
<BR>
------------------<BR>
<BR>
jyotiṣṭome yo 'yamaindravāyavagrahaḥ' tatra saṃskāryasya somasyaikatvātsakṛdeva śeṣakāryam- iti cet |<BR>
maivam |<BR>
'dviraindravāyavasya bhakṣayati, dvirhyetasya vaṣaṭkaroti' iti vacanādvirbhakṣaṇam || MJaiNyC_3,5.8 ||<BR>
<BR>
<BR>
(ṣaṣṭhe some śeṣabhakṣaṇādhikaraṇe sūtrāṇi 19-21)<BR>
<BR>
<b>some 'vacanād bhakṣo na vidyate  / Jaim_3,5.19 /</b><BR>
<BR>
<b>syād vānyārthadarśanāt  / Jaim_3,5.20 /</b><BR>
<BR>
<b>vacanāni tv apūrvatvāt tasmād yathopadeśaṃ syuḥ  / Jaim_3,5.21 /</b><BR>
<BR>
<BR>
____________________________________________________<BR>
<BR>
START MJaiNy 3,5.9<BR>
<BR>
<BR>
ṣaṣṭhādhikaraṇamāracayati -<BR>
<BR>
someṣvabhakṣo bhakṣo vā na bhakṣo grahahomataḥ /<BR>
alpokterasti śeṣo 'sya bhakṣo 'pūrvavacobalāt // MJaiNy_3,5.9 //<BR>
<BR>
------------------<BR>
<BR>
somayāgeṣu śeṣabhakṣo nāsti, 'yadgrahāñjuhoti' iti kṛtsnagraheṇā'huti śravaṇātkumbhīṣviva śeṣābhāvāt- iti cet |<BR>
maivam |<BR>
'alpaṃ juhoti' iti viśeṣavacanāccheṣaḥ sidhyati |<BR>
tadbhakṣaṇaṃ tvapūrvārtha pratipādakavacanebhyo 'vagamyate |<BR>
'āśvinaṃ bhakṣayanti' dviraindravāyavasya bhakṣayanti' 'sadasi bhakṣayanti' ityādīni vacanānyapūrvārtha pratipādayanti |<BR>
tato bhakṣavidhānādasti someṣu bhakṣaḥ || MJaiNyC_3,5.9 ||<BR>
<BR>
<BR>
(saptame camasināṃ śeṣabhakṣādhikaraṇe sūtram-)<BR>
<BR>
<b>camaseṣu samākhyānāt saṃyogasya tannimittattvāt  / Jaim_3,5.22 /</b><BR>
<BR>
____________________________________________________<BR>
<BR>
START MJaiNy 3,5.10<BR>
<BR>
<BR>
saptamādhikaraṇamāracayati-<BR>
<BR>
kiṃ praitu hotuśrcamasa ityabhakṣo 'tha bhakṣaṇam /<BR>
abhakṣo 'nuktito hotuśrvamasetyākhyayāstu tat // MJaiNy_3,5.10 //<BR>
<BR>
------------------<BR>
<BR>
jyotiṣṭome śrūyate- 'praitu hotuśrvamasaḥ, pra brahmaṇaḥ, prodvātṝṇāṃ, pra yajamānasya, prayantu sadasyānām' iti |<BR>
tatra- vacanāmāvādabhakṣaḥ- iti cet |<BR>
maivam |<BR>
samākhyāgate camasaśabde bhakṣaṇasya pratīyamānatvāt |<BR>
'camvate bhakṣyate somo 'sminpātraviśeṣe' iti hi tadvyutpattiḥ |<BR>
tasmāt-ḥasti tadbhakṣaṇam || MJaiNyC_3,5.10 ||<BR>
<BR>
<BR>
(aṣṭame- udvātṝṇāṃ saha subrahmaṇyena bhakṣādhikaraṇe sūtrāṇi - 23-26)<BR>
<BR>
<b>udgātṛcamasamekaḥ śrutisaṃyogāt  / Jaim_3,5.23 /</b><BR>
<BR>
<b>sarve vā sarvasaṃyogāt  / Jaim_3,5.24 /</b><BR>
<BR>
<b>stotrakāriṇāṃ vā tatsaṃyogād bahuśruteḥ  / Jaim_3,5.25 /</b><BR>
<BR>
<b>sarve tu vedasaṃyogāt kāraṇād ekadeśe syāt  / Jaim_3,5.26 /</b><BR>
<BR>
____________________________________________________<BR>
<BR>
START MJaiNy 3,5.11-13<BR>
<BR>
<BR>
aṣṭamādhikaraṇamāracayati -<BR>
<BR>
prodvātṝṇāmiti hyeka udgātā bhakṣayeduta /<BR>
sarve 'pi kiṃvā subrahmaṇyenoktāḥ sāmagāyinaḥ // MJaiNy_3,5.11 //<BR>
sahitāstena te vā'dya udgātṛśrutito 'khilāḥ /<BR>
bahutvādgānayogena tṛtīyo rūḍhibādhite // MJaiNy_3,5.12 //<BR>
yoge samākhyayā daṇḍinyāyādantyo 'tra bhāṣyagaḥ /<BR>
sadasi sthityabhāvena tṛtīyo vātiṃkoditaḥ // MJaiNy_3,5.13 //<BR>
<BR>
------------------<BR>
<BR>
pūrvodāhṛtavākye 'prodvātṝṇām' ityatraikasyaiva bhakṣaḥ |<BR>
udvīthaśabdābhidheyāyāḥ sāmabhakteru- dgātaryudgātṛprātipadikasya rūḍhatvāt - ityekaḥ pūrvapakṣaḥ |<BR>
'udgātṝṇām' ityasya bahutvasyaikasmi nnasaṃbhavādudgātropalakṣitāḥ ṣoḍaśartvijaḥ sarve 'pi bhakṣayeyuḥ- iti dvitīyaḥ |<BR>
udgīthaprastāvaprati hārāntāmabhāgānudvātṛprastotṛpratihartāraḥ prayogakāle gāyanti |<BR>
'udutkarṣeṇa gāyanti' iti yogenodvātārastrayo bhakṣayeyuḥ- iti tṛtīyaḥ pakṣaḥ |<BR>
'rūḍhiryogamapaharati' iti nyāyādeka evodgātā |<BR>
tena ca bahuvacanopapattaye pratyāsannā upalakṣyante |<BR>
pratyāsattiśca prastotṛpratihartroriva subrahmaṇyasyāpyasti |<BR>
sāmavedādhyāyitvena subrahmaṇyāhvānarūpe tadīyakarmaṇyapyaudgātrasamākhyāyāḥ sattvāt |<BR>
tasmāt- 'subrahmaṇyena sahitāścatvāraḥ sāmagā bhakṣayeyuḥ'- ityayamantyaḥ pakṣo bhāṣyakārasyābhimataḥ |<BR>
vārtikakārastu - sadaso bhakṣaṇasthānatvātsubrahmaṇyasya sadasyapraveśāttena virahitā avaśiṣṭāḥ sāmagā bhakṣayanti- iti tṛtīyaṃ pakṣamaṅgīcakāra || MJaiNyC_3,5.11-13 ||<BR>
<BR>
<BR>
(navame prāvastuto 'pi somabhakṣaṇādhikaraṇe sūtrāṇi 27-30)<BR>
<BR>
<b>grāvastuto bhakṣo na vidyate 'nāmnānāt  / Jaim_3,5.27 /</b><BR>
<BR>
<b>hāriyojane vā sarvasaṃyogāt  / Jaim_3,5.28 /</b><BR>
<BR>
<b>camasināṃ vā saṃnidhānāt  / Jaim_3,5.29 /</b><BR>
<BR>
<b>sarveṣāṃ tu vidhitvāt tadarthā camasiśrutiḥ  / Jaim_3,5.30 /</b><BR>
<BR>
<BR>
____________________________________________________<BR>
<BR>
START MJaiNy 3,5.14-15<BR>
<BR>
<BR>
navamādhikaraṇamāracayati-<BR>
<BR>
kiṃ syāccamasināmeva hāriyojanabhakṣaṇam /<BR>
sarveṣāṃ vāgrimasteṣāṃ pūrvavākyeṇa saṃnidheḥ // MJaiNy_3,5.14 //<BR>
lipsante sarva eveti hāriyojanavākyataḥ /<BR>
prāvastuto 'pyasti bhakṣaścamasitvamakāraṇam // MJaiNy_3,5.15 //<BR>
<BR>
------------------<BR>
<BR>
'harirasi hāriyojanaḥ' ityanena mantreṇa gṛhyamāṇo graho hāriyojanaḥ |<BR>
hotṛbrahmādaya ścamasimaḥ |<BR>
yastu caturṇo hotṝṇāṃ madhye caturtho grāvastunnāmake 'sti, nāsau camasī |<BR>
tatra camasināmeva hāriyojanabhakṣaṇam |<BR>
kutaḥ-"yathācamasamanyāṃścamasāṃścamasino bhakṣayanti, athaitasya hāriyojanasya sarva eva lipsante' ityatra pūrvavākye camasināṃ saṃnihitvenottaravākye sarvaśabdena teṣāmevābhidhātavyatvāt |<BR>
ato nāsti grāvastutastatra bhakṣaḥ- iti prāpte-<BR>
brūmaḥ- athaśabdenaivakāreṇa ca camasimātraśaṅkāmapodya vākyena vihitasya sarvamakṣaṇasya saṃnidhimātreṇa saṃkocāyogādasti grāvastuto 'pi bhakṣaḥ |<BR>
tasmāt- camasitvaṃ na bhakṣaṇe kāraṇam || MJaiNyC_3,5.14-15 ||<BR>
<BR>
(daśame vaṣaṭkaraṇasyabhakṣanimittatādhikaraṇe sūtram -)<BR>
<BR>
<b>vaṣaṭkārāc ca bhakṣayet  / Jaim_3,5.31 /</b><BR>
<BR>
____________________________________________________<BR>
<BR>
START MJaiNy 3,5.16-17<BR>
<BR>
<BR>
daśamādhikaraṇamāracayati-<BR>
<BR>
ādyamakṣo vaṣaṭkarturvidhiḥ prāthamya eva kim /<BR>
kiṃvā tadyuktabhakṣe syādvaṣaṭkāranimittake // MJaiNy_3,5.16 //<BR>
aprāpteragrimo maivaṃ samāsasthityasaṃbhavāt /<BR>
viśiṣṭasya vidhistasmādvaṣaṭkāro 'pi kāraṇam // MJaiNy_3,5.17 //<BR>
<BR>
------------------<BR>
<BR>
'vaṣaṭkartuḥ prathamabhakṣaḥ' ityevaṃ śrūyate |<BR>
vaṣaṭkartā hotā |<BR>
tasya bhakṣaṇaṃ samākhyāyā prāptam |<BR>
prāthamyaṃ tvaprāptamiti tadevātra vidhiyate - iti cet |<BR>
maivam |<BR>
'prathamabhakṣaḥ' ityasya samastapadatvena 'yo bhakṣaḥ, sa prathamaḥ' ityeyaṃ vicchidyānve tumayogyatvātprāthampaviśiṣṭabhakṣaṇamatra vidhīyate |<BR>
tasminbhakṣaṇe vaṣaṭkāraḥ kāraṇam || MJaiNyC_3,5.16-17 ||<BR>
<BR>
<BR>
(ekādaśe homābhiṣavayorapi bhakṣanimittatādhikaraṇe sūtram-)<BR>
<BR>
<b>homābhiṣavābhyāṃ ca  / Jaim_3,5.32 /</b><BR>
<BR>
<BR>
____________________________________________________<BR>
<BR>
START MJaiNy 3,5.18-19<BR>
<BR>
<BR>
ekādaśādhikaraṇamāracayati-<BR>
ākhyāvacovaṣaṭkārā eva kiṃ bhakṣahetavaḥ /<BR>
kiṃvābhiṣavahomau ca tatrā'dyo 'stūktayā diśā // MJaiNy_3,5.18 //<BR>
havirdhāne 'bhiṣutyātha hutvā sadasi bhakṣayet /<BR>
iti śrutatvatastau ca bhakṣahetū yathettare // MJaiNy_3,5.19 //<BR>
<BR>
------------------<BR>
<BR>
'praitu hotuścamasaḥ' ityatra samākhyā bhakṣahetuḥ |<BR>
hāriyojane vākyam |<BR>
'vaṣaṭkartuḥ prathamabhakṣaḥ' ityatra vaṣaṭkāraḥ |<BR>
ityevamuktatvātraya eva bhakṣahetavaḥ- iti cet |<BR>
maivam |<BR>
'havirdhāne grāvabhirabhiṣutyā'havanīye hutvā pratyañcaḥ paretya sadasi bhakṣānbhakṣayanti' iti śrūyate |<BR>
uttaravedyāḥ pratīcīne sadasaḥ prācīne maṇḍale 'miṣavaḥ |<BR>
uttaravedyāṃ homaḥ |<BR>
sadasi bhakṣaṇam |<BR>
tatra- abhiṣavahomayorvacanāntaraprāptayoravidheyatayā tau nimittatvenānūdya bhakṣaṇaṃ vidhīyate |<BR>
tasmāt- samākhyādivadetayorapi bhakṣaṇahetutvamasti || MJaiNyC_3,5.18-19 ||<BR>
<BR>
<BR>
(dvādaśe vaṣaṭkartrādīnāṃ camase somabhakṣādhikaraṇe sūtrāṇi 33-35)<BR>
<BR>
<b>pratyakṣopadeśāc camasānām avyaktaḥ śeṣe  / Jaim_3,5.33 /</b><BR>
<BR>
<b>syād vā kāraṇabhāvād anirdeśaś camasānāṃ kartus tadvacanatvāt  / Jaim_3,5.34 /</b><BR>
<BR>
<b>camase cānyadarśanāt  / Jaim_3,5.35 /</b><BR>
<BR>
<BR>
____________________________________________________<BR>
<BR>
START MJaiNy 3,5.20-21<BR>
<BR>
<BR>
dvādaśādhikaraṇamāracayati-<BR>
<BR>
hetusaṃghe vikalpaḥ kiṃ bādho vātha samuccayaḥ /<BR>
sāmyādvikalpo bādhyantāṃ sāvakāśāḥ samākhyayā // MJaiNy_3,5.20 //<BR>
naiva vācanikaṃ bādhyaṃ bhakṣaṇe 'tra vibhāgaśaḥ /<BR>
siddhevikalpo no yuktaḥ svīkāryo 'taḥ samuccayaḥ // MJaiNy_3,5.21 //<BR>
<BR>
------------------<BR>
<BR>
'praitu hotuścamasaḥ, pra brahmaṇaḥ'- ityatra cimasiṣu samākhyā bhakṣaṇe hetuḥ |<BR>
'vaṣaṭkartuḥ prathamabhakṣaḥ' ityatra vaṣaṭkāro hoturbhakṣahetuḥ |<BR>
'havirdhāne grāvamirabhaṣutyā'havanīye hutvā sadasi bhakṣayanti' ityatrābhiṣavasahito homo 'dhvaryorbhakṣahetuḥ |<BR>
tatra camasavaṣaṭkārayoḥ saṃgho hotari prāptaḥ |<BR>
camasābhiṣavasaṃgho 'dhvaryau prāptaḥ |<BR>
tatra hetudvayasya samānabalatvādvikalpe satyanyatara nimittakṛtamevaṃ bhakṣaṇam- ityādyaḥ pakṣaḥ |<BR>
vaṣaṭkārādihetoścamasetaragrahe sāvakāśatvānniravakāśayā camasisamākhyayā tadbādhe sati camasiṣu pākṣikamapi vaṣaṭkārādi hetukaṃ bhakṣaṇaṃ nāsti- iti dvitīyaḥ pakṣaḥ |<BR>
'vaṣaṭkartuḥ' ityādivākyasya prabalatvātsamākhyayā bādho na yuktaḥ |<BR>
miravakāśatayā sāpi prabalā- iti cet |<BR>
tarhi pramāṇadvayena pṛthagbhakṣaṇe vihite samuccayo 'bhyupeyaḥ, na ca vrīhiyavavadvikalpaḥ |<BR>
tatra puroḍāśāniṣpādanasya dṛṣṭaprayojanasyaikatvāt |<BR>
iha tu niyamādṛṣṭārthe bhakṣaṇam |<BR>
taccādṛṣṭaṃ yathāvacanaṃ dvividham |<BR>
tasmātsamuccayaḥ || MJaiNyC_3,5.20-21 ||<BR>
<BR>
<BR>
(trayodaśe hotuḥ prathamabhakṣādhikaraṇe sūtrāṇi 36-39)<BR>
<BR>
<b>ekapātre kramād adhvaryuḥ pūrvo bhakṣayet  / Jaim_3,5.36 /</b><BR>
<BR>
<b>hotā vā mantravarṇāt  / Jaim_3,5.37 /</b><BR>
<BR>
<b>vacanāc ca  / Jaim_3,5.38 /</b><BR>
<BR>
<b>kāraṇānupūrvyāc ca  / Jaim_3,5.39 /</b><BR>
<BR>
<BR>
____________________________________________________<BR>
<BR>
START MJaiNy 3,5.22-23<BR>
<BR>
trayodaśādhikaraṇamāracayati-<BR>
<BR>
ekapātre kimadhvaryuradyātpūrvaprutetaraḥ /<BR>
taddhaste pātrasaṃsthānāttasya prathamabhakṣaṇam // MJaiNy_3,5.22 //<BR>
pāhi hoteva naḥ pūrvamiti mantreṇa pūrvatā /<BR>
vaṣaṭkartustadukteśca nyāyabādhyaṃ vaco nahi // MJaiNy_3,5.23 //<BR>
<BR>
------------------<BR>
<BR>
ekasminpātre vahanāṃ kvacidvihitaṃ bhakṣaṇam- tatra- adhvaryuḥ prathamaṃ bhakṣayetpātrasaṃnidhānāt - iti cet |<BR>
maivam |<BR>
liṅgavākyābhyāṃ hotuḥ prathamamakṣāvagamāt |<BR>
'hoteva naḥ prathamaḥ pāhi' iti ṛtvijo 'dhvaryu saṃbodhyaivaṃ prārthayante- 'yathā hotāsmattaḥ pūrve bhakṣayitvā śeṣapradānenāsmānpālitavān, tathā tvamapi vāhi' iti |<BR>
tadetaddhotuḥ prathamabhakṣe liṅgam |<BR>
vākyaṃ caivamāmnātam- 'vaṣaṭkartuḥ prathamabhakṣaḥ' iti |<BR>
tatra viśiṣṭavidhānātprāthamyamipa sidhyati |<BR>
na caitadvacanaṃ pātrasaṃnidhirūpeṇa nyāyamātreṇa bādhituṃ śakyam |<BR>
tasmāt - hotā prathamaṃ bhakṣayet || MJaiNyC_3,5.22-23 ||<BR>
<BR>
<BR>
(caturdaśe bhakṣasyānujñāpūrvakatvādhikaraṇe sūtram -)<BR>
<b>vacanād anujñātabhakṣaṇam  / Jaim_3,5.40 /</b><BR>
<BR>
<BR>
____________________________________________________<BR>
<BR>
START MJaiNy 3,5.24<BR>
<BR>
<BR>
caturdaśādhikaraṇamāracayati-<BR>
nānujñāpūrvako bhakṣastatpūrvo vātra lāghavāt /<BR>
ādyo nānupahūtena peya ityuktito 'ntimaḥ // MJaiNy_3,5.24 //<BR>
<BR>
------------------<BR>
<BR>
anujñābhakṣayordvayoranuṣṭhitau gauravādbhakṣamātram - iti cet |<BR>
maivam |<BR>
'tasmātsomāṃ nānupahūtena peyaḥ' iti vacanenānujñāyā āvaśyakatvāt || MJaiNyC_3,5.24 ||<BR>
<BR>
(pañcadaśe vaidikavacanenānujñāpanādhikaraṇe sūtram)<BR>
<BR>
<b>tadupahūta upahvayasvety anenānujñāpayel liṅgāt  / Jaim_3,5.41 /</b><BR>
<BR>
<BR>
____________________________________________________<BR>
<BR>
START MJaiNy 3,5.25<BR>
<BR>
<BR>
pañcadaśādhikaraṇamāracayati-<BR>
<BR>
kimanujñā laukikoktyā vedoktyā vā yathā tathā /<BR>
aviśeṣādupahvānamantraliṅgāttu vaidikī // MJaiNy_3,5.25 //<BR>
<BR>
------------------<BR>
<BR>
'upahūta upahvayasya'- ityayaṃ mantro liṅgena mantramanujñāyāṃ viniyuṅkte |<BR>
tasmāt- vaidikoktyā tadanujñānam || MJaiNyC_3,5.25 ||<BR>
<BR>
<BR>
(ṣoḍaśe vaidikavākyena prativacanādhikaraṇe sūtram-)<BR>
<BR>
<b>tatrārthāt prativacanam  / Jaim_3,5.42 /</b><BR>
<BR>
<BR>
____________________________________________________<BR>
<BR>
START MJaiNy 3,5.26-27<BR>
<BR>
<BR>
ṣoṣṭhaśādhikaraṇamāracayati -<BR>
<BR>
upahvayasvopahūta ityaśeṣo dvayorbhavet /<BR>
anujñānujñāpanayorathavāsau vibhajyate // MJaiNy_3,5.26 //<BR>
vibhāgakaraṇābhāvādaśeṣaśrcenna liṅgataḥ /<BR>
upahvayetvanujñaptāvanujñāne tathetaraḥ // MJaiNy_3,5.27 //<BR>
------------------<BR>
<BR>
'upahūta upahūvayasva' ityasminmantre madhyamapuruṣekavacanānto bhāgaḥ paścātpaṭhito 'pi praścasamatvātprathamabhāvinyanujñāpane samarthaḥ |<BR>
prathamaikavacanāntastu prathamapaṭhito 'pyuttarasamānatvā tpaścādbhāvinyāmanujñāyāṃ samarthaḥ |<BR>
tasmāt- liṅgena vibhajya viniyujyate || MJaiNyC_3,5.26-27 ||<BR>
<BR>
<BR>
(saptadaśe- ekapātrāṇāmanujñāpanādhikaraṇe sūtram - )<BR>
<BR>
<b>tadekapātrāṇāṃ samavāyāt  / Jaim_3,5.43 /</b><BR>
<BR>
<BR>
____________________________________________________<BR>
<BR>
START MJaiNy 3,5.28<BR>
<BR>
<BR>
saptadaśādhikaraṇamāracayati-<BR>
<BR>
upahvānamaśeṣāṇāmuta syādekapātriṇām /<BR>
adṛṣṭahetorādyaḥ syāddṛṣṭādhikyādito 'ntimaḥ // MJaiNy_3,5.28 //<BR>
<BR>
------------------<BR>
<BR>
anujñāpanasyādṛṣṭaṃ prayojanam |<BR>
tacca vibhinnapātreṣvapi samānam- iti cet |<BR>
na |<BR>
dṛṣṭaprayojanasya sadbhāvāt |<BR>
sādhāraṇe vastuni kathaṃcidbhāgādhikye 'parādho bhavati |<BR>
ato nyūnādhikatvaparihāranimittamanujñāpanamekapātriṇāmeva || MJaiNyC_3,5.28 ||<BR>
<BR>
<BR>
(aṣṭādaśe svayaṃyaṣṭurbhakṣāstitvādhikaraṇe sūtrāṇi 44-45)<BR>
<BR>
<b>yājyāpanayenāpanīto bhakṣaḥ pravaravat  / Jaim_3,5.44 /</b><BR>
<BR>
<b>yaṣṭur vā kāraṇāgamāt  / Jaim_3,5.45 /</b><BR>
<BR>
<b>pravṛttatvāt pravarasyānapāyaḥ  / Jaim_3,5.46 /</b><BR>
<BR>
<BR>
____________________________________________________<BR>
<BR>
START MJaiNy 3,5.29-30<BR>
<BR>
<BR>
aṣṭādaśādhikaraṇamāracayati-<BR>
<BR>
hoturyājyāpanītau kiṃ na vaṣaṭkārabhakṣayoḥ /<BR>
apanītirutāpāyo nāpanītirvibhedataḥ // MJaiNy_3,5.29 //<BR>
yajamānena yaṣṭavyaṃ na vineṣṭirvaṣaṭkṛtim /<BR>
vaṣaṭkāro yājyayātaḥ sahāpaityadanaṃ tathā // MJaiNy_3,5.30 //<BR>
<BR>
------------------<BR>
<BR>
jyotiṣṭoma ṛtuyājanāmakeṣu yāgeṣvāmnāyate-"yajamānasya yājyā so 'bhipreṣyati- hotaretadyaja- iti, svayaṃ vāṃ niṣadya yajati"iti |<BR>
hautre kāṇḍe samāmnātā yājyāḥ samākhyayā hotuḥ prāptāḥ |<BR>
tāsu kācidyājyā hoturapanīya yajamānasya vidhīyate |<BR>
tato yajamānaḥ svecchayā hotāraṃ vā preṣyati, svayaṃ vā yājyāṃ paṭhati |<BR>
tatra tvapāṭhapakṣe yājyā hoturapanīyate, na tu vaṣaṭkārabhakṣāvapanīyete |<BR>
tayoryājyāyāmanantarbhāvāt |<BR>
ato hotā vaṣaṭkaroti bhakṣayati ca iti prāpte, -<BR>
brūmaḥ- 'svayaṃ vā niṣadya yajati' iti pakṣasvīkārādyajamānena svayaṃ yāgaḥ kartavyaḥ |<BR>
sa ca yāgo vaṣaṭkāramantareṇa na saṃbhavati |<BR>
'yājyāyā adhi vaṣaṭkaroti' iti tadvidhānāt |<BR>
nanu- yajamāno yājyāṃ paṭhatu, hotā vaṣaṭkarotu- iti cet |<BR>
maivam |<BR>
'anavānaṃ yajati' iti yājyāvaṣaṭkārayormadhye śvāsaniṣedhenaikakartṛkatvāvagamāt |<BR>
ato yājyayā saha vaṣaṭkāro hoturapaiti |<BR>
tadapāye vaṣaṭkāranimitto bhakṣaśca hoturapetya yajamāne niviśate || MJaiNyC_3,5.29-30 ||<BR>
<BR>
<BR>
(ekonaviṃśe phalacamasasyejyāvikāratādhikaraṇe sūtrāṇi 47-51)<BR>
<BR>
<b>phalacamaso naimittiko bhakṣavikāraḥ śrutisaṃyogāt  / Jaim_3,5.47 /</b><BR>
<BR>
<b>ijyāvikāro vā saṃskārasya tadarthatvāt  / Jaim_3,5.48 /</b><BR>
<BR>
<b>homāt  / Jaim_3,5.49 /</b><BR>
<BR>
<b>camasaiś ca tulyakālatvāt  / Jaim_3,5.50  /</b><BR>
<BR>
<b>liṅgadarśanāc ca  / Jaim_3,5.51 /</b><BR>
<BR>
<BR>
____________________________________________________<BR>
<BR>
START MJaiNy 3,5.31-33<BR>
<BR>
<BR>
ekonaviṃśādhikaraṇamāracayati-<BR>
<BR>
nyaprodhapiṣṭaṃ somasya sthāne kṣatriyavaiśyayoḥ /<BR>
bhakṣamātre vikuryāttatsomayāge 'pi vā tathā // MJaiNy_3,5.31 //<BR>
bibhakṣayiṣayā vākyamupakramyopasaṃhṛtam /<BR>
bhakṣaṃ yacchediti tato vikāro bhakṣamātragaḥ // MJaiNy_3,5.32 //<BR>
phalākhyacamasenāsau yajeteti śrutatvataḥ /<BR>
ijyāyāṃ ca vikāro 'sti yāgārthā bhakṣasaṃskṛtiḥ // MJaiNy_3,5.33 //<BR>
<BR>
------------------<BR>
<BR>
jyotiṣṭome śrūyate- 'yadi rājanyaṃ vaiśyaṃ vā yājayet, sa yadi somaṃ bibhakṣayipet, nyagrodhastibhinīrāhṛtya tāḥ saṃpiṣya dadhanyunmṛjya tamasyai bhakṣaṃ prayacchet, na somam' iti |<BR>
stibhinyo mukulāni |<BR>
tatra- upakramopasaṃhārayorbhakṣaviṣayatvādbhakṣamātre somaḥ piṣṭena vikriyate - iti cet |<BR>
maivam |<BR>
'yadānyāścamasāñjuhvati, athaitasya darbhataruṇakenoṣahatya juhoti' iti śrutam |<BR>
tatra phalacamasarūpeṇa yathoktapiṣṭena yāgamaṅgīkṛtya taruṇakaguṇo vidhīyate |<BR>
kiṃca - iṣṭadravya saṃskāro hi bhakṣaḥ |<BR>
sa ca yāgamantareṇānupapannaḥ |<BR>
tasmāt- yāge 'pi vikāraḥ || MJaiNyC_3,5.31-33 ||<BR>
<BR>
<BR>
(viṃśe brāhmaṇānāmeva rājanyacamasānuprasarpaṇādhikaraṇe sūtre 52-53)<BR>
<BR>
<b>anuprasarpiṣu sāmānyāt  / Jaim_3,5.52 /</b><BR>
<BR>
<b>brahmaṇā vā tulyaśabdatvāt  / Jaim_3,5.53 /</b><BR>
<BR>
<BR>
____________________________________________________<BR>
<BR>
START MJaiNy 3,5.34-35<BR>
<BR>
<BR>
viṃśādhikaraṇamāracayati-<BR>
<BR>
rājasūye kvacitkartuścamaso daśabhirjanaiḥ /<BR>
makṣyaḥ kiṃ tatra rājanyā bhakṣakā brāhmaṇā uta // MJaiNy_3,5.34 //<BR>
ādyo bhānātsaṃkhyayaikajaiterviprāḥ śataṃ daśa /<BR>
camasānadyurityuktyā rājapātraṃ ca vipragam // MJaiNy_3,5.35 //<BR>
<BR>
------------------<BR>
<BR>
rājasūye daśapeyanāmake yāge śrūyate- 'daśa daśaikaikaṃ camasamanuprasarpanti' iti |<BR>
tatra yajamānasya rājanyasya yaścamasaḥ, so 'yaṃ rājanyaireva daśabhirbhakṣaṇīyaḥ |<BR>
kutaḥ |<BR>
'daśa' iti saṃkhyāyā jātyekatvapratibhānāt |<BR>
tathā hi - daśapoyasya jyotiṣṭomavikṛtvātprākṛtaṃ dharmajātaṃ codakena prāptam |<BR>
prakṛtau ca - yajamānacamasasya bhinnajātibhirbhakṣaṇaṃ nāsti, ityatrāpi tathaiva praptam |<BR>
yadi- atra 'daśa' iti viśeṣo vidhīyate, tarhi prākṛtaṃ bhakṣasaṃkhyāmātraṃ nivartatām, natvekajātitvam |<BR>
tasmāt- rājanyo yajamāno 'nyai rājanyairnavabhiḥ saha bhakṣayet- iti prāpte,- brūmaḥ- prakṛtitaḥ prāpteṣu daśasu camaseṣu bhakṣaṇāyāmuprasarpatāṃ puruṣāṇāṃ 'daśa, daśa, iti vīpsayā praticamasaṃ daśasaṃkhyāṃ vidhāyārthasiddhāṃ śatasaṃkhyāmanūdya saṃkhyeyānāṃ sarveṣāṃ brāhmaṇyaṃ vidhīyate -'ṅgha śataṃ brāhmaṇāḥ pibanti' iti |<BR>
tathā sati- yajamānasyāpi rājanyasya yatra camasabhakṣo nāsti, tatra kuto 'nye rājanyā bhakṣayeyuḥ |<BR>
tasmāt - brāhmaṇā eva bhakṣakāḥ || MJaiNyC_3,5.34-35 ||<BR>
<BR>
iti śrīmādhavīye jaiminīyanyāyamālāvistare tṛtīyādhyāyasya pañcamaḥ pādaḥ<BR>
<BR>
<BR>
<BR>
_________________________________________________________________________<BR>
<BR>
<BR>
<BR>
atha tṛtīyādhyāyasya ṣaṣṭhaḥ pādaḥ /<BR>
<BR>
<BR>
<BR>
<BR>
(prathame struvādiṣu khādiratādividhaiḥ prakṛtigāmitādhikaraṇe sūtrāṇi 1-8 )<BR>
<BR>
<b>sarvārtham aprakaraṇāt  / Jaim_3,6.1 /</b><BR>
<BR>
<b>prakṛtau vādviruktatvāt  / Jaim_3,6.2 /</b><BR>
<BR>
<b>tadvarjaṃ tu vacanaprāpte  / Jaim_3,6.3 /</b><BR>
<BR>
<b>darśanād iti cet  / Jaim_3,6.4 /</b><BR>
<BR>
<b>na codanaikārthyāt  / Jaim_3,6.5 /</b><BR>
<BR>
<b>utpattir iti cet  / Jaim_3,6.6 /</b><BR>
<BR>
<b>na tulyatvāt  / Jaim_3,6.7 /</b><BR>
<BR>
<b>codanārthakārtsnyāt tu mukhyavipratiṣedhāt prakṛtyarthaḥ  / Jaim_3,6.8 /</b><BR>
<BR>
____________________________________________________<BR>
<BR>
START MJaiNy 3,6.1-2<BR>
<BR>
<BR>
ṣaṣṭhapādasya prathamādhikaraṇamāracayati-<BR>
<BR>
prakṛtau vikṛtau vā syādyasya parṇetyasau vidhiḥ /<BR>
prakṛtāveva vā tulyādvacanādubhayorasau // MJaiNy_3,6.1 //<BR>
juhūmāśritya parṇatvavidhiḥ prakṛtimātragaḥ /<BR>
codakenobhayaprāptervikṛtau vidhinātra kim // MJaiNy_3,6.2 //<BR>
<BR>
------------------<BR>
<BR>
anārabhya śrūyate- 'yasya parṇamayī jūhūrbhavati, na sa pāpaṃ ślokaṃ śṛṇoti' iti |<BR>
tatra- avyabhicaritakratusaṃbandhavatīṃ juhūmāśritya taddhetuḥ parṇavṛkṣo vākyena vidhīyate- 'yā juhūḥ sā parṇamayī' iti |<BR>
vākyaṃ ca prakṛtivikṛtyostulyameva pravartate |<BR>
ubhayatrā'śrayabhūtāyā juhvāḥ satvāt |<BR>
tasmāt- prakṛtivikṛtyorūmayorapyayaṃ vidhiḥ- iti prāpte, -<BR>
brūmaḥ- kimayaṃ vidhirvikṛtau codakātpūrve niviśate, paścādvā |<BR>
nā'dyaḥ |<BR>
āśrayabhūtāyā juhvāścodakamantareṇāsaṃbhavāt |<BR>
dvitīye tu parṇatvamapi juhvā sahaiva codakenātidiśyate |<BR>
tatra punarvidhivaiyarthyādayaṃ vidhiḥ prakṛtimātragaḥ |<BR>
evaṃ 'yasya svādiraḥ strubo bhavati' ityudāharaṇīyam || MJaiNyC_3,6.1-2 ||<BR>
<BR>
<BR>
<BR>
<BR>
(dvitīye sāmidhenīnāṃ saptadaśasaṃkhyāyā vikṛtigāmitādhikaraṇe sūtram-)<BR>
<BR>
<b>prakaraṇaviśeṣāt tu vikṛtau virodhi syāt  / Jaim_3,6.9 /</b><BR>
<BR>
____________________________________________________<BR>
<BR>
START MJaiNy 3,6.3-4<BR>
<BR>
<BR>
dvitīyādhikaraṇamāracayati-<BR>
<BR>
sāmidhenīḥ saptadaśa prakṛtau vikṛtāvuta /<BR>
pūrvavatprakṛtau pāñcadaśyenaitadvikalpyate // MJaiNy_3,6.3 //<BR>
vikṛtau sāptadaśyaṃ syātprakṛtau prakriyābalāt /<BR>
pāñcadaśyāvaruddhatvādākāṅkṣāyā nivṛttitaḥ // MJaiNy_3,6.4 //<BR>
<BR>
------------------<BR>
<BR>
anārabhya śrūyate- 'saptadaśa sāmidhenīranubrūyāt' iti |<BR>
'pravo vājā abhidyava' - ityādyā agnisamindhanārthā ṛcaḥ sāmidhenyaḥ |<BR>
tāsāṃ sāptadaśyaṃ pūrvabhyāyena prakṛtigatam |<BR>
yadi prakṛtau 'pañcadaśa sāmidhenīranvāha' iti vidhiḥ syāt, tarhi pāñcadaśyasāptadaśye vikalpeyātām- iti prāpte, -<BR>
brūmaḥ- vikṛtāveva sāptadaśyaṃ niviśate |<BR>
prakṛtau pāñcadaśyenāvaruddhānāṃ sāmidhenīnāṃ saṃkhyākāṅkṣāyā abhāvāt |<BR>
na ca - prāñcadaśyasāptadaśyavākyayoḥ samānabalatvādavarodhā bhāvaḥ- iti śaṅkanīyam |<BR>
pāñcadaśye prakaraṇānugrahasyādhikatvāt |<BR>
tasmāt- mitravindādhvara kalpādivikṛtau sāptadaśyamavatiṣṭhate |<BR>
na cātra pūrvanyāyo 'sti |<BR>
sāptadaśyasya codakaprāptyabhāvena punarvidhāne doṣābhāvāt || MJaiNyC_3,6.3-4 ||<BR>
<BR>
<BR>
<BR>
(tṛtīye naimittikasāptadaśyasya prakṛtigāmitādhikaraṇe sūtram-)<BR>
<BR>
<b>naimittikaṃ tu prakṛtau tadvikāraḥ saṃyogaviśeṣāt  / Jaim_3,6.10 /</b><BR>
<BR>
____________________________________________________<BR>
<BR>
START MJaiNy 3,6.5-6<BR>
<BR>
<BR>
tṛtīyādhikaraṇamāracayati-<BR>
<BR>
sāptadaśyaṃ tu vaiśyasya vikṛtau prakṛtāvuta /<BR>
pūrvavaccenna saṃkocānnitye naimittikoktitaḥ // MJaiNy_3,6.5 //<BR>
godohanena praṇayetkāmītyetadudāharat /<BR>
bhāṣyakārastadapyastu nyāyasyātra samatvataḥ // MJaiNy_3,6.6 //<BR>
<BR>
------------------<BR>
<BR>
'saptadaśānubrūyādvaiśyasya' iti vihitaṃ vaiśyanimittaṃ sāptadaśyaṃ pūrvanyāyena vikṛtigatam- iti cet |<BR>
maivam |<BR>
naimittikenānena vacanena prakṛtigatasya nityasya pāñcadaśyasya vaiśyavyatirikta viṣayatayā saṃkocanīyatvāt |<BR>
nityaṃ sāmānyarūpatayā sāvakāśatvena ca durbalam |<BR>
naimittikaṃ tu viśeṣarūpatvaniravakāśatvābhyāṃ prabalam |<BR>
tasmāt- vaiśyanimittakaṃ sāptadaśyaṃ prakṛtāvavatiṣṭhate |<BR>
atra bhāṣyakāro 'nyadudājahāra- 'camasenāpaḥ praṇayevgodohanena paśukāmasya' iti |<BR>
tatra- prakṛteścamasenāvaruddhatvādgodohanaṃ vikṛtau- iti pūrvapakṣaḥ |<BR>
kāmanānimittakena godohanena nityasya camasasya niṣkāmaviṣayatayā saṃkocanīyatvātprakṛtāveva godohanam- iti rāddhāntaḥ || MJaiNyC_3,6.5-6 ||<BR>
<BR>
<BR>
<BR>
(caturthe,- ādhānasya pavamāneṣṭyanaṅgatādhikaraṇe sūtrāṇi 11-13)<BR>
<BR>
<b>iṣṭyartham agnyādheyaṃ prakaraṇāt  / Jaim_3,6.11 /</b><BR>
<BR>
<BR>
<b>na vā tāsāṃ tadarthatvāt  / Jaim_3,6.12 /</b><BR>
<BR>
<b>liṅgadarśanāc ca  / Jaim_3,6.13 /</b><BR>
<BR>
____________________________________________________<BR>
<BR>
START MJaiNy 3,6.7-8<BR>
<BR>
<BR>
caturthādhikaraṇamāracayati -<BR>
<BR>
ādhānaṃ pavamānāderiṣṭeraṅgaṃ na vā bhavet /<BR>
agnīnāmiṣṭiśeṣatvāttaddvārāsya tadaṅgatā // MJaiNy_3,6.7 //<BR>
anārabhya vidhāmāttu nāṅgaṃ kasyacidāhitiḥ /<BR>
agnyarthatvāttatsameṣṭiragnayastvagnihotragāḥ // MJaiNy_3,6.8 //<BR>
<BR>
------------------<BR>
<BR>
idamāmnāyate- 'agnaye pavamānāyāṣṭādaśakapālaṃ nirvapat, agnaye pāvakāya, agnaye śucaye' iti |<BR>
'vasante brāhmaṇo 'gnīnādadhīta' iti ca |<BR>
tatra- ādhānaṃ pavamānādīṣṭīnāmaṅgaṃ bhavet |<BR>
kutaḥ |<BR>
darśapūrṇamāsavikṛtiṣu pavamānādīṣṭiṣu codakaprāptānāmāhavamanīyādyagnīnāmiṣṭyaṅgatve satyagnidvārā tatsaṃskārarūpasyā'dhānasyāpi tadaṅgatāyā anivāryatvāt - iti cet |<BR>
maivam |<BR>
na hyetadādhānaṃ kasyacitkratoḥ prakaraṇe paṭhitam |<BR>
kiṃtu - anārabhyādhītam |<BR>
ato na kasyāpyetadaṅgam, kiṃtvādhānavadiṣṭīnāmapyagnisaṃskārārthatvātparasparaṃ nāstyaṅgāṅgibhāvaśaṅkā |<BR>
nanu- pavamāneṣṭhyaṅgatvābhāve 'gnisaṃskāravaiyarthyādagnidvārā tadaṅgatvaṃ yuktam- iti cet |<BR>
na |<BR>
saṃskṛnāmagnīnāmagnihotrādyuttarakratuṣu tattadvākyairviniyogāvagamāt |<BR>
tasmāt- nā'dhānamaṅgam || MJaiNyC_3,6.7-8 ||<BR>
<BR>
<BR>
<BR>
(pañcame,- ādhānasya sarvārthatādhikaraṇe sūtre 14-15)<BR>
<BR>
<b>tatprakṛtyarthaṃ yathānye 'nārabhyavādāḥ  / Jaim_3,6.14 /</b><BR>
<BR>
<b>sarvārthaṃ vādhānasya svakālatvāt  / Jaim_3,6.15 /</b><BR>
<BR>
____________________________________________________<BR>
<BR>
START MJaiNy 3,6.9-10<BR>
<BR>
<BR>
pañcamādhikaraṇamāracayati -<BR>
<BR>
ādhānaṃ kiṃ prakṛtyarthe vahnimātreṇa vā yutam /<BR>
saṃskṛtāgnipranāḍyaitatparṇavatprakṛtau sthitam // MJaiNy_3,6.9 //<BR>
laukikākāramātratve viphalatvātkratau yutiḥ /<BR>
parṇasyā'havanīyādau śāstrīye 'stu svatantratā // MJaiNy_3,6.10 //<BR>
<BR>
------------------<BR>
<BR>
anārabhyādhītaṃ parṇamayītvaṃ yathā juhūpranāḍyā prakṛtau niviṣṭam, tathaivāgnipranāḍyā tatsaṃskārarūpamādhānaṃ prakṛtau niviśate- iti cet |<BR>
maivam |<BR>
vaiṣamyāt |<BR>
dvividho hi juhvā ākāraḥ- laukikaḥ śāstrīyaśca |<BR>
aratnimātradairghya hasamukhatvatvagbilatvādirūpo dṛśyamāno laukikaḥ |<BR>
apūrvīyatvākārastu śāstrīyaḥ |<BR>
tayorapūrvīyatvaṃ kratupraveśamantareṇa nāsti |<BR>
tatra yadi laukikākāramātre paryavasyati, tadā parṇamayītvaṃ viphalaṃ bhavet |<BR>
kāṣṭhāntareṇāpi tadākārasya susaṃpādatvāt |<BR>
aco 'pūrvīyatvāya parṇaḥ kratau praviṣṭaḥ |<BR>
āhavanīyādīnāṃ tveka eva śāstrīyākāraḥ |<BR>
sa ca viṅibalādādhānenaiva janyate, nānyathā |<BR>
tasmādādhānasya kratupraveśaṃ vinaiva śāstrīvāhavanīyādyākārasaṃpādanasamartha tvādagnihotreṇa tatsaṃyujyate |<BR>
tathā sati parṇavaiṣamyātprakṛtāvapraviśyāgnīnutpādya kratuvatsvāta tryeṇāvatiṣṭhate |<BR>
tato laukikopāyasaṃpāditasuvarṇavrīhyādivadādhānasaṃpāditānāṃ svatantrāṇā mevā'havanīyādyagnīnāṃ paścādvākyaiḥ kratuṣu viniyogo 'stu || MJaiNyC_3,6.9-10 ||<BR>
<BR>
<BR>
<BR>
(ṣaṣṭhe pavamāneṣṭīnāmasaṃskṛte 'gnau kartavyatādhikaraṇe sūtre 16-17)<BR>
<BR>
<b>tāsām agniḥ prakṛtitaḥ prayājavat syāt  / Jaim_3,6.16 /</b><BR>
<BR>
<BR>
<b>na vā tāsāṃ tadarthatvāt  / Jaim_3,6.17 /</b><BR>
<BR>
____________________________________________________<BR>
<BR>
START MJaiNy 3,6.11-12<BR>
<BR>
<BR>
ṣaṣṭhādhikaraṇamāracayati-<BR>
<BR>
saṃskṛte pavamāneṣṭyā vahnau seṣṭirna veṣṭayaḥ /<BR>
vahnau tatsaṃskṛte kāryāścodakasyānurodhataḥ // MJaiNy_3,6.11 //<BR>
codakaḥ pavamāneṣṭau na tāṃ prāpayituṃ prabhuḥ /<BR>
anaṅgatveṣṭyasiddhibhyāmiṣṭayasyadasaṃskṛte // MJaiNy_3,6.12 //<BR>
<BR>
------------------<BR>
<BR>
pāvamānādīṣṭibhirāhavanīyādyagnayaḥ saṃskriyante |<BR>
saṃskṛteṣvagniṣvagnihotradarśapūrṇamāsādi kratavaḥpravartante |<BR>
tathā sati- vimatāḥ pavamāneṣṭayastābhiriṣṭibhiḥ saṃskṛte bahnau kartavyāḥ, iṣṭitvāt, itareṣṭivat |<BR>
codako 'pyevaṃ |<BR>
satyanugṛhīto bhavati |<BR>
etābhiriṣṭibhiḥ saṃskṛte bahnau prakṛtyanuṣṭhānāt- iti prāpte-<BR>
brūmaḥ- yadyapi pavamāneṣṭirvikṛtiḥ, tathāpi codako na tasyāṃ pavamāneṣṭau pavamāneṣṭi matideṣṭuṃ prabhavati |<BR>
prakṛtau prayājādivatpavamāneṣṭeraṅgatvābhāvāt |<BR>
kiṃca- 'etasyāḥ pavamāneṣṭeḥ saṃskṛtāgnisiddhyartha pavamāneṣṭyantarāṅgīkāre tatrāpi tathā' ityanavasthāyāmiṣṭireva na sidhyet |<BR>
tasmāt- tābhiriṣṭibhirasaṃskṛte vahnau pavamāneṣṭayaḥ kartavyāḥ || MJaiNyC_3,6.11-12 ||<BR>
<BR>
<BR>
<BR>
<BR>
(saptame- upākaraṇādīnāmagnīṣomīyadharmatādhikaraṇe sūtrāṇi 18-27)<BR>
<BR>
<b>tulyaḥ sarveṣāṃ paśuvidhiḥ prakaraṇāviśeṣāt  / Jaim_3,6.18 /</b><BR>
<BR>
<b>sthānāc ca pūrvasya  / Jaim_3,6.19 /</b><BR>
<b>śvas tv ekeṣāṃ tatra prākśrutir guṇārthā  / Jaim_3,6.20 /</b><BR>
<BR>
<b>tenotkṛṣṭasya kālavidhir iti cet  / Jaim_3,6.21 /</b><BR>
<BR>
<b>naikadeśatvāt  / Jaim_3,6.22 /</b><BR>
<BR>
<b>artheneti cet  / Jaim_3,6.23 /</b><BR>
<BR>
<b>na śrutivipratiṣedhāt  / Jaim_3,6.24 /</b><BR>
<BR>
<b>sthānāt tu pūrvasya saṃskārasya tadarthatvāt  / Jaim_3,6.25 /</b><BR>
<BR>
<b>liṅgadarśanāc ca  / Jaim_3,6.26 /</b><BR>
<BR>
<b>acodanā vā guṇārthena  / Jaim_3,6.27 /</b><BR>
<BR>
____________________________________________________<BR>
<BR>
START MJaiNy 3,6.13-15<BR>
<BR>
<BR>
saptamādhikaraṇamāracayati -<BR>
<BR>
agnīṣomīyasavanīyānubandhyapaśuṣvamī /<BR>
upākaraṇamukhyāstu dharmāḥ sādhāraṇa na vā // MJaiNy_3,6.13 //<BR>
jyotiṣṭomaprakaraṇe pāṭhātsādhāraṇa amī /<BR>
paśudharmāgrahātsomayāge te syurnirarthakāḥ // MJaiNy_3,6.14 //<BR>
agnīṣomīyadharmatvaṃ teṣāṃ sthānātprasidhyati /<BR>
dvayoritarayoḥ paśrvoḥ prāpyante codakena te // MJaiNy_3,6.15 //<BR>
<BR>
------------------<BR>
<BR>
agnīṣomīyaḥ, savanīyaḥ, anubandhyaśca, ityete trayaḥ paśavo jyotiṣṭomaprakaraṇe samāmnātāḥ |<BR>
paśudharmāścopākaraṇaparyagnikaraṇādayastatrā'mnātāḥ |<BR>
'prajāpaterjāyamānāḥ' 'imaṃ paśum'- ityābhyāmṛgbhyāṃ paśorupasparśanamupākaraṇam |<BR>
darbhajvālayā triḥ pradakṣiṇīkaraṇaṃ paryagnikaraṇam |<BR>
ta ete dharmāstriṣvapi paśuṣu sādhāraṇyena vidhīyante |<BR>
trayāṇāmapi jyotiṣṭomaprakaraṇapāṭhasāmyāt |<BR>
nanu jyotiṣṭhomasya prakaraṇe paṭhitānetāndharmānsa eva grahīṣyati, na tu paśavaḥ- iti cet |<BR>
na |<BR>
tasya somayāgatvāt |<BR>
somo hyabhiṣavādīndharmānākā ṅkṣati, na tu yūpaniyojanaviśasanādīn |<BR>
tasmāt- aṅginyanarthakāḥ santo 'ṅgeṣu niviśamānā aviśeṣatastriṣvapi paśuṣvavatiṣṭhante- iti prāpte-<BR>
brūmaḥ- astyatra viśeṣaḥ saṃnidhilakṣaṇaḥ |<BR>
sautyanāmakādahnaḥ prācīna aupavasathyanāmake 'hni dhiṣṇyanirmāṇādūrdhvamete dharmā āmnātāḥ |<BR>
agnīṣomīyasyāpi tadeva sthānam |<BR>
savanīyastu sautye 'hani śrūyate- 'āśvinaṃ grahaṃ gṛhītvā trivṛtā yūpaṃ parivīyā'gneyaṃ savanīyaṃ paśumupākaroti' iti |<BR>
anubandhyastvavabhṛthānte samāmnātaḥ |<BR>
tataḥ saṃnidhinā te dharmā agnīṣomīye saṃbadhyante, savanīyānubandhyayostu codakādatidiśyante || MJaiNyC_3,6.13-15 ||<BR>
<BR>
<BR>
<BR>
<BR>
(aṣṭame śākhāharaṇādīnāmubhayadohadharmatādhikaraṇe sūtre 28-29)<BR>
<BR>
<b>dohayoḥ kālabhedād asaṃyuktaṃ śṛtaṃ syāt  / Jaim_3,6.28 /</b><BR>
<BR>
<b>prakaraṇavibhāgād vā tatsaṃyuktasya kālaśāstram  / Jaim_3,6.29 /</b><BR>
<BR>
____________________________________________________<BR>
<BR>
START MJaiNy 3,6.16-17<BR>
<BR>
<BR>
aṣṭamādhikaraṇamāracayati-<BR>
<BR>
śākhāchedādayo dohe dharmāḥ sāyaṃ vyavasthitāḥ /<BR>
prātaśca santi vā sāyaṃ sthānātte pūrvavatsthitāḥ // MJaiNy_3,6.16 //<BR>
ānarthakyapratihatiḥ pūrvavanneha vidyate /<BR>
balino 'taḥ prakaraṇātprātardohe 'pi santi te // MJaiNy_3,6.17 //<BR>
<BR>
------------------<BR>
<BR>
darśapūrṇamāsaṃprakaraṇe - palāśaśākhāchedanam, tayā śākhayā vatsāpākaraṇam, ityādayo dohadharmāḥ samāmnātāḥ |<BR>
dohau ca dvau vidyete-amāvāsyāyāṃ rātrāveko dohaḥ |<BR>
pratipadi prātaraparo dohaḥ |<BR>
tatra pūrvanyāyena prāthamike sāyaṃdohe prathamaśrutāste dharmā vyavatiṣṭhante- iti cet |<BR>
maivam |<BR>
veṣamyāt |<BR>
pūrvatra hi some viśasanādidharmāṇāmananvayātprakaraṇamānarthakyaprati hatam |<BR>
iha tu nāstyānarthakyapratihatiḥ |<BR>
tataḥ prakaraṇena sthānaṃ bādhitvā dvayordohayoste dharmā abhyupeyāḥ || MJaiNyC_3,6.16-17 ||<BR>
<BR>
<BR>
<BR>
<BR>
(navame sādanādīnāṃ savanatrayadharmatādhikaraṇe sūtram- )<BR>
<BR>
<b>tadvat savanāntare grahāmnānam  / Jaim_3,6.30 /</b><BR>
<BR>
____________________________________________________<BR>
<BR>
START MJaiNy 3,6.18<BR>
<BR>
<BR>
navamādhikaraṇamāracayati-<BR>
<BR>
grahadharmāḥ sādanādyāḥ prātaḥsavana eva te /<BR>
triṣu vā niścitasthānādādyaḥ pūrvavaduttaraḥ // MJaiNy_3,6.18 //<BR>
<BR>
------------------<BR>
<BR>
jyotiṣṭome prātaḥsavane santyaindravāyavādayo grahāḥ, mādhyaṃdine savane marutvatīyādayaḥ, tṛtīyasavana ādityādayaḥ |<BR>
tatra sādanasaṃmārgādayo dharmāḥ prātaḥsavanīyagrahasaṃnidhāvāmnāyante - 'upopte 'nye grahāḥ sādyante, anupopte dhruvaḥ' iti |<BR>
'daśāpavitreṇa grahaṃ saṃmārṣṭi' iti ca |<BR>
dhruvavyatiriktānāṃ grahāṇāmadhastānmṛttikopaveśanaṃ kṛtvā tatra sādanam, dhruvasya tu na tathā |<BR>
pūrvādhikaraṇe śāśāharaṇādayaḥ pradhānayordadhipayasorrdhamāḥ samāmnātāḥ |<BR>
tacca dadhi pūrvodyuḥ sāyaṃdohamantareṇa na sidhyatīti tatsiddhyarthe kevalaṃ sāyaṃ duhyate, na tu sāyaṃdohasyāsādhāraṇa tvena dharmaiḥ sahaikasmindeśe pāṭho 'stīti sthānaṃ na niścitam, iha tu tanniścitamiti prātaḥsavana eva te dharmā iti cet |<BR>
maivam |<BR>
sādanādīnāṃ vākyena grahadharmatvaṃ, prakaraṇena jyotiṣṭomadharmatvaṃ cāvagamyate |<BR>
tasminniścitamapi sthānaṃ vākyaprakaraṇābhyāṃ bādhitvā triṣu sabaneṣu sādanādayo 'vatiṣṭhante || MJaiNyC_3,6.18 ||<BR>
<BR>
<BR>
<BR>
(daśame raśanātrivṛttvādīnāṃ sarvapaśudharmatādhikaraṇe sūtram-)<BR>
<BR>
<b>raśanā ca liṅgadarśanāt  / Jaim_3,6.31 /</b><BR>
<BR>
daśamādhikaraṇamāracayati-<BR>
<BR>
____________________________________________________<BR>
<BR>
START MJaiNy 3,6.19-18*<BR>
<BR>
<BR>
ekatraivota sarvatra raśanāveṣṭanādayaḥ /<BR>
agnīṣomīya evaite kramālliṅgādito 'ntimaḥ // MJaiNyC_3,6.18* //<BR>
<BR>
<BR>
------------------<BR>
<BR>
agnīṣomīyapaśusaṃnidhau raśanayā yūpasya veṣṭanam, raśanāyāstrivṛttvaṃ darbhamayatvaṃ ca, ityādayo dharmā āmnātāḥ- 'parivyayati, ūrgvai raśanā' iti, 'triṣṛdbhavati' iti, 'darbhamayī bhaviti' iti ca |<BR>
tatra yeyaṃ raśanā, ye ca veṣṭanādayaḥ, te sarve saṃnidheravāntaraprakaraṇā dvāgnīṣomīya eva syuḥ- iti cet |<BR>
maivam |<BR>
savanīyapaśāvapi tatsadbhāvo liṅgādavagamyate |<BR>
'trivṛtā yūpaṃ parinīyā'gneyaṃ savanīyaṃ paśumupākaroti' iti trivṛttvaparivyāṇayoḥ siddhavadanuvādoliṅgam |<BR>
kiṃca tṛtīyāśrutyā vākyena ca parivyāṇasya yūpadharmatā, na tu paśudharmatā |<BR>
yūpaśca trayāṇāṃ paśūnāṃ tantram, iti vakṣyate |<BR>
tasmāt- sarveṣu paśudhvete dharmāḥ syuḥ || MJaiNyC_3,1.18* ||<BR>
<BR>
<BR>
(ekādaśe, aṃśvadābhyayorapi sādanādidharmavattvādhikaraṇe sūtrāṇi 32-34)<BR>
<BR>
<b>ārāc chiṣṭam asaṃyuktam itaraiḥ saṃnidhānāt  / Jaim_3,6.32 /</b><BR>
<BR>
<b>saṃyuktaṃ vā tadarthatvāc cheṣasya tannimittatvāt  / Jaim_3,6.33 /</b><BR>
<BR>
<b>nirdeśād vyavatiṣṭheta  / Jaim_3,6.34 /</b><BR>
<BR>
____________________________________________________<BR>
<BR>
START MJaiNy 3,6.19<BR>
<BR>
<BR>
ekādaśādhikaraṇamāracayati -<BR>
<BR>
grahadharmā anārabhyoktāṃśvadābhyadvayena hi /<BR>
vidyante vā prakaraṇādādyo vākyādihāntimaḥ // MJaiNy_3,6.19 //<BR>
<BR>
------------------<BR>
<BR>
anārabhya dvau grahau śrutau- 'aṃśuṃ gṛhṇāti' iti, 'adābhyaṃ gṛhṇāti' iti ca |<BR>
tayoḥ sādanasaṃmārgādayo grahadharmā na vidyante |<BR>
kutaḥ |<BR>
ārabhyādhīteṣvaindravāyavādiṣveva prakaraṇena vyavasthāpitatvāt - iti cet |<BR>
maivam |<BR>
'grahāḥ sādyante' ityādivākyena grahadharmatvāvagame tayorapi grahayoranivārya tvāt |<BR>
na caindravāyavādayaḥ prakaraṇinaḥ |<BR>
jyotiṣṭhomo hi prakaraṇī |<BR>
tasmātsanti tayorrdhamāḥ || MJaiNyC_3,6.19 ||<BR>
<BR>
<BR>
<BR>
<BR>
(dvādaśe citriṇyādīṣṭakānāmagnyaṅgatādhikaraṇe sūtram-)<BR>
<BR>
<b>agnyaṅgam aprakaraṇe tadvat  / Jaim_3,6.35 /</b><BR>
<BR>
____________________________________________________<BR>
<BR>
START MJaiNy 3,6.20-21<BR>
<BR>
<BR>
dvādaśādhikaraṇamāracayati-<BR>
<BR>
akhaṇḍādīṣṭakādharmāścitriṇyādiṣu nocitāḥ /<BR>
santi vā vākyamapyatrānārabhyoktaṃ tato na te // MJaiNy_3,6.20 //<BR>
prakṛtāpūrvasaṃbandhāttādṛśādapi vākyataḥ /<BR>
akhaṇḍatvādayo 'gnyarthacitriṇyādiṣu santi te // MJaiNy_3,6.21 //<BR>
<BR>
------------------<BR>
<BR>
anārabhya śrūyate- 'citriṇīrupadadhāti' iti |<BR>
agniprakaraṇe ceṣṭakānāṃ dharmāḥ śrutāḥ- 'akhaṇḍāmakṛṣṇāṃ kuryāt' iti |<BR>
pūrvatra- aṃśvadābhyayorutpattivākyasyānārabhyādhītatve 'pi viniyojakavākyaṃ prakaraṇādhītam |<BR>
citriṇyādināmakānāṃ tviṣṭakāviśeṣāṇāṃ viniyojakaṃ vākyamapyanārabhyāghītam |<BR>
tacca cityantare tāścitriṇīrviniyuṅkte |<BR>
akhaṇḍatvādidharmāstu ṣaṇṇāṃ citīnāṃ madhye prathamacitāvāmnātāḥ |<BR>
tasmāt- te citriṇyādiṣu nocitāḥ- iti prāpte, -<BR>
brūmaḥ- yadyapyutpattiviniyojakavākyayoranyatarasyāpi prakaraṇapāṭho nāsti, tathāpi 'ya evaṃ vidvānagniṃ cinute' iti prakṛtaṃ yadetadagnyapūrve tatsaṃbandhitvenaivacitriṇyādayo 'pyaprakaraṇa paṭhitenāpi vākyena viniyujyante |<BR>
akhaṇḍatvādayañcāgnisādhanabhūteṣṭakādharmāḥ, na tu prathamaciti dharmāḥ |<BR>
tasmāt- agnisādhanabhūtāsu citriṇyādīṣṭakāsvapi te santi || MJaiNyC_3,6.20-21 ||<BR>
<BR>
<BR>
<BR>
<BR>
(trayodaśe- abhiṣavādīnāṃ somamātradharmatādhikaraṇe sūtram-)<BR>
<BR>
<b>naimittikam atulyatvād asamānavidhānaṃ syāt  / Jaim_3,6.36 /</b><BR>
<BR>
____________________________________________________<BR>
<BR>
START MJaiNy 3,6.22-23<BR>
<BR>
<BR>
trayodaśādhikaraṇamāracayati-<BR>
<BR>
vidhayo 'bhiṣavādyāḥ syuḥ phalākhye camase na vā /<BR>
naimittikasya nityena tulyatvādasti tadvidhiḥ // MJaiNy_3,6.22 //<BR>
nitye kṛtārthāḥ saṃskārāḥ paścādbhāvinimittaje /<BR>
na vidheyāḥ kiṃtu tatra prāpyantāmatideśataḥ // MJaiNy_3,6.23 //<BR>
<BR>
------------------<BR>
<BR>
nyagrodhamukularūpasya phalasya piṣṭaṃ camyate yatra sa phalacamasaḥ |<BR>
sa ca naimittikaḥ |<BR>
rājanyavaiśyau nimittīkṛtya vihitatvāt |<BR>
somastu nityaḥ |<BR>
upādhikramamapyanupajīvyaiva 'somena yajeta' iti vihitatvāt |<BR>
tasya ca nitvasya somasya yathā yāgasādhanatvam, tathā phalacamasasyāpi tadasti |<BR>
tasmāt 'somamabhipuṇoti' 'somaṃ krīṇāti' ityādayo yāgadravya saṃskāravidhayaḥ soma iva phalacamase 'pi pravartante- iti prāpte, -<BR>
brūmaḥ- nityā abhikvādisaṃskārā nityaṃ somaṃ saṃskārya labdhvā caritārthāḥ santo nānyaṃ saṃskāryamapekṣante |<BR>
phalacamasastu soyavikāratvātpaścādbhāvī |<BR>
tato nirapekṣāḥ saṃskāravidhayo na tatra pravartante |<BR>
na caitāvatā saṃskārābhāvaḥ |<BR>
codakena tatsiddhaḥ |<BR>
tasmāt- somamātrasaṃbandhino vidhayaḥ || MJaiNyC_3,6.22-23 ||<BR>
<BR>
<BR>
<BR>
<BR>
(caturdaśe pratinidhiṣvapi mukhyadharmānuṣṭhānādhikaraṇe sūtrāṇi 37-39)<BR>
<BR>
<b>pratinidhiś ca tadvat  / Jaim_3,6.37 /</b><BR>
<BR>
<b>tadvatprayojanaikatvāt  / Jaim_3,6.38 /</b><BR>
<BR>
<b>aśāstralakṣaṇatvācca  / Jaim_3,6.39 /</b><BR>
<BR>
____________________________________________________<BR>
<BR>
START MJaiNy 3,6.24<BR>
<BR>
<BR>
caturdaśādhikaraṇamāracayati-<BR>
<BR>
nīvārādipratinidheratulyo vā vidhiḥ samaḥ /<BR>
purevātulyatā sāmyamākārādbrīhitā yataḥ // MJaiNy_3,6.24 //<BR>
<BR>
------------------<BR>
<BR>
'vrīhibhiryajeta' iti vihitānāṃ vrīhīṇāmasaṃbhave nībārāḥ pratinidhitvena svīkāryā iti vakṣyate |<BR>
tatra pūrvanyāyenāvaghātādividhayo vrīhiṣu kṛtārthāḥ paścādbhāvini nīvārādau na pravartante- iti cet |<BR>
maivam |<BR>
vrīhiśabdo hi jātiviśeṣeṇā'kāraviśeṣeṇa vopetaṃ dravyamācaṣṭe |<BR>
nīvāreṣu jātito vrīhiśabdārthatvābhāve 'pyākārato vrīhiśabdārthatvena 'vrīhīnavahanti' iti vidhiḥ pravartate |<BR>
yathā vrīhijātāveva samīcīnānāṃ vrīhīṇāmabhāve jalavahnyādyupaghātena sāravikaleṣvapi vidhiḥ, tathā jātivikaleṣvapi brīhiṣu mukhyaikadeśarūpatvādvidhirastu || MJaiNyC_3,6.24 ||<BR>
<BR>
<BR>
<BR>
<BR>
(pañcadaśe śruteṣvapi pratinidhiṣu mukhyadharmānuṣṭhānādhikaraṇe sūtram-)<BR>
<BR>
<BR>
<b>niyamārthā guṇaśrutiḥ  / Jaim_3,6.40 /</b><BR>
<BR>
____________________________________________________<BR>
<BR>
START MJaiNy 3,6.25<BR>
<BR>
<BR>
pañcadaśādhikaraṇamāracayati-<BR>
<BR>
pūtīkābhiṣavo 'tulyastulyo vā somatulyatā /<BR>
nāsti naimittikatvena tulyaḥ pratinidhitvataḥ // MJaiNy_3,6.25 //<BR>
<BR>
------------------<BR>
<BR>
'yadi somaṃ na vindeta, pūti(tī) kānabhiṣuṇuyāt' iti śrūyate |<BR>
tatra somābhāvaṃ nimittīkṛtya pūtīkalatākhaṇḍānāṃ vihitatvātphalacamasavannaimittikatvena somābhiṣavakrayādividhiḥ pūtīkeṣu na tulyaḥ- iti cet |<BR>
maivam |<BR>
nīvārabatpratinidhitvāt |<BR>
nanu- pratinidhitve svayamevopāditsitatvādvidhirnāpekṣitaḥ |<BR>
ata eva nīvāreṣu vidhirna śrutaḥ- iti cet |<BR>
na |<BR>
vidherniyamārthatvasya ṣaṣṭhe vakṣyamāṇatvāt |<BR>
tasmāt- abhiṣavakrayādividhiḥ somapūtīkayostulyaḥ || MJaiNyC_3,6.25 ||<BR>
<BR>
<BR>
<BR>
<BR>
(ṣoḍaśe dīkṣaṇīyādidharmāṇāmagniṣṭomāṅgatādhikaraṇe sūtrāṇi 41-47)<BR>
<BR>
<b>saṃsthās tu samānavidhānāḥ prakaraṇāviśeṣāt  / Jaim_3,6.41 /</b><BR>
<BR>
<b>vyapadeśaś ca tulyavat  / Jaim_3,6.42 /</b><BR>
<BR>
<b>vikārās tu kāmasaṃyoge nityasya samatvāt  / Jaim_3,6.43 /</b><BR>
<BR>
<b>api vā dviruktatvāt prakṛter bhaviṣyantīti  / Jaim_3,6.44 /</b><BR>
<BR>
<b>vacanāt tu samuccayaḥ  / Jaim_3,6.45 /</b><BR>
<BR>
<b>pratiṣedhāc ca pūrvaliṅgānām  / Jaim_3,6.46 /</b><BR>
<BR>
<b>guṇaviśeṣād ekasya vyapadeśaḥ  / Jaim_3,6.47 /</b><BR>
<BR>
____________________________________________________<BR>
<BR>
START MJaiNy 3,6.26-27<BR>
<BR>
<BR>
ṣoḍaśādhikaraṇamāracayati-<BR>
<BR>
ukthyādiṣu samo dīkṣaṇīyādyaṅgavidhirna vā /<BR>
ekaprakaraṇatvena phalavattvācca tulyatā // MJaiNy_3,6.26 //<BR>
ukthyādayaḥ kāmayogādvikārāḥ prakriyā tataḥ /<BR>
agniṣṭomātmake jyotiṣṭomamātre ca tadvidhiḥ // MJaiNy_3,6.27 //<BR>
<BR>
------------------<BR>
<BR>
jyotiṣṭomaḥ- svayameko 'pi samāptibhedādbhidyate |<BR>
yajñāyajñiyastotreṇa samāptau 'agniṣṭomaḥ' ityucyate |<BR>
tasmādapi stotrādūrdhvamukthyastotreṇa samāptau 'ukthyaḥ' ityucyate |<BR>
evaṃ ṣoḍaśyādayo 'pi |<BR>
tādṛśasya saptasaṃsthāvato jyotiṣṭomasya prakaraṇe dīkṣaṇīyeṣṭiprāyaṇīyeṣṭyādīnāmaṅgānāṃ vidhirāmnātaḥ |<BR>
sa ca vidhirjyotiṣṭomasya prathamasaṃsthāviśeṣe 'gniṣṭome yathā pravṛttaḥ, tathaivokthyādiṣvapi pravartate |<BR>
kutaḥ |<BR>
prakaraṇasaṃbandhasya samānatvāt |<BR>
kiṃca- yathāgniṣṭomaḥ phalatvādaṅgavidhibhiḥ saṃyujyate, evamukthyādayo 'pi |<BR>
teṣāṃ ca phalamevamāmnāyate-'paśukāma ukthyaṃ gṛhṇīyāt' 'ṣoḍaśinā vīryakāmaḥ stuvīta' 'atirātreṇa prajākāmaṃ yājayet' iti |<BR>
tasmāt - saptasvapi saṃsthāsu samāno 'ṅgavidhiḥ- iti prāpte, -<BR>
brūmaḥ- yadetadukthyādīnāṃ phalamudāhṛtam, tattu teṣāṃ vikāratvaṃ gamayati |<BR>
'kāmyo guṇaḥ śrūyamāṇo nityamartha vikṛtya niviśate' iti nyāyādyathā godohanaguṇo nityaṃ camasasādhanakamapāṃ praṇayanaṃ vikṛtya niviśate,evamukthyaguṇo nityāmagniṣṭomasya saṃsthāṃ vikṛtya saṃsthāntaratvaṃ gamayati |<BR>
tato 'gniṣṭomasya guṇavikārā ukthyādaya iti na sarvasaṃsthāsādhāraṇaṃ prakaraṇam, kiṃtu - agniṣṭomasyai vāsādhāraṇama |<BR>
nanu- 'jyotiṣṭomena yajeta' ityuktatvājjyotiṣṭomasyedaṃ prakaraṇam, na tvagniṣṭomasaṃsthāyāḥ- iti cet |<BR>
bāḍham |<BR>
asā jyotiṣṭomo na kadācidapyagniṣṭomaṃ vyabhicarati |<BR>
ukthyādīnāmapyantarbhāvitāgniṣṭomakatvāt |<BR>
ukthyādīṃstu vyabhicarati |<BR>
vināpi tairagniṣṭomaśśāyāṃ jyotiṣṭomatvasaṃbhavāt |<BR>
ato 'gniṣṭomasaṃsthasya jyotiṣṭomasyedaṃ prakaraṇaṃ sattatraiva dīkṣaṇīyādyaṅgavidhiṃ niveśayati |<BR>
ukthyādiṣu codakādaṅgānyatidiśyante || MJaiNyC_3,6.26-27 ||<BR>
<BR>
<BR>
iti śrīmādhavīye jauminīyanyāyamālāvistare tṛtīyādhyāyasya ṣaṣṭha pādaḥ<BR>
<BR>
<BR>
<BR>
_________________________________________________________________________<BR>
<BR>
<BR>
atha tṛtīyādhyāyasya saptamaḥ pādaḥ /<BR>
<BR>
<BR>
(prathame barhirādīnāṃ darśapaurṇamāsatadaṅgobhayāṅgatādhikaraṇe sūtrāṇi 1-5)<BR>
<BR>
<b>prakaraṇaviśeṣād asaṃyuktaṃ pradhānasya  / Jaim_3,7.1 /</b><BR>
<BR>
<b>sarveṣāṃ vā śeṣatvasyātatprayuktatvāt  / Jaim_3,7.2 /</b><BR>
<BR>
<b>ārādapīti cet  / Jaim_3,7.3 /</b><BR>
<BR>
<b>na tadvākyaṃ hi tadarthatvāt  / Jaim_3,7.4 /</b><BR>
<BR>
<b>liṅgadarśanāc ca  / Jaim_3,7.5 /</b><BR>
<BR>
saptamapādasya prathamādhikaraṇamāracayati -<BR>
<BR>
____________________________________________________<BR>
<BR>
START MJaiNy 3,7.1-2<BR>
<BR>
<BR>
mukhyāṅgataiva vedyādeḥ prayājādyaṅgato 'pi vā /<BR>
tadvākyaṃ prakriyāyuktaṃ mukhyāṅgatvasya bodhakam // MJaiNy_3,7.1 //<BR>
mukhyāṅgasyāpi vedyādeḥ prayājādiṣu cāṅgatā /<BR>
mukhyārthatvātprayājādeḥ svāpūrvavyavadhānataḥ // MJaiNy_3,7.2 //<BR>
<BR>
------------------<BR>
<BR>
darśapūrṇamāsayoḥ śrūyate- 'vedyāṃ havīṃṣyāsādayati' 'barhiṣi havīṃṣyāsādayati' iti |<BR>
tathā taddharmāḥ śrūyante- 'vediṃ khanati' 'barhirlunāti' ityādayaḥ |<BR>
mukhyahavīṃṣyāgneyapuroḍāśādīni, amukhyahavīṃṣi tu prayājādyarthāni |<BR>
tatra-svasvadharmasahitāni vedyādīni prakaraṇabalānmukhyahaviṣā mevāṅgāni- 'vedyāṃ havīṃṣyāsādayati' iti vākyātsarvahaviraṅgatā- iti cet |<BR>
na |<BR>
prakaraṇena vākyasya saṃkocanīyatvāt |<BR>
yadi vākyaṃ prakaraṇanairapekṣyeṇa svatantraṃ syāt, tadā sādanamātraparyavasānena yāgābhāve vaiyarthya syāt |<BR>
saumikahīvaṣāmapyetadvedyāsādanaṃ prasajyeta |<BR>
tasmāt- mukhyahaviraṅgaṃ vedyādikam- iti prāpte-<BR>
brūmaḥ- astu vaiyarthyātiprasaṅgaparihāreṇa prakṛtāpūrvasādhanabhūtahaviḥṣu vedyāderaṅgatvam |<BR>
prayājādihavīṃṣyapi svakīyāvāntarāpūrvadvārā mukhyāpūrvasādhanānyeveti tadaṅgatvamapi vedyāderyuktam |<BR>
evaṃ sati vākyasyātyantasaṃkoco na bhaviṣyati || MJaiNyC_3,7.1-2 ||<BR>
<BR>
<BR>
(dvitīye svāmisaṃskārāṇāṃ pradhānārthatādhikaraṇe sūtram)<BR>
<BR>
<b>phalasaṃyogāt tu svāmiyuktaṃ pradhānasya  / Jaim_3,7.6 /</b><BR>
<BR>
dvitīyādhikaraṇamāracayati-<BR>
vapanādyupakāraḥ kiṃ dvayormukhāṅgayoruta /<BR>
mukhya eva dvayorastu kṛtsnakartṛgatatvataḥ // MJaiNy_3,7.3 //<BR>
yuktaḥ śāstrīyasaṃskāro mukhyasya phalabhojinaḥ /<BR>
vināpi saṃsakṛtiṃ dṛṣṭaṃ kartṛtvaṃ tatra nāsti saḥ // MJaiNy_3,7.4 //<BR>
<BR>
------------------<BR>
<BR>
jyotiṣṭome keśaśmaśruvapanapayovratādayo yajamānasaṃskārā āmnātāḥ |<BR>
grahaiḥ somahomo jyotiṣṭome mukhyaḥ |<BR>
agnīṣomīyapaśvādikamaṅgam |<BR>
tatra-dvayormukhyāṅgayorete vapanādaya upakurvanti |<BR>
kutaḥ |<BR>
kartṛdharmatvāt |<BR>
yajamāno hi kartṛtayā vapanādibhiḥ saṃskriyate |<BR>
kartṛtvaṃ ca yathā mukhyaṃ prati tasya vidyate, tathāṅgaṃ pratyapyasti |<BR>
tasmāt-ubhayorupakāraḥ- iti cet |<BR>
maivam |<BR>
dvau hi yajamānasyā'kārau- kriyākartṛtvam, phalabhoktṛtvaṃ ceti |<BR>
tayoradṛṣṭaḥ phalabhogaḥ, kriyāniṣpattiśca dṛṣṭā |<BR>
tathā sati- vapanādikṛtopakāratyāpyadṛṣṭatvādbhoktṛśeṣā vapanādayaḥ phalabhogasādhane mukhya eva paryavasyanti |<BR>
vapanādisaṃskārarahitairapyṛtvigbhiḥ kṛṣīvalādibhiśca kriyā niṣpādyamānā dṛśyate |<BR>
tatastatra kartṛtvākāre vapanādikṛtaḥ sa upakāro nāsti |<BR>
tasmāt-adṛṣṭa phalabhojino 'sya yajamānasya yo 'yamadṛṣṭarūpaḥ śāstrīyaḥ saṃskāraḥ so 'yaṃ mukhye karmaṇi yukto nāṅgeṣu |<BR>
nātra pūrvavadvākyamasti, yena paramparāphalasādhaneṣvaṅgeṣu vapanādyupakāraḥ śaṅkayeta |<BR>
prakaraṇaṃ tu mukhyasyaiva, na tvaṅgānām |<BR>
tasmāt- na teṣūpakāraḥ || MJaiNyC_3,7.3-4 ||<BR>
<BR>
<BR>
(tṛtīye saumikavedyādīnāmaṅgapradhānobhayāṅgatādhikaraṇe sūtre 7 / 9)<BR>
<BR>
<b>cikīrṣayā ca saṃyogāt  / Jaim_3,7.7 /</b><BR>
<BR>
<b>tadyukte tu phalaśrutis tasmāt sarvacikīrṣā syāt  / Jaim_3,7.9 /</b><BR>
<BR>
____________________________________________________<BR>
<BR>
START MJaiNy 3,7.5-6<BR>
<BR>
<BR>
tṛtīyādhikaraṇamāracayati-<BR>
<BR>
mukhyārthā saumikī vedirubhayārthota mukhyagā /<BR>
cikīrṣitatvānmukhyasya vedyā tatkṛtisaṃbhavāt // MJaiNy_3,7.5 //<BR>
mukhyapauṣkalyahetutvāttadaṅgaṃ ca cikīrṣitam /<BR>
mukhyavattena tadvediraṅgeṣvapyupakāriṇī // MJaiNy_3,7.6 //<BR>
<BR>
------------------<BR>
<BR>
dārśikīṃ vediṃ madhye 'ntarbhāvya prācīnavaṃśo maṇḍapo 'vasthitaḥ |<BR>
tataḥ pūrvasyāṃ diśi sadohavirdhānādīnāṃ paryāpto bhūbhāgaviśeṣaḥ |<BR>
taiḥ sadaḥprabhṛtibhiḥ saha saumikī vedirityucyate |<BR>
seyaṃ mukhyasya somayāgasyaivopakāraṃ karoti, na tvamukhyānāmagnīṣomīyādyaṅgānām |<BR>
kutaḥ |<BR>
mukhyasya cikīrṣitatvāt |<BR>
na ca - aṅgānyapi cikīrṣitāni- iti vācyam |<BR>
cikīrṣāsvarūpasya vedenaivābhihitatvāt |<BR>
evaṃ śrūyate- 'ṣaṭtriṃśatprakramā prācī, caturviṃśatiragreṇa, triṃśajjaghanena, iyati śakṣyāmahe' iti |<BR>
asyāyamarthaḥ- śrūyamāṇenānena dairdhyapramāṇena tiryakpramāṇadvayena ca pramite bhūbhāge phalahetusomayāgaṃ kartu śakṣyāmahe' iti niścitya tathaiva kuryāta- iti |<BR>
seyaṃ cikīrṣā mukhyaviṣayā |<BR>
'iyati śakṣyāmahe' iti parimāṇasya śakteścopanyāsāt |<BR>
aṅgānāṃ tu paśūnāmiṣṭīnāṃ ca sadohavirdhānādi maṇṭapanirapekṣāṇāṃ yathoktaparimāṇamantareṇāpyanuṣṭhātuṃ śakyatvātsa upanyāsastatra nirarthakaḥ |<BR>
somasya tvanuṣṭhānaṃ yathoktavedyāmeva saṃbhavati, natvanyatra |<BR>
tasmāt- sā vedirmukhyasyaivopakaroti- iti prāpte, -<BR>
brūmaḥ- 'iyati śakṣyāmahe' ityatra sāṅgapradhānānuṣṭhāne śaktiruktā |<BR>
tādṛśasyaiva phalaṃ prati puṣkalahetutvāt |<BR>
ato mukhyāṅgayościkīrṣāyāstulyatvādvedirubhayārthā |<BR>
na ca- atra vapanādisāmyaṃ śaṅkanīyam |<BR>
dṛṣṭopayogābhāvasya tatroktatvāt |<BR>
iha tu- havirāsādanādirdṛṣṭa upayogaḥ |<BR>
sa ca mukhyāṅgayoḥ sama ityubhayārthatvam || MJaiNyC_3,7.6 ||<BR>
<BR>
<BR>
(caturthe-amimarśanasyāṅgapradhānobhayāṅgatādhikaraṇe sūtra 8 / 10)<BR>
<BR>
<b>tathābhidhānena  / Jaim_3,7.8 /<BR>
</b><BR>
<b>guṇābhidhānāt sarvārtham abhidhānam  / Jaim_3,7.10 /</b><BR>
<BR>
____________________________________________________<BR>
<BR>
START MJaiNy 3,7.7-8<BR>
<BR>
caturthādhikaraṇamāracayati-<BR>
<BR>
caturhotrā paurṇamāsīṃ mṛśedājyādimarśane /<BR>
mantro mukhya utāṅge 'pi mukhye tadvāciśabdataḥ // MJaiNy_3,7.7 //<BR>
śabdasya karmavācitvāttatra marśanavarjanāt /<BR>
vibhaktivyatyaye mantro mukhyāṅgahaviṣordvayoḥ // MJaiNy_3,7.8 //<BR>
<BR>
------------------<BR>
<BR>
darśapūrṇamāsayoḥ śrūyate- 'caturhotrā paurṇamāsīmabhimṛśet, pañcahotrābhāvāsyām' iti |<BR>
pṛthivī hotā'- ityādiko mantraścaturhotā |<BR>
tasminmantre yajñāṅgānāṃ caturṇā śrutatvāt |<BR>
athavā- tasya mantrasyābhimānitvenā'tmabhūtaḥ kaścitpuruṣaḥ prajāpatinā caturthāramāmantritaḥ pratvuttaramuvāceti sa puruṣaścaturhūtaḥ |<BR>
tadīyanāmnā mantro 'pi 'caturhūtaḥ' ityucyate |<BR>
'pūjyānāṃ pratyakṣanāmagrahaṇamayuktam' ityabhiprāyeṇa hūtaśabdasthāne hotṛśabdaḥ paṭhyate |<BR>
ayamarthaḥ sarvo 'pi taittirīyabrāhmaṇe śrūyate-<BR>
"ātmannātmannityāmantrayata |<BR>
tasmai caturhūtaḥ pratyaśṛṇot |<BR>
sa caturhūto 'bhavat |<BR>
caturhūto ha vai nāmaiṣaḥ |<BR>
taṃ vā etaṃ caturhūtaṃ santaṃ 'caturhotā' ityācakṣate parokṣeṇa |<BR>
parokṣapriyā iva hi devaḥ"iti |<BR>
'agnirhotā'- ityādiko mantraḥ pañcahotā |<BR>
tatrāpyuktaprakāro draṣṭavyaḥ |<BR>
- atra-yo 'yamājyādihaviṣa upasparśanārtho mantraḥ, asau mukhya eva haviṣi niviśate |<BR>
paurṇamāsyamāvāsyāśabdayormukhyahavirviṣaya tvāt-iti prāpte,-<BR>
brūmaḥ- paurṇamāsyabhāvāsyaśabdau karmavācinau, na tu havirvācinau |<BR>
na ca karmaṇorupasparśana saṃbhavaḥ |<BR>
atha kālavivakṣāyāṃ vibhaktivyatyayena saptamyartho vyākhyāyeta, tadā kālasaṃbandhasya mukhyāṅga yorubhayostulyatvādubhayavidhahavirupasparśane mantro viniyujyate || MJaiNyC_3,7.7-8 ||<BR>
<BR>
<BR>
(pañcame dīkṣādakṣiṇayoḥ pradhānārthatādhikaraṇe sūtre - 11-12)<BR>
<BR>
<b>dīkṣādakṣiṇaṃ tu vacanāt pradhānasya  / Jaim_3,7.11 /</b><BR>
<BR>
<b>nivṛttidarśanāc ca  / Jaim_3,7.12 /</b><BR>
<BR>
____________________________________________________<BR>
<BR>
START MJaiNy 3,7.9-10<BR>
<BR>
<BR>
pañcamādhikaraṇamāracayati-<BR>
<BR>
daṇḍadīkṣā dakṣiṇā tu śataṃ dvādaśamiryutam /<BR>
dvayārthamuta mukhyārthe somasyetyuktisaṃbhavāt // MJaiNy_3,7.9 //<BR>
mukhyāṅgadvayagaṃ maivaṃ pāramparyaviḍambanā /<BR>
vacanasya na yuktātaḥ pradhānārthamidaṃ sthitam // MJaiNy_3,7.10 //<BR>
<BR>
------------------<BR>
<BR>
jyotiṣṭome dīkṣādakṣiṇaṃ śrūyate- 'daṇḍena dakṣiyati' iti, 'tasya dvādaśaśataṃ dakṣiṇā' iti ca |<BR>
tatra dīkṣā mukhyāṅgayorupakaroti, tathā dakṣiṇāpi |<BR>
na ca - dīkṣā somasya, dakṣiṇā somasya' iti vākye ṣaṣṭhyā mukhyasaṃbandha evāvagamyate, na tvaṅgasaṃbandhaḥ- iti vācyam |<BR>
dīkṣādakṣiṇe somanaiva sākṣātsaṃbadhnītām, sa somaḥ punaraṅgaiḥ saṃbaddhaiti paramparayā dīkṣādakṣiṇayoraṅgairapi saṃbandho 'sti |<BR>
tasmāt- ubhayārthe dīkṣādikam- iti prāpte,-<BR>
brūmaḥ- avyavahitasaṃbandha eva ṣaṣṭhyā abhidheyor'thaḥ |<BR>
tadasaṃbhave tu - paramparāsaṃbandhaḥ kathaṃcidgṛhyate |<BR>
iha tu tatsaṃbhavātpāramparya na yuktam |<BR>
tasmāt- pradhānārtha dīkṣādikam || MJaiNyC_3,7.9-10 ||<BR>
<BR>
<BR>
(ṣaṣṭhe - antavaideryūpānaṅgatādhikaraṇe sūtre 13-14)<BR>
<BR>
<b>tathā yūpasya vediḥ  / Jaim_3,7.13 /</b><BR>
<BR>
<b>deśamātraṃ vā śiṣyenaikavākyatvāt  / Jaim_3,7.14 /</b><BR>
<BR>
____________________________________________________<BR>
<BR>
START MJaiNy 3,7.11-12<BR>
<BR>
<BR>
ṣaṣṭhādhikaraṇamāracayati -<BR>
<BR>
antarvedi minotyardha yūpāṅgamuta lakṣayet /<BR>
deśaṃ yūpāṅgamāvena vedibhāgo 'tra codyate // MJaiNy_3,7.11 //<BR>
bahirvedyardhamityetadvākyaṃ bhidyeta tadvidhau /<BR>
mīyamānasya yūpasya tāvāndeśo 'tra lakṣyate // MJaiNy_3,7.12 //<BR>
<BR>
------------------<BR>
<BR>
agnīṣomīyapaśau 'yūpaṃ minoti' iti prakṛtya śrūyate- 'ardhamantarvedi minoti, ardha bahirvedi' iti |<BR>
'yūpaṃ sthāpayituṃ kiyadvistāravānavaṭo 'pekṣitaḥ' iti bubhutsāyāṃ tannirṇayāya yūpamūlasya sthaulyamaṅgulyādibhirmātavyam |<BR>
tasya ca pīyamānasya yūpasya vedyabhyantarabhāgo 'laṅgatvenaṃ vidhīyate- iti cet |<BR>
maivam |<BR>
yathā saṃskṛto vedyabhyantarabhāgaḥ 'ardhamantarvedi' ityanena vākyena vidhīyate, tadvada saṃskṛto bahirbhāgo 'bahirvedi'- ityanena vākyena vidhātavyaḥ |<BR>
tato vākyaṃ bhidyeta |<BR>
yadā tu vederabhyantarabāhyabhāgābhyāmupalakṣito 'saṃskṛto' laukikadeśa evātra yūpāṅgatvena vidhīyate, na tu saṃskṛtavedibhāgaḥ || MJaiNyC_3,7.11-12 ||<BR>
<BR>
<BR>
(saptame havirdhānasya sāmidhenyanaṅgatādhikaraṇe sūtrāṇi 15-17)<BR>
<BR>
<b>sāmidhenīs tad anvāhur iti havir dhānayor vacanāt sāmidhenīnām  / Jaim_3,7.15 /</b><BR>
<BR>
<b>deśamātraṃ vā pratyakṣaṃ hy arthakarma somasya  / Jaim_3,7.16 /</b><BR>
<BR>
<b>samākhyānaṃ ca tadvat  / Jaim_3,7.17 /</b><BR>
<BR>
____________________________________________________<BR>
<BR>
START MJaiNy 3,7.13-14<BR>
<BR>
<BR>
saptamādhikaraṇamāracayati -<BR>
<BR>
havirdhāne sthito brūyātsāmidhenīrihāṅgatā /<BR>
havirdhānasya tāsvāho taddeśo 'nena lakṣyate // MJaiNy_3,7.13 //<BR>
vākyātsyādaṅgatā maivaṃ prakṛtyā paścime 'gnitaḥ /<BR>
deśaḥ prāpto lāghavena lakṣyaḥ śakaṭasaṃnidhiḥ // MJaiNy_3,7.14 //<BR>
<BR>
------------------<BR>
<BR>
jyotiṣṭome śrūyate- 'uta yatsunvanti sāmidhenīstadanvāhuḥ' - iti |<BR>
havirdhānamaṇḍapagatayor dakṣiṇottarabhāgāvasthitayorhavirdhānanāmakayoḥ śakaṭayormadhye dakṣiṇaṃ śakaṭamatra yattacchabdābhyā mabhidhīyate |<BR>
tasya samīpe somasyābhiṣavaḥ |<BR>
'uta' ityayaṃ śabdo 'thabdārthe vartate |<BR>
'atha yasminhavirdhāne somamabhiṣuṇvanti, tasminsāmidhenīranubrūyuḥ' |<BR>
aiha dakṣiṇasya havirdhānasya sāmidhenīṣvaṅgatvaṃ pratīyate |<BR>
na cātra pūrvavadvākyabhedadoṣaḥ śaṅkyaḥ |<BR>
akavākyatāyāḥ spaṣṭaṃ pratibhāsāt- iti prāpte-<BR>
brūmaḥ- sāmidhenīnāmiṣṭyaṅgatayā darśapūrṇamāsāvatra prakṛtiḥ |<BR>
prakṛtau cā'havanīyāgneḥ paścimo deśaḥ sāmidhenīnāṃ sthānam |<BR>
ihottaravederāhavanīyatvāttadapekṣayā havirdhānasya paścimadeśāvasthānāt |<BR>
sa deśaścodakena prāptaḥ- iti na deśasya sāmidhenyaṅgatvaṃ vidhātavyam |<BR>
kiṃtu dakṣiṇottarahavirdhānasamīpa deśayoraniyamena prāptau- dakṣiṇasyaiva havirdhānasya samīpadeśaḥ- iti niyantuṃ havirdhānena saṃnidhirlakṣyate |<BR>
tathā sati niyamamātravidhānāllāghavaṃ bhavati |<BR>
tvatpakṣe tvabhiṣavopalakṣitasya dakṣiṇasya havirdhānasyā tyantamaprāptaṃ sāmidhenyaṅgatvaṃ vidhīyata iti gauravam |<BR>
tasmāddeśalakṣaṇā || MJaiNyC_3,7.13-14 ||<BR>
<BR>
<BR>
(aṣṭame- aṅgānāmanyadvārānuṣṭhānādhikaraṇe sūtrāṇi 18-20)<BR>
<BR>
<b>śāstraphalaṃ prayoktari tallakṣaṇatvāt tasmāt svayaṃ prayoge syāt  / Jaim_3,7.18 /</b><BR>
<BR>
<b>utsarge tu pradhānatvāc cheṣakārī pradhānasya tasmād anyaḥ svayaṃ vā syāt  / Jaim_3,7.19 /</b><BR>
<BR>
<b>anyo vā syāt parikrayāmnānād vipratiṣedhāt pratyag ātmani  / Jaim_3,7.20 /</b><BR>
<BR>
____________________________________________________<BR>
<BR>
START MJaiNy 3,7.15-16<BR>
<BR>
<BR>
aṣṭamādhikaraṇamāracayati -<BR>
<BR>
yajamānena kartavyaṃ nikhilaṃ tyāga eva vā /<BR>
kartṛgāmiphalaśrutyā yujyate sarvakartṛtā // MJaiNy_3,7.15 //<BR>
prayojake 'pi kartṛtvamasti no cetkrayo vṛthā /<BR>
kārye tena tyāgamātramṛtvijo 'nyatra kartṛtā // MJaiNy_3,7.16 //<BR>
<BR>
------------------<BR>
<BR>
'svargakāmo yajeta' iti svargabhokturyāgakartuśca sāmānādhikaraṇyādekatvaṃ gamyate |<BR>
pāṇiniśca 'svaritañitaḥ kartrabhiprāye krimāphale'[pā.sū.1.3.72 ]iti sūtreṇa kriyāphalasya kartṛgāmitve satyātmanepadaṃ vidadhāti |<BR>
ataḥ sāṅgakarmānuṣṭhānamantareṇa phalāsaṃbhavānnikhilaṃ yajamānena kartavyam- iti prāpte-<BR>
brūmaḥ- nikhilānuṣṭhānābhāve 'pi prayojakatayā yajamānasya sarvakartṛtvamasti |<BR>
'ṣahūbhirhalaiḥ karṣati' ityatra tathādarśanāt |<BR>
yadi svenaiva sarvamanuṣṭhīyeta, tadānīmṛtviṇāṃ parikrayo vṛthā syāt |<BR>
tasmāt -yajamānena tyāgamātraṃ kāryam |<BR>
anyatra sāṅgapradhāne krītasyartvijo 'nuṣṭhānam |<BR>
tathā sati sākṣātparamparayā ca sarvakartṛtvasya yajamāne saṃbhavāttasya phalaṃ na virudhyate || MJaiNyC_3,7.15-16 ||<BR>
<BR>
<BR>
(navame parikrītānāmṛtvijāṃ saṃkhyāviśeṣaniyamādhikaraṇe sūtrāṇi 21-24)<BR>
<BR>
<b>tatrārthāt kartṛparimāṇaṃ syād aniyamo 'viśeṣāt  / Jaim_3,7.21 /</b><BR>
<BR>
<b>api vā śrutibhedāt pratināmadheyaṃ syuḥ  / Jaim_3,7.22 /</b><BR>
<BR>
<b>ekasya karmabhedād iti cet  / Jaim_3,7.23 /</b><BR>
<BR>
<b>notpattau hi  / Jaim_3,7.24 /</b><BR>
<BR>
____________________________________________________<BR>
<BR>
START MJaiNy 3,7.17<BR>
<BR>
<BR>
navamādhikaraṇamāracayati -<BR>
<BR>
na krītakartṛsaṃkhyāyā niyamo 'satyasti vā na hi /<BR>
aviśeṣādasti yāvatkārya tāvanta eva hi // MJaiNy_3,7.17 //<BR>
<BR>
------------------<BR>
<BR>
ye yajamānena krītāḥ kartāra ṛtvijaḥ, teṣāṃ saṃkhyāviśeṣo yadyapi na śrutaḥ |<BR>
tathāpi kāryānusāreṇa so 'vagantavyaḥ |<BR>
te ca kāryaviśeṣāḥ kartṛsaṃyuktā evaṃ śrūyante- 'puro 'dhvaryurvibhajati, pratiprasthātā manthinaṃ juhoti, neṣṭhā patnīmudānayati, unnetā camasānunnayati, prastotā prastauti, udgātodgāyati, pratihartā pratiharati, subrahmaṇyaḥ subrahmaṇyāmāhvayati, hotā prātaranuvākamanubrūte, maitrāvarūṇaḥ preṣyati, acchāvāko yajati, grāvastudgrāvastotrīyamanvāha' iti |<BR>
evaṃ brahmabrāhmaṇācchaṃ syāgnīdhrapotṝṇāṃ caturṇā karmāṇyudāhāryāṇi |<BR>
tasmāt-<BR>
yāvanti karyāṇi tāvanta ṛtvijo varītavyāḥ || MJaiNyC_3,7.17 ||<BR>
<BR>
<BR>
(daśame camasādhvaryūṇāṃ pṛthaktvādhikaraṇe sūtram)<BR>
<BR>
<b>camasādhvaryavaś ca tair vyapadeśāt  / Jaim_3,7.25 /</b><BR>
<BR>
____________________________________________________<BR>
<BR>
START MJaiNy 3,7.18<BR>
<BR>
<BR>
daśamādhikaraṇamāracayati -<BR>
<BR>
camasādhvaryavo nānya ṛtvibhyo 'nye 'thavāgnimaḥ /<BR>
yaugikyā saṃjñayā maivaṃ ṣaṣṭhyā tebhyo vibhedanāt // MJaiNy_3,7.18 //<BR>
<BR>
------------------<BR>
<BR>
jyotiṣṭome śrūyate- 'camasādhvaryūnvṛṇīte' iti |<BR>
ye pūrvatra kāryānusāreṇādhvaryupramukhā ṛtvija uktāḥ, tebhyo na vyatiriktāścamasādhvaryavaḥ |<BR>
kutaḥ |<BR>
yaugikasaṃjñayā tadabhedapratīteḥ |<BR>
ta(ya)thā devadatta eva pacikriyāyogātpācako bhavati, tathādhvaryupramukhā eva camasayogāccamasādhvaryavaḥ- iti cet |<BR>
maivam |<BR>
madhyataḥkāriṇāṃ camasādhvaryavaḥ, hotrakāṇāṃ, camasādhvaryava iti apaṭhyā bhedāvabhāsāt |<BR>
madhyataḥkāriṇor'dhvayuhotrādayaḥ |<BR>
hotrakāḥ pratiprasthātṛmautrāvaruṇādayaḥ |<BR>
tasmādṛtvigbhyo 'nye || MJaiNyC_3,7.18 ||<BR>
<BR>
<BR>
(ekādaśe camasādhvaryūṇāṃ bahutvaniyamādhikaraṇe sūtram)<BR>
<BR>
<b>utpattau tu bahuśruteḥ  / Jaim_3,7.26 /</b><BR>
<BR>
____________________________________________________<BR>
START MJaiNy 3,7.19<BR>
<BR>
<BR>
ekādaśādhikaraṇamāracayati -<BR>
<BR>
tānvṛṇīteti bahutā nāsti vāsti grahaikyavat /<BR>
neti cennātra vaiṣamyādutpattau bahutāśruteḥ // MJaiNy_3,7.19 //<BR>
<BR>
------------------<BR>
<BR>
'camasādhvaryūnvṛṇīta' iti yadbahutvaṃ śrutam, tanna vivakṣitam |<BR>
grahaikatvavaduddeśyagatatvāt- iti cet |<BR>
maivam |<BR>
grahavaiṣamyāt |<BR>
'grahaṃ saṃmārṣṭi' ityetadgrahāṇāṃ notpattivākyam |<BR>
camasādhvaryūṇāṃ tvetadevotpattivākyam |<BR>
tatasteṣāmupādeyatvāttadgataṃ bahutvaṃ vivakṣitam || MJaiNyC_3,7.19 ||<BR>
<BR>
<BR>
(dvādaśe camasādhvaryūṇāṃ daśasaṃkhyāniyamādhikaraṇe sūtram-)<BR>
<BR>
<b>daśatvaṃ liṅgadarśanāt  / Jaim_3,7.27 /</b><BR>
<BR>
____________________________________________________<BR>
<BR>
START MJaiNy 3,7.20<BR>
<BR>
<BR>
dvādaśādhikaraṇamāracayati -<BR>
<BR>
neyattāstyasti vā teṣāṃ na niyāmakavarjanāt /<BR>
camasānāṃ daśatvena camasādhvaryavo daśa // MJaiNy_3,7.20 //<BR>
<BR>
------------------<BR>
<BR>
spaṣṭor'thaḥ || MJaiNyC_3,7.20 ||<BR>
<BR>
<BR>
(trayodaśe śamiturapṛthaktvādhikaraṇe sūtre 28-29)<BR>
<BR>
<BR>
<b>śamitā ca śabdabhedāt  / Jaim_3,7.28 /</b><BR>
<BR>
<b>prakaraṇād votpattyasaṃyogāt  / Jaim_3,7.29 /</b><BR>
<BR>
____________________________________________________<BR>
<BR>
START MJaiNy 3,7.21<BR>
<BR>
<BR>
trayodaśādhikaraṇamāracayati-<BR>
<BR>
tebhyo 'nyaḥ śamitānanyo vānyaḥ saṃjñāpṛthaktvataḥ /<BR>
varaṇābhāvato nānyaḥ saṃjñābhedastu yaugikaḥ // MJaiNy_3,7.21 //<BR>
<BR>
------------------<BR>
<BR>
'śamitāra upeta na yajñam' ityasminmantre śrutāyāḥ śamitṛsaṃjñāyāḥ pṛthaktyāduktebhyo 'nyaḥ śamitā- iti cet |<BR>
maivam |<BR>
pṛthagvaraṇābhāvāt |<BR>
saṃjñābhedastu paśusaṃjñapanayogādupapadyate |<BR>
yadyapyayaṃ mantro 'dhvaryu kāṇḍe paṭhitaḥ, tathāpyadhvaryoḥ parāvṛttiśravaṇādadhvaryupuruṣāḥ pratiprasthātrādayaḥ śamitāraḥ |<BR>
ata eva śrūyate- 'parāvartate 'dhvaryuḥ paśoḥ saṃjñapyamānāt' iti || MJaiNyC_3,7.21 ||<BR>
<BR>
<BR>
(caturdaśe- upagasyāpṛthaktvādhikaraṇe sūtram-)<BR>
<BR>
<b>upagāś ca liṅgadarśanāt  / Jaim_3,7.30 /</b><BR>
<BR>
____________________________________________________<BR>
<BR>
START MJaiNy 3,7.22<BR>
<BR>
<BR>
caturdaśādhikaraṇamāracayati-<BR>
<BR>
anye syurupagātāra uditebhyo na vā yathā /<BR>
loke 'trāpi tathā maivaṃ nādhvaryuritiliṅgataḥ // MJaiNy_3,7.22 //<BR>
------------------<BR>
<BR>
yathā loke mukhyebhyo gāyakanāyakādibhyo 'nye pārśvasthā upagātāraḥ, tathātrāpi- iti cet |<BR>
maivam |<BR>
yadyuktebhyaḥ puruṣebhya upagātāro 'nye bhaveyuḥ, tadānīmadhvaryoḥ prasaktyabhāvāt 'nādhvaryurupagāyet' iti pratiṣedho 'narthakaḥ syāt |<BR>
tasmādukteṣveva yaugikaḥ saṃjñābhedaḥ || MJaiNyC_3,7.22 ||<BR>
<BR>
<BR>
(pañcadaśe somavikretuḥ pṛthaktvādhikaraṇe sūtram-)<BR>
<BR>
<b>vikrayī tvanyaḥ karmaṇo 'coditatvāt  / Jaim_3,7.31 /</b><BR>
<BR>
____________________________________________________<BR>
<BR>
START MJaiNy 3,7.23<BR>
<BR>
<BR>
pañcadaśādhikaraṇamāracayati-<BR>
<BR>
somavikrayyeka eṣu na vā varaṇavarjanāt /<BR>
ekaḥ kratvarthatā nāsti vikrayasyeti bhidyate // MJaiNy_3,7.23 //<BR>
<BR>
------------------<BR>
<BR>
kraya eva jyotiṣṭomāṅgatvena śrutaḥ, na vikrayaḥ |<BR>
na cāvihitamṛtvijaḥ kurvanti |<BR>
tasmādanyo vikretā || MJaiNyC_3,7.23 ||<BR>
<BR>
<BR>
(ṣoḍaśe 'ṛtvik' iti nāmno 'sarvagāmitādhikaraṇe sūtrāṇi 32-35)<BR>
<BR>
<b>karmakāryāt sarveṣām ṛtviktvam aviśeṣāt  / Jaim_3,7.32 /</b><BR>
<BR>
<b>na vā parisaṃkhyānāt  / Jaim_3,7.33 /</b><BR>
<BR>
<b>pakṣeṇeti cet  / Jaim_3,7.34 /</b><BR>
<BR>
<b>na sarveṣām adhikāraḥ  / Jaim_3,7.35 /</b><BR>
<BR>
____________________________________________________<BR>
<BR>
START MJaiNy 3,7.24-25<BR>
<BR>
<BR>
ṣoḍaśādhikaraṇamāracayati-<BR>
<BR>
kimṛtvignāma sarveṣu samānamuta keṣucit /<BR>
ṛtau yajanametiṣāṃ tulyamityasti nāma tat // MJaiNy_3,7.24 //<BR>
saumyādhvarasya sapta syurdaśa cetyādisaṃkhyayā /<BR>
na sarveṣāṃ samaṃ nāma keṣāṃcidyogarūḍhitaḥ // MJaiNy_3,7.25 //<BR>
<BR>
------------------<BR>
<BR>
ṛtvikśabdasya pravṛttinimittamṛtau yajanama |<BR>
tacca brahmādiṣviva canasādhvaryupvapyasti |<BR>
tasmāt- sarveṣāmṛtvignāma samānam- iti cet |<BR>
maivam |<BR>
saṃkhyāśrutivirodhāt |<BR>
'saumyasyādhvarasya yajñakratoḥ saptadaśartvijaḥ, iti śrūyate |<BR>
tasmāt- yogamanatikramya śāstrīyarūḍhimapyāśritya keṣucidevaitamnānetyavagantavyam || MJaiNyC_3,7.24-25 ||<BR>
<BR>
<BR>
(saptadaśe-dgadīkṣādakṣiṇāvākyoktabrahmādīnāmeva saptadaśartviktvādhikaraṇedgha-sūtre 36-37)<BR>
<BR>
<b>niyamas tu dakṣiṇābhiḥ śrutisaṃyogāt  / Jaim_3,7.36 /</b><BR>
<BR>
<b>uktvā ca yajamānatvaṃ teṣāṃ dīkṣāvidhānāt  / Jaim_3,7.37 /</b><BR>
<BR>
____________________________________________________<BR>
<BR>
START MJaiNy 3,7.26<BR>
<BR>
<BR>
saptadaśādhikaraṇamāracayati-<BR>
<BR>
saṃkhyātā api ye kecinniyatā vāviśeṣataḥ /<BR>
ādyo na dakṣiṇādāne dīkṣāyāṃ ca viśeṣataḥ // MJaiNy_3,7.26 //<BR>
<BR>
------------------<BR>
<BR>
ye saptadaśa saṃkhyātāḥ, te brahmādiṣu camasādhvaryuṣu ca ye kecidicchayā grahītavyāḥ |<BR>
viśeṣasyāśravaṇāt- iti cet |<BR>
maivam |<BR>
dakṣiṇāvākye dīkṣāvākye ca viśeṣaśravaṇāt |<BR>
'ṛtvigbhyo dakṣiṇāṃ dadāti' ityuktvā tadviśeṣaḥ śrūyate- 'agnīdhe dadāti' ' brahmaṇe dadāti' ityādinā |<BR>
dīkṣāvākyaṃ ca tatra prakaraṇe 'ye yajamānāsta ṛtvijaḥ' ityuktvānantarameva māmnādyate- 'adhvaryurgṛhapatiṃ dīkṣayitvā brahmāṇaṃ dīkṣayati, tata udvātāram, tato hotāram, tatastaṃ pratiprasthātā dīkṣayitvārdhino dīkṣayati brāhmaṇācchaṃsinaṃ brahmaṇaḥ, prastotāramudgātuḥ, maitrāvaruṇaṃ hotuḥ |<BR>
tatastaṃ neṣṭā dīkṣayitvā tṛtīyino dīkṣayati- agnīdhaṃ brahmaṇaḥ, pratihartāramudgātuḥ, acchāvākaṃ hotuḥ |<BR>
tatastamunnetā dīkṣayitvā pādino dīkṣayati- potāraṃ brahmaṇaḥ, subrahmaṇyamudgātuḥ, grāvastutaṃ hotuḥ |<BR>
tatastamanyo brāhmaṇo dīkṣayati' iti asyāyamarthaḥ- 'adhvaryuryajurvedaproktaṃ karoti, tasya puruṣāstrayaḥ-brāhmaṇācchaṃsī, agnīt, potā ceti |<BR>
udgātodgānaṃ karoti, tasya puruṣāstrayaḥ - prastotā, pratihartā, subrahmaṇyaśceti |<BR>
hotā śaṃsanaṃ karoti, tasya puruṣāstrayaḥ- maitrāvaruṇaḥ acchāvākaḥ, grāvastuditi |<BR>
caturṣu vargeṣu ye prathamāste dakṣiṇāṃ saṃpūrṇā prāpnuvanti |<BR>
ye dvitīyāste tadardha prāpnuvanti- ityardhinaḥ |<BR>
ye tṛtīyāste tṛtīyāṃśaṃ prāpnuvanti- iti tṛtīyinaḥ |<BR>
ye caturthāste caturthamaṃśaṃ prāpnuvanti- iti pādinaḥ |<BR>
tāmetānuktakrameṇa sa sa puruṣaḥ saṃskaroti' iti |<BR>
atra - dīkṣāvākye nirdiṣṭā adhvaryuprabhṛtaya ṛtvijaḥ ṣoḍaśa, na tu camasādhvaryavaḥ- iti niyamo draṣṭavyaḥ || MJaiNyC_3,7.26 ||<BR>
<BR>
<BR>
(aṣṭādaśe - ṛtvijāṃ svāmisaptadaśatvādhikaraṇe sūtram-)<BR>
<BR>
<b>svāmisaptadaśāḥ karmasāmānyāt  / Jaim_3,7.38 /</b><BR>
<BR>
____________________________________________________<BR>
<BR>
START MJaiNy 3,7.27<BR>
<BR>
<BR>
aṣṭādaśādhikaraṇamāracayati-<BR>
<BR>
sadasye yajamāne vā sāptadaśyaṃ vṛtatvataḥ /<BR>
sadasye kurute kiṃcinnāsau svāmini tattvataḥ // MJaiNy_3,7.27 //<BR>
<BR>
------------------<BR>
<BR>
adhvaryubrahmādiṣu ṣoḍaśasu vyavasthiteṣu saptadaśasaṃkhyāpūrakaḥ kaścidṛtvigavaikṣitaḥ |<BR>
so 'tra sadasyo bhaviṣyati |<BR>
sadasyavasthitaḥ sadasyaḥ |<BR>
na ca tasya varaṇābhāvaḥ |<BR>
keṣāṃcicchākhāyāṃ tadvaraṇasyā'mnātatvāt |<BR>
tataḥ sāptadaśyaṃ sadasye paryavasitam- iti cet |<BR>
maivam |<BR>
asau sadasyaḥ kiṃcidapi na karoti |<BR>
'sadasya idaṃ kuryāt' iti vidhyabhāvāt |<BR>
na ca vinā kriyāmṛtuyajananimitta ṛtvikśabdastasminnavakalpate |<BR>
yajamānastu tyāgaṃ karotīti tasminnupapadyate |<BR>
tasmātsāptadaśyaṃ yajamāne yuktam || MJaiNyC_3,7.27 ||<BR>
<BR>
<BR>
(ekonaviṃśe- ādhvaryavādiṣvadhvaryvādīnāṃ kartṛtāniyamādhikaraṇe, (viṃśe- agneḥ prakṛtivikṛtisarvārthatādhikaraṇe, ca sūtrāṇi 39 - Jaim_3,7.42)<BR>
<BR>
<b>te sarvārthāḥ prayuktatvād agnayaś ca svakālatvāt  / Jaim_3,7.39 /</b><BR>
<BR>
<b>tatsaṃyogāt karmaṇo vyavasthā syāt saṃyogasyārthavattvāt  / Jaim_3,7.40 /</b><BR>
<BR>
<b>tasyopadeśasamākhyānena nirdeśaḥ  / Jaim_3,7.41 /</b><BR>
<BR>
<b>tadvac ca liṅgadarśam  / Jaim_3,7.42 /</b><BR>
<BR>
____________________________________________________<BR>
<BR>
START MJaiNy 3,7.28<BR>
<BR>
<BR>
ekonaviṃśādhikaraṇamāracayati-<BR>
<BR>
na kārya niyataṃ teṣāṃ niyataṃ vāgrimo yataḥ /<BR>
śaktāḥ kena kimityatra niyatiḥ syātsamākhyayā // MJaiNy_3,7.28 //<BR>
<BR>
------------------<BR>
<BR>
teṣāmadhvaryuprabhṛtīnāṃ kārya na niyatam |<BR>
yataḥ sarve sarvatra śaktāḥ |<BR>
prakaraṇaṃ ca sarvasādhāraṇatvānna niyāmakam- iti cet-<BR>
maivam |<BR>
samākhyāyā niyāmakatvāt |<BR>
yasminkarmaṇi 'ādhvaryavam' iti samākhyā tatkarmādhvaryoḥ |<BR>
evamitaratrāpi || MJaiNyC_3,7.28 ||<BR>
<BR>
<BR>
(viṃśe - agneḥ prakṛtivikṛtisarvārthatādhikaraṇe- uktasūtraikadeśaḥ- )<BR>
<BR>
agnayaśca (sarvārthāḥ) svakālatvāt // MJaiNyC_3,7.31 //<BR>
viśādhikaraṇamāracayati-<BR>
<BR>
____________________________________________________<BR>
<BR>
START MJaiNy 3,7.29<BR>
<BR>
<BR>
prakṛtyartho 'tha sarvārtho vahnirādyo 'stu parṇavat /<BR>
parṇanyāyo 'tidiṣṭe syādupadiṣṭe tu sarvagaḥ // MJaiNy_3,7.29 //<BR>
<BR>
------------------<BR>
<BR>
yathā 'yasya parṇamayī juhūrbhavati na sa pāpaṃ ślokaṃ śṛṇoti' ityasau parṇavidhiḥ prakṛtyarthaḥ |<BR>
evamādhānasyāpyanārabhyā dhītatvādāhita āhavanīyādyagniḥ prakṛtyarthaḥ- iti cet-<BR>
maivam |<BR>
vaiṣamyāt |<BR>
parṇavākyātparṇatāyā yāvatkratupraveśe juhūrdvāram |<BR>
sā ca juhūḥ prakṛtāveva vihitā vikṛtiṣu sarvatrātidiśyate |<BR>
āhavanīyādyagnestu kraptupradeśe dvāraṃ homaḥ |<BR>
sa ca kvacitprakṛtāveva vihitaḥ sanvikṛtāvatidiśyate |<BR>
tadyathāprayāṇanāriṣṭhādihomāḥ |<BR>
tādṛśe viṣaye 'yadāhavanīye juhvati' iti vākyenāgniḥ prakṛtāveva vidhīyate |<BR>
vikṛtau tu homena sahātidiśyate |<BR>
tasmāsatra parṇanyāyaḥ |<BR>
yastu homo vikṛtāvupadiśyate |<BR>
tadyathā- sāṃgrahaṇyāmiṣṭāvāmanahomaḥ |<BR>
tatra dvārarabhūtasya homasya vikṛtāvupadiśyamānatayā dvāriṇo 'pi prakṛtāviva vikṛtāvapi vākyena vidhirdhārayitumaśakyaḥ |<BR>
tasmāt- sarvārtho vahniḥ || MJaiNyC_3,7.29 ||<BR>
<BR>
<BR>
(ekaviṃśe samākhyābādhanādhikaraṇe sūtrāṇi 43-45)<BR>
<BR>
<b>praiṣānuvacanaṃ maitrāvaruṇasyopadeśāt  / Jaim_3,7.43 /</b><BR>
<BR>
<b>puro'nuvākyādhikāro vā praiṣasaṃnidhānāt  / Jaim_3,7.44 /</b><BR>
<BR>
<b>prātar anuvāke ca hotṛdarśanāt  / Jaim_3,7.45 /</b><BR>
<BR>
____________________________________________________<BR>
<BR>
START MJaiNy 3,7.30-31<BR>
<BR>
<BR>
ekaviṃśādhikaraṇamāracayati-<BR>
<BR>
yanmaitrāvaruṇaḥ preṣyatyanu cā'heti bādhanam /<BR>
hautrādikasamākhyāyāstatsarvatrota kutracit // MJaiNy_3,7.30 //<BR>
ādyo 'stu vacanānmaivaṃ sāhityoktyupalambhanāt /<BR>
praiṣānuvacane yatra sahite tatra bādhanam // MJaiNy_3,7.31 //<BR>
<BR>
------------------<BR>
<BR>
agnīṣomīyapaśau śrūyate- 'maitrāvaruṇaḥ preṣyati cānu cā'ha' iti |<BR>
tadetadvākyaṃ praiṣānuvacanayormaitrāvaruṇakartṛkatāṃ vidadhāti |<BR>
tena ca vākyena samākhyā bādhyate |<BR>
'agnaye samidhyamānāyānubrūhi' 'yūpāyājyamānāyānubrūhi' ityādipraiṣāṇāmadhvaryu kartṛkatvadarśanāt- 'ādhvaryavāḥ praiṣāḥ' ityasti yājñikānāṃ samākhyā |<BR>
tathā |<BR>
'pravo bājā abhidyavaḥ'- 'añjanti tvāmadhvare devayantaḥ' ityādyanuvacanānāṃ hotṛkartṛkatvadarśanāt |<BR>
'anuvacanāni hautrāṇi'- iti yājñikasamākhyā |<BR>
praiṣānuvacane ca dvividhe- samaste vyaste ca |<BR>
pūrvodāhṛte vyaste |<BR>
'hotāpakṣadagniṃ samidham'- ityādyanuvacanamantrasyānte 'hotaryaja' iti praiṣa āmnātaḥ |<BR>
ete praiṣānuvacane samaste |<BR>
teṣu ca vyastasamastapraiṣānuvacaneṣu sarvatra prabalena vākyena samākhyāṃ bādhitvā hotṛkartṛkatvamadhvaryukartṛkatvaṃ ca parityajya maitrāvaruṇakartṛkatvamevābhyupayem- iti prāpte-<BR>
abhidhīyate- 'preṣyati cānu cā'ha' iti cakāradvayena praiṣānuvacanayoḥ samuccayo vākye 'sminnupalabhyate |<BR>
tataḥ samuccitrayoreva samākhyābādhanam |<BR>
vyastayostu yathāsamākhyaṃ hotrādikartṛkatvamevābhyupeyam || MJaiNyC_3,7.30-31 ||<BR>
<BR>
<BR>
(dvāviṃśe camasahome 'dhvaryucamasādhvaryukatṛkatādhikaraṇe sūtrāṇi 46 -49)<BR>
<b>camasāṃścamasādhvaryavaḥ samākhyānāt  / Jaim_3,7.46 /</b><BR>
<BR>
<b>adhvaryur vā tannyāyatvāt  / Jaim_3,7.47 /</b><BR>
<BR>
<b>camase cānyadarśanāt  / Jaim_3,7.48 /</b><BR>
<BR>
<b>aśaktau te pratīyeran  / Jaim_3,7.49 /</b><BR>
<BR>
____________________________________________________<BR>
<BR>
START MJaiNy 3,7.32-33<BR>
<BR>
<BR>
dvāviṃśādhikaraṇamāracayati-<BR>
<BR>
camasaiścamasādhvaryurjuhotyadhvaryureva vā /<BR>
saṃjñāviśeṣādādyo 'stu maivamadhvaryusaṃjñayā // MJaiNy_3,7.32 //<BR>
viśeṣasyānapekṣatvāttenānyasyā apekṣaṇāt /<BR>
adhvaryurjuhuyācchaktestadaśaktau paro 'pi vā // MJaiNy_3,7.33 //<BR>
<BR>
------------------<BR>
<BR>
'camasādhvaryuḥ' ityevaṃvidhasaṃjñāviśeṣāccamasādhvaryava eva camasairjuhuyuḥ - iti cet |<BR>
maivam |<BR>
adhvaryusaṃjñāyā nirapekṣatvena prabalatvāt |<BR>
kevalādhvaryau camasādhvaryuṣu cānugato 'dhvaryuśabdaḥ sāmānyarūpaḥ |<BR>
camasaśabdastu camasādhvaryuṣveveti viśeṣarūpaḥ |<BR>
taṃ ca viśeṣamanapekṣyaivādhvaryuśabda ṛtviksaṃjñārūpeṇa vartituṃ prabhavati |<BR>
camasaśabdastu sāmānyavācinamadhvaryuśabdamapekṣyaiva puruṣeṣu saṃjñā bhavati |<BR>
tathā sati 'ādhvaryavo homaḥ' ityanayāṃ nirapekṣayāṃ prabalayā samākhyayādhvaryureva satyāṃ śaktau camasairjuhuyāt |<BR>
grahahomavyāpṛtatvena kadācidaśaktau camasādhvaryavo juhuyuḥ || MJaiNyC_3,7.32-33 ||<BR>
<BR>
<BR>
(trayoviṃśe śyenavājapeyayoranekakartṛkatādhikaraṇe sūtre 50-51)<BR>
<BR>
<b>vedopadeśāt pūrvavadvedānyatve yathopadeśaṃ syuḥ  / Jaim_3,7.50 /</b><BR>
<BR>
<b>tadguṇād vā svadharmaḥ syād adhikārasāmarthyāt sahāṅgair avyaktaḥ śeṣe  / Jaim_3,7.51 /</b><BR>
<BR>
____________________________________________________<BR>
<BR>
START MJaiNy 3,7.34-35<BR>
<BR>
<BR>
trayoviṃśādhikaraṇamāracayati-<BR>
<BR>
śyena udgātṛvedokto vājapeyo yajuṣyam /<BR>
udgātrādhvaryuṇā kāryau yathāprakṛti vāgrimaḥ // MJaiNy_3,7.34 //<BR>
ākhyāviśeṣādākhyāyāḥ pūrvabhāvī hi codakaḥ /<BR>
prakṛtāviva kartārastattaddharme vyavasthitāḥ // MJaiNy_3,7.35 //<BR>
<BR>
------------------<BR>
<BR>
śyenayāgaḥ sāmavede samāmnāta iti tatratyāḥ sarve padārthā udgātrānuṣṭheyāḥ, bahiṣpavamānājyapṛṣṭhādistotreṣvivodgātratva samākhyāyāḥ śyone 'pi samatvāt |<BR>
tathā- yajurvede samāmnāto vājapeyaḥ sarvo 'pyadhvaryuṇaivānuṣṭheyaḥ |<BR>
samākhyāvaśāt- iti prāpte-<BR>
brūmaḥ- śyenavājapeyau hi jyotiṣṭomavikārau |<BR>
tatra codakastattatpadārthestaistaiḥ puruṣairanuṣṭheyatayā samarpayati |<BR>
aṅgeṣvatidiṣṭeṣu paṣcātsāṅgapradhānānuṣṭhāpakasya prayogavacanasāya pravṛttiḥ |<BR>
prayogavacanādhīnā tu samākhyātyantajaghanyā |<BR>
tataḥ prabalacodakavaśātprakṛtāviva nānāvidhāḥ kartāraḥ svasvadharmeṣu vyavatiṣṭhante || MJaiNyC_3,7.34-35 ||<BR>
<BR>
<BR>
iti śrīmādhavīya jaiminīyanyāyamālavistare tṛtīyādhyāyasya saptamaḥ pādaḥ<BR>
<BR>
<BR>
_________________________________________________________________________<BR>
<BR>
<BR>
atha tṛtīyādhyāyasyāṣṭamaḥ pādaḥ /<BR>
<BR>
<BR>
(prathame krayasya svāmikarmatādhikaraṇe sūtram- )<BR>
<BR>
<b>svāmikarma parikrayaḥ karmaṇas tadarthatvāt  / Jaim_3,8.1 /</b><BR>
<BR>
____________________________________________________<BR>
<BR>
START MJaiNy 3,8.1-2<BR>
<BR>
<BR>
aṣṭamapāde prathamādhikaraṇamāracayati-<BR>
<BR>
dakṣiṇādiparikrītiṛtvijaḥ svāmino 'thavā /<BR>
parikrayaḥ samākhyānādṛtvijaḥ syādyathetarat // MJaiNy_3,8.1 //<BR>
parikrayātpurādhvaryuhotrādīnāmabhāvataḥ /<BR>
parikrayaṇakartṛtvaṃ yajamānasya nartvijaḥ // MJaiNy_3,8.2 //<BR>
<BR>
------------------<BR>
<BR>
dakṣiṇādānena karmakarāḥ parikretavyāḥ |<BR>
tatra havistyāgavyatiriktaṃ sarvamārtvivyam- iti nirṇītam |<BR>
dakṣiṇā ca dvādaśaśatarūpādhvaryuveda udgātṛvede ca samāmnātai |<BR>
anvāhāryadakṣiṇādhvaryuvede |<BR>
tataḥ samākhyayā parikratṛtvamṛtvijaḥ- iti cet |<BR>
maivam |<BR>
ṛtvijāṃ parikrayaṇottarakālīnānāṃ tatkartṛtvāsaṃbhavena yajamānasyaiva tatkartṛtvāt || MJaiNyC_3,8.1-2 ||<BR>
<BR>
<BR>
(dvitīye varadānasyādhvaryukarmatādhikaraṇe sūtram-)<BR>
<BR>
<b>vacanād itareṣāṃ syāt  / Jaim_3,8.2 /</b><BR>
<BR>
____________________________________________________<BR>
<BR>
START MJaiNy 3,8.3<BR>
<BR>
dvitīyādhikaraṇamāracayati-<BR>
<BR>
iṣṭakāvaradānaṃ kiṃ svāminaḥ syādutartvijaḥ /<BR>
svāminaḥ pūrvavanmaivamadhvaryorvacanādayam // MJaiNy_3,8.3 //<BR>
<BR>
------------------<BR>
<BR>
'ya etāmiṣṭakāmupadadhyāt, sa trīnvārāndadyāt' ityupadhāturadhvaryorgotrayadānaṃ vācanikam |<BR>
nahvasti vacanasyātibhāraḥ || MJaiNyC_3,8.3 ||<BR>
<BR>
<BR>
(tṛtīye vapanādisaṃskārāṇāṃ yājamānatādhikaraṇe sūtrāṇi 3- 8)<BR>
<BR>
<b>saṃskārās tu puruṣasāmarthye yathāvedaṃ karmavadvyavatiṣṭheran  / Jaim_3,8.3 /</b><BR>
<BR>
<b>yājamānās tu tatpradhānatvāt karmavat  / Jaim_3,8.4 /</b><BR>
<BR>
<b>vyapadeśāc ca  / Jaim_3,8.5 /</b><BR>
<BR>
<b>guṇatvena tasya nirdeśaḥ  / Jaim_3,8.6 /</b><BR>
<BR>
<b>codanāṃ prati bhāvāc ca  / Jaim_3,8.7 /</b><BR>
<BR>
<b>atulyatvād asamānavidhānāḥ syuḥ  / Jaim_3,8.8 /</b><BR>
<BR>
____________________________________________________<BR>
<BR>
START MJaiNy 3,8.4-5<BR>
<BR>
<BR>
tṛtīyādhikaraṇamāracayati-<BR>
<BR>
saṃskārā vapanādyāḥ kimadhvaryoḥ svāmino 'thavā /<BR>
adhvaryostatra śaktatvāttadvedokteśca tasya te // MJaiNy_3,8.4 //<BR>
saṃskārairyogyatāṃ prāpya svakārya kartumṛtvijaḥ /<BR>
krīṇātyataḥ kriyā teṣāṃ saṃskriyā yajamānagā // MJaiNy_3,8.5 //<BR>
<BR>
------------------<BR>
<BR>
'āpa undantu jīvase' ityādyāḥ saṃskāramantrāḥ |<BR>
tadvidhayaścādhvaryuvede samāmnātāḥ- 'keśaśmaśru vapate','nakhāni nikṛntate' iti |<BR>
śaktaścādhvaryurvapanādau |<BR>
tasmāt- tasyādhvaryoste vapanādisaṃskārāḥ- iti cet |<BR>
maivam |<BR>
vapanādisaṃskārā yajamānagatamālinyamapanīya yāgayogyatāmutpādayituṃ kriyante |<BR>
tathā ca brāhmaṇam- 'keśaśmaśru vapate |<BR>
mṛtā vā eṣā tvagamedhyā yatkeśaśmaśru |<BR>
mutāmeva tvacamamedhyāmapahatya yajñiyo bhūtvā medhamupaiti' iti |<BR>
nahyadhvayuvapanena yajamānagatā mṛtā tvagapaiti |<BR>
yogyasya hi karmādhikāra sati paścātprayāsarūpeṣu vyāpāreṣu svayamaśaktaḥ sankarmakarānṛtvijaḥ parikrīṇāti |<BR>
loke 'pi rogiṇaḥ svāmina auṣadhādyānayana eva bhṛtyo jīvitadānena parikrīyate |<BR>
na tu tadauṣadhaṃ bhṛtyaḥ sevate |<BR>
tasmāt- itarakriyartvijām, saṃskārastu yajamānasya |<BR>
kvacittu |<BR>
vacanādṛtvijāmapi saṃskāro 'stu || MJaiNyC_3,8.4-5 ||<BR>
<BR>
<BR>
(caturthe tapaso yājamānatādhikaraṇe sūtrāṇi 9-11)<BR>
<BR>
<b>tapaś ca phalasiddhitvāl lokavat  / Jaim_3,8.9 /</b><BR>
<BR>
<b>vākyaśeṣaś ca tadvat  / Jaim_3,8.10 /</b><BR>
<BR>
<b>vacanād itareṣāṃ syāt  / Jaim_3,8.11 /</b><BR>
<BR>
____________________________________________________<BR>
<BR>
START MJaiNy 3,8.5*-6<BR>
<BR>
<BR>
caturthādhikaraṇamāracayati-<BR>
<BR>
nāśnāti dvayahamityetattapaḥ kasya tayordvayoḥ /<BR>
duḥkhatvādbhoktṛsaṃskārādadhvaryoryujyate tapaḥ // MJaiNy_3,8.5* //<BR>
phalāntarāyapāpasya nāśakatvena saṃskṛtiḥ /<BR>
liṅgāttapaḥ svāmigāmi saṃskārāntaravattataḥ // MJaiNy_3,8.6 //<BR>
<BR>
------------------<BR>
<BR>
jyotiṣṭhome- 'dvyahaṃ nāśnāti' 'tryahaṃ nāśnāti'ityādinoktaṃ tapo 'ghvaryoryuktam |<BR>
tasya duḥkhātmakatvena parikrītapuruṣaiḥ kartumucitatvāt |<BR>
duḥkhatvādeva phalabhoktṛsaṃskāratvābhāvādyajamānasya na yuktam- iti cet |<BR>
maivam |<BR>
bhāvinaḥ sukharūpasya phalasya pratibandhakaṃ duḥkhajanakaṃ yatpāpaṃ tasya nāśakatvena duḥkharūpasyāpi tapasaḥ svāmisaṃskāratvasaṃbhavāt |<BR>
asminnarthe vākyaśeṣagataṃ liṅgaṃ kalpasūtrakāreṇaivamudāhṛtam- 'yadā vai dīkṣitaḥ kṛśo bhavati, atha medhyo bhavati |<BR>
yadāsminnantarna kiṃcana bhavati, atha medhyo bhavati |<BR>
yadāsya kṛṣṇaṃ cakṣuṣornaśyati, atha medhyo bhavati |<BR>
yadāsya tvacāsthi saṃdhīyate, atha medhyo bhavati |<BR>
pītvā dīkṣate, kṛśo yajate |<BR>
yadasyāṅgānāṃ mīyate juhotyeva taditi vijñāyate' iti |<BR>
na hi duḥkharūpaṃ tapo vinā duḥkhapradaṃ pāpaṃ naśyati |<BR>
yathā pāṭanamantareṇa viṣavraṇānāṃ nopaśāntiḥ, tadvat |<BR>
tasmāt- vapanādisaṃskāravattapo 'pi yajamānasyaiva || MJaiNyC_3,8.5-6 ||<BR>
<BR>
<BR>
(pañcame lohitoṣṇīṣatādīnāṃ sarvartvirgdhamatādhikaraṇe sūtram-)<BR>
<BR>
<BR>
<b>guṇatvāc ca vedena na vyavasthā syāt  / Jaim_3,8.12 /</b><BR>
<BR>
____________________________________________________<BR>
<BR>
START MJaiNy 3,8.7-8<BR>
<BR>
<BR>
pañcamādhikaraṇamāracayati-<BR>
<BR>
hiraṇyamālitādyāstu saṃskārā vacanānmatāḥ /<BR>
ṛtvijāṃ te yathākhyānaṃ kartavyā nikhilairuta // MJaiNy_3,8.7 //<BR>
ādya ākhyāvaśānmaivaṃ sarvasaṃnidhipāṭhataḥ /<BR>
pratimukhyaṃ guṇāvṛtteḥ kartavyā nikhilairapi // MJaiNy_3,8.8 //<BR>
<BR>
------------------<BR>
vājapeye śrūyate- 'hiraṇyamālina ṛtvijaḥ pracaranti' iti |<BR>
śyene śrūyate- 'lohitoṣṇīṣā lohitavasanā nivītā ṛtvijaḥ pracaranti' iti |<BR>
yadyapi hiraṇyamālitvādīnāṃ saṃskāratvādyajamānaviṣayatvaṃ pūrvanyāyena prāptam, tathāpi vacanādaya mṛtviksaṃskāraḥ |<BR>
tatra hiraṇyamālitvaṃ yajurvedoktatvādadhvaryūṇāmeva, lohitoṣṇīṣādikaṃ sāmavedoktatvādudgātṝṇāmeva iti samākhyāvaśādabhyupeyam- iti cet |<BR>
maivam |<BR>
'hiraṇyamālina ṛtvijaḥ pracaranti' iti sarveṣāmṛtvijāṃ saṃnidhau paṭhyamāno hiraṇyamālitvasaṃskāraḥ saṃnidhinā samākhyāṃ bādhitvā sarvairapyṛtvigbhiḥ saṃbadhyate |<BR>
kiṃca- saṃrakāryatvādṛtvijāṃ prādhānye sati pratipradhānaṃ guṇāvṛttyā sarveṣāmapyṛtvijāṃ hiraṇyamālitvādisaṃskāro 'bhyupatevyaḥ || MJaiNyC_3,8.7-8 ||<BR>
<BR>
<BR>
(ṣaṣṭhe vṛṣṭikāmanāyā yājamānatādhikaraṇe sūtre - 13-14)<BR>
<BR>
<b>tathā kāmo 'rthasaṃyogāt  / Jaim_3,8.13 /</b><BR>
<BR>
<b>vyapadeśād itareṣāṃ syāt  / Jaim_3,8.14 /</b><BR>
<BR>
____________________________________________________<BR>
<BR>
START MJaiNy 3,8.9-10<BR>
<BR>
<BR>
ṣaṣṭhādhikaraṇamāracayati-<BR>
<BR>
vṛṣṭikāmī sado nīcairminuyāditi kāmanā /<BR>
adhvaryoḥ svāmino vā'dyo vākyānmātustaducyate // MJaiNy_3,8.9 //<BR>
parasmaipadato 'dhvaryuvyāpārasya parārthatā /<BR>
pratītāto vākyabādhe tapovatsvāmino 'stu tat // MJaiNy_3,8.10 //<BR>
<BR>
------------------<BR>
<BR>
jyotiṣṭhome śrūyate- 'yadi kāmayeta- varṣukaḥ parjanyaḥ syāt- iti nīcaiḥ sado minuyāt' iti |<BR>
-yathā purastātpaścāccāvasthitau havirdhānaprācīnavaṃśāvuccaiḥ, tathā sado noccaṃ, kiṃtu nīcaiḥ kāryam- ityarthaḥ |<BR>
atra- vṛṣṭikāmanādhvaryoryuktā |<BR>
'yaḥ kāmayet, sa minuyāt' iti vākyena kāmayitṛmātrorekatvāvagamāt |<BR>
mātṛtvaṃ cādhvaryorityabivādam |<BR>
tasmāt- sa kāmayitā- iti cet |<BR>
maivam |<BR>
'minuyāt' iti parasmaipadenādhvaryuvyāpāraphalasya paragāmitā pratīyate |<BR>
tato vṛṣṭilakṣaṇaphalasya yajamānagāmitvātparasmaipadaśrutyā vākyaṃ bādhitvā kāmasya yajamānakartṛkatvaṃ draṣṭavyam |<BR>
- 'yajamānakāmitāṃ vṛṣṭiṃ parjanyaḥ saṃpādayatu' ityeva yo 'dhvaryuḥ kāmayate, sa nīcairminuyāt, iti vākyaṃ vyākhyeyam |<BR>
- 'evaṃvidudvātā'tmane vā yajamānāya vā yaṃ kāmaṃ kāmayate, tamāgāyati' iti ṛtvijo 'pi kāmaḥ- iti cet |<BR>
tarhi tasminnudgīthopāsane vacanādṛtvijo 'pi phalamastu || MJaiNyC_3,8.9-10 ||<BR>
<BR>
<BR>
(saptame, āyurdā ityādimantrāṇāṃ yājamānatādhikaraṇe- sūtre 15-16)<BR>
<BR>
<b>mantrāś cākarmakaraṇās tadvat  / Jaim_3,8.15 /</b><BR>
<BR>
<b>viprayoge ca darśanāt  / Jaim_3,8.16 /</b><BR>
<BR>
____________________________________________________<BR>
<BR>
START MJaiNy 3,8.11<BR>
<BR>
<BR>
saptamādhikaraṇamāracayati-<BR>
<BR>
āyurdā iti mantroktiḥ kasyādhvaryoḥ samākhyayā /<BR>
tadbādhe liṅgataḥ svāmigāmitā kāmabanmatā // MJaiNy_3,8.11 //<BR>
<BR>
------------------<BR>
<BR>
idamāmnāyate-'āyurdā agne 'syāyurme dehi' iti |<BR>
tasyaitasya mantrasya pāṭho 'dhvaryoryajamānasya vā -ityayaṃ saṃśayaḥ 'kasya' ityanena padena sūcitaḥ |<BR>
asminmantre 'āyurme dehi' iti phalasya svātmasaṃbandhaḥ pratīyate |<BR>
sa ca yajamānasya yuktaḥ, nādhvaryoḥ |<BR>
tasmāt- kāmavanmantro 'pi yājamānaḥ || MJaiNyC_3,8.11 ||<BR>
<BR>
<BR>
(aṣṭame dvyāmnātasyobhayaprayojyatādhikaraṇe sūtram-)<BR>
<BR>
<b>dvyāmnāteṣūbhau dvyāmnānasyārthavattvāt  / Jaim_3,8.17 /</b><BR>
<BR>
____________________________________________________<BR>
<BR>
START MJaiNy 3,8.12<BR>
<BR>
aṣṭhamādhikaraṇamāracayati-<BR>
<BR>
vājasya metyamuṃ brūyādeko dvau vā kṛtārthataḥ /<BR>
ekaḥ kāṇḍadvaye pāṭhādadhvaryusvāmināvubhau // MJaiNy_3,8.12 //<BR>
<BR>
------------------<BR>
<BR>
darśapūrṇamāsayoḥ- 'vājasya mā prasavena' ityayaṃ mantro 'dhvaryukāṇḍe yajamānakāṇḍe cā'mnātaḥ |<BR>
tatraikena paṭhite sati mantrasya caritārthatvāditarastaṃ na paṭhet- iti cet |<BR>
maivam |<BR>
kāṇḍāntarapāṭhavaiyarythaprasaṅgāt |<BR>
tasmādubhābhyāṃ paṭhanīyaḥ |<BR>
tayoḥ paṭhatorāśayabhedo 'sti |<BR>
'anena mantreṇa prakāśitamarthamanuṣṭhāsyāmi' ityadhvaryurmanute |<BR>
'atra na pramadiṣyāmi' iti yajamānaḥ || MJaiNyC_3,8.12 ||<BR>
<BR>
<BR>
(navame- abhijñasyaiva vācayitavyatādhikaraṇe sūtram-)<BR>
<BR>
<b>jñāte ca vācanaṃ na hy avidvān vihito 'sti  / Jaim_3,8.18 /</b><BR>
<BR>
____________________________________________________<BR>
<BR>
START MJaiNy 3,8.13<BR>
<BR>
<BR>
navamādhikaraṇamāracayati-<BR>
<BR>
vācayetsvāminaṃ jñājñau vācamīyau jña eva vā /<BR>
aviśeṣādubhau jñasya svāmitvādvācayedamum // MJaiNy_3,8.13 //<BR>
<BR>
------------------<BR>
<BR>
vājapeye śrūyate-'kḷptīryajamānaṃ vācayati' iti |<BR>
'āryuyajñena kalpatām' ityādayo mantrāḥ kḷptayaḥ |<BR>
tatra- mantratadarthābhijñamanabhijñaṃ cobhāvapi vācayet |<BR>
'vidvāsaṃ vācayet' ityevaṃ viśeṣasyāśravaṇāt |<BR>
anabhijñaṃ tadaiva śikṣayitvāpi vācayituṃ śakyatvāt- iti cet |<BR>
maivam |<BR>
adhyayanavidhibalādadhītavedasya viditavedārthasyaiva yajamānatvāt |<BR>
tasmāt- abhijñameva vācayetu || MJaiNyC_3,8.13 ||<BR>
<BR>
<BR>
(daśame dvādaśadvaṃdvānāmādhvaryavatvādhikaraṇe sūtre 19-20)<BR>
<BR>
<b>yājamāne samākhyānāt karmāṇi yājamānaṃ syuḥ  / Jaim_3,8.19 /</b><BR>
<BR>
<b>adhvaryur vā tadartho hi nyāyapūrve samākhyānam  / Jaim_3,8.20 /</b><BR>
<BR>
____________________________________________________<BR>
<BR>
START MJaiNy 3,8.14-15<BR>
<BR>
<BR>
daśamādhikaraṇamāracayati-<BR>
<BR>
vatsaṃ copasṛjettadvadukhāṃ cādhiśrayoditi /<BR>
dvādaśadvaṃdvakarmaitatsvāmino vetarasya vā // MJaiNy_3,8.14 //<BR>
ādyaḥ pāṭhātsvāmikāṇḍe tādarthyena parikrayāt /<BR>
mahākāṇḍoktito 'ntyo 'stu dvaṃdvataivātra kīrtyate // MJaiNy_3,8.15 //<BR>
<BR>
------------------<BR>
<BR>
darśapūrṇamāsayoryājamāne kāṇḍe śrūyate- 'dvādaśa dvaṃdvāni darśapūrṇamāsayostāni saṃpādyāni- ityāhuḥ- vatsaṃ copāvasṛjati, ukhāṃ cādhiśrayati' ayaṃ ca hanti, dṛṣadau ca samāhanti' ityādi |<BR>
tatra- palāśaśākhayā vatsāpākaraṇamekaṃ karma, dohanena saṃpāditaṃ kṣīraṃ dhārayituṃ piṭharasthāpanamaparaṃ karma, tadetadubhavamekaṃ dvaṃdvam |<BR>
tathā vrīhīṇāmavaghātaḥ, dṛṣadupalayoḥ pāṣāṇāntareṇa samāghātaḥ, ityetadubhayaṃ dvitīyaṃ dvaṃdvam |<BR>
evaṃ dvādaśa karmadvaṃdvānyanuṣṭheyānyāmnātāni |<BR>
teṣāṃ yājamāne kāṇḍe paṭhitatvātsamākhyayā yajamānena tānyanuṣṭheyāni- iti prāpte-<BR>
brūmaḥ- yajamānasya yāni kāryāṇi, tānyanuṣṭhātumeva parikrītā ṛtvijaḥ |<BR>
kiṃca- yajurvede yājamānamidamavāntara kāṇḍam, mahākāṇḍaṃ tvādhvaryavameva |<BR>
tatraivaite vatsāpākaraṇādayo dharmā āmnātāḥ |<BR>
tasmādardhvayureva tānanutiṣṭhet |<BR>
yājamāne tu kāṇḍe na yevāmanuṣṭhānaprakāraścoditaḥ, kiṃtu parigaṇanayā dvaṃdvatāsaṃpādanamātramāmnātam |<BR>
tena yajamānastāmānupūrvī manasi nidhāyādhvaryoranuṣṭhāne pramādarāhityamanusaṃdhātuṃ prabhavati |<BR>
tasmādadhvaryorevānuṣṭhānam || MJaiNyC_3,8.14-15 ||<BR>
<BR>
(ekādaśe hoturādhvaryavakaraṇānuṣṭhātṛtvādhikaraṇe sūtram- )<BR>
<BR>
<b>vipratiṣedhe karaṇaḥ samavāyaviśeṣād itaram anyas teṣāṃ yato viśeṣaḥ syāt  / Jaim_3,8.21 /</b><BR>
<BR>
____________________________________________________<BR>
<BR>
START MJaiNy 3,8.16-17<BR>
<BR>
<BR>
ekādaśādhikaraṇamāracayati-<BR>
<BR>
yo hotādhvaryureva syādityādhvaryavamācaran /<BR>
hautraṃ kuryānna vā tyāgahetvamāvātkaroti tat // MJaiNy_3,8.16 //<BR>
hotaiko yugapatkarmadvayaṃ kartu nahi prabhuḥ /<BR>
tyajoccodakataḥ prāptaṃ hautraṃ vācanikāryakṛt // MJaiNy_3,8.17 //<BR>
<BR>
------------------<BR>
<BR>
agnīṣomīyavaśau 'parivīrasi' ityanena karaṇamantreṇādhvaryuryūpasya raśanayā pariṣyāṇaṃ karoti |<BR>
tadānīṃ kriyamāṇaṃ tatparivyaṇaṃ hotā 'yuvā suvāsāḥ'- ityanena mantreṇānuvadati |<BR>
tadetadubhayaṃ codakaparamparayā kuṇḍapāyināmayane prāptam |<BR>
tatrādhvaryorhotuśca samāsa āmnātaḥ- 'yo hotā so 'dhvaryuḥ' iti |<BR>
hotāramanūṣṭhā dhvaryutvavidhānādadhvaryukārye hotrānuṣṭheyam |<BR>
tataḥ 'parivīrasi' ityanena karaṇamantreṇa hotā yūpaparivyāṇaṃ kurvīta |<BR>
tadānīṃ svasya codakataḥ prāptaṃ hautramapi hotā na tyajet |<BR>
nahi tyāgahetuṃ kaṃcinniṣedhaṃ paśyāmaḥ |<BR>
tasmātkriyamāṇaṃ tatparivyāṇaṃ 'yuvā struṣāsāḥ' ityanena mantreṇa hotānuvadet- iti prāpte-<BR>
brūmaḥ- dvayoradhvaryuhotrorucitaṃ karmadvayameko hotā yugapatkartu na śaknoti |<BR>
tato 'nyatarasyāvaśyaṃbhāvini tyāge codakataḥ prāptaṃ hautrameva tyajet |<BR>
ādvayava tu 'yo hotā so 'dhvaryuḥ' ityanena prāpitatvādanuṣṭheyam || MJaiNyC_3,8.16-17 ||<BR>
<BR>
<BR>
(dvādaśe prokṣaṇyāsādanādīnāmanādhvaryavatādhikaraṇe sūtram- )<BR>
<BR>
<b>praiṣeṣu ca parādhikārāt  / Jaim_3,8.22 /</b><BR>
<BR>
____________________________________________________<BR>
<BR>
START MJaiNy 3,8.18<BR>
<BR>
<BR>
dvādaśādhikaraṇamāracayati -<BR>
<BR>
prokṣaṇyāsādanaṃ kuryādadhvaryuritaro 'thavā /<BR>
ākhyayā'dyaḥ sādayeti preṣito 'nyo 'stu liṅgataḥ // MJaiNy_3,8.18 //<BR>
<BR>
------------------<BR>
<BR>
darśapūrṇamāsayoḥ- prokṣaṇīnāṃ kenacitpātreṇa vedyāmātādanaṃ śrutam |<BR>
tadetadyajurvedoktatvādādhvaryam- iti cet |<BR>
maivam |<BR>
praiṣamantravirodhaprasaṅgāt |<BR>
'prokṣaṇīrāsādaya |<BR>
idmāvarhirupatādava |<BR>
agnīdagnīnvihara |<BR>
varhiḥ stṛṇīhi' ityādiṣvādhvaryaveṣu praiṣamantreṣu śrūyamāṇamāgnīṃprasaṃbodhanaṃ madhyamapuruṣaścānyena tadanuṣṭhāne satyupapadyate |<BR>
tasmāt- nā'dhvarthavam || MJaiNyC_3,8.18 ||<BR>
<BR>
<BR>
(trayodaśe praiṣamantrāṇāmādhvaryavatvādhikaraṇe sūtre 23-24)<BR>
<BR>
<b>adhvaryus tu darśanāt  / Jaim_3,8.23 /</b><BR>
<BR>
<b>gauṇo vā karmasāmānyāt  / Jaim_3,8.24 /</b><BR>
<BR>
____________________________________________________<BR>
<BR>
START MJaiNy 3,8.19<BR>
<BR>
<BR>
trayodaśādhikaraṇamāracayati-<BR>
<BR>
agnītpreṣyadutādhvaryuragnīdastvavirodhataḥ /<BR>
ākhyāvirodhādadhvaryuḥ praiṣadvārār'thakṛdyataḥ // MJaiNy_3,8.19 //<BR>
<BR>
------------------<BR>
yathā prokṣaṇīrāgnīdhra āsādayati, tathā praiṣamantramapyāgnīdhra eva paṭhatu |<BR>
virodhābhāvāt - iti cet |<BR>
maivam |<BR>
ādhvaryavasamākhyāyāḥ pūrvodāhṛtasaṃbodhanamadhyamapuruṣayośca virodhāt |<BR>
na ca - prokṣaṇyāsādanādīnāma dhvaryukartṛkatvābhāve 'pi samākhyāvirodhastadavasthaḥ- iti vācyam |<BR>
praiṣadvārā prayojakakartṛtve 'pi tadavirodhāt |<BR>
tasmāt - adhvaryoreva praiṣamantraḥ || MJaiNyC_3,8.19 ||<BR>
<BR>
<BR>
(caturdaśe -dgakaraṇamantreṣu svāmiphalasyā'śāsitavyatādhikaraṇe (varconyāye)dghasūtrāṇi -- 25-27)<BR>
<BR>
<b>ṛtvik phalaṃ karaṇeṣv arthatvāt  / Jaim_3,8.25 /</b><BR>
<BR>
<b>svāmino vā tadarthatvāt  / Jaim_3,8.26 /</b><BR>
<BR>
<b>liṅgadarśanāc ca  / Jaim_3,8.27 /</b><BR>
<BR>
____________________________________________________<BR>
<BR>
START MJaiNy 3,8.20<BR>
<BR>
<BR>
caturdaśādhikaraṇamāracayati -<BR>
<BR>
mamāgna iti kasyātra phalaṃ liṅgena vaktṛgam /<BR>
śrutyā svāmini na krīte liṅgaṃ tatropacaryatām // MJaiNy_3,8.20 //<BR>
<BR>
------------------<BR>
<BR>
'mamāgne varco vihaveṣvastu' ityayamāhavanīyasyānvādhāne karaṇabhūto mantro 'dhva- |<BR>
rpuṇā paṭhyate |<BR>
'viśiṣṭaṃ havanaṃ yeṣāṃ yajñānāṃ te vihavāsteṣu varcastejasopalakṣitaṃ yatphalaṃ tanmamāstu' ityanena liṅgena mantramuccārayituradhvaryostatphalam- iti cet |<BR>
maivam |<BR>
'darśapūrṇamāsābhyāṃ svargakāmo yajeta' ityātmanepadaśrutyā sāṅgapradhānaphalasya yajamānagāmitvaṃ pratīyate |<BR>
na ca parikrītasyādhvaryordakṣiṇātiktaphalasaṃbandho nyāyyaḥ |<BR>
tasmāt- śrutinyāyābhyāṃ viruddhaṃ talliṅgaṃ yajamānaparatvenopacaraṇīyam |<BR>
'madīyayajamānasya tadvarco 'stu' iti hyupacāraḥ |<BR>
tasmāt- yajamānena pāṭhyeṣu 'āyurdā agne 'syāyurme dehi' ityādiṣu kriyamāṇānuvādiṣu pratyagāśīrmantreṣu śrutaṃ phalaṃ yathā yājamānam, tathaivādhvaryuṇā pāṭhyeṣu karaṇamantreṣu śrutamapi phalaṃ yājamānameva || MJaiNyC_3,8.20 ||<BR>
<BR>
(pañcadaśe karaṇamantreṣu karmārthaphalasyartvigdharmatādhikaraṇe sūtram - )<BR>
<BR>
<b>karmārthaṃ tu phalaṃ teṣāṃ svāminaṃ pratyarthavattvāt  / Jaim_3,8.28 /</b><BR>
<BR>
____________________________________________________<BR>
<BR>
START MJaiNy 3,8.21<BR>
<BR>
<BR>
pañcadaśādhikaraṇamāracayati -<BR>
<BR>
mā mā saṃtāptamityetatkasminsvāmini pūrvavat /<BR>
adhvaryāvastu tattena svāmikarmopayogataḥ // MJaiNy_3,8.21 //<BR>
<BR>
------------------<BR>
<BR>
darśapūrṇamāsayorāghārahomārthamājyapūrṇau strukstruvau gṛhītvā nābhisamīpe hastena dhārayate |<BR>
tatrāyaṃ karaṇamantro 'dhvaryuṇā paṭhyate - 'agnāviṣṇū mā vāmavakramivaṃ vijihāthāṃ mā mā saṃtāptaṃ lokaṃ me lokakṛtau kuṇutam' iti |<BR>
'bho strukstruvarūpāvagnāviṣṇū yuvāṃ nābhideśe dhārayannahamadhvaryurmā vāmavakramiṣaṃ yuvayoratikramaṃ na kṛtavānasmi |<BR>
yuvāṃ ca matto viyuktau mā bhavatam |<BR>
tato māṃ dehadhāriṇaṃ mā saṃtāptaṃ mama dehe saṃtāpaṃ jvarādirūpaṃ mā kurutam |<BR>
sthānakṛtau yuvāmāghārahomāya sthānaṃ kurutam' ityarthaḥ |<BR>
tatra pūrvoktavarconyāyena saṃtāpābhāvo 'pi yajamānasyaiva, na tvadhvaryoḥ- iti cet |<BR>
maivam |<BR>
adhvaryāvasaṃtapte satyavighnena svāminaḥ karma samāpyate |<BR>
tasmāt - adhvayurgato 'pi saṃtāpābhāvo yajamānasyaiva phalam - iti nātra macchabdasyopacāraḥ || MJaiNyC_3,8.21 ||<BR>
<BR>
<BR>
(ṣoḍaśe bhadramityasyobhayagāmitādhikaraṇe sūtram- )<BR>
<BR>
<b>vyapadeśāc ca  / Jaim_3,8.29 /</b><BR>
<BR>
____________________________________________________<BR>
<BR>
START MJaiNy 3,8.22<BR>
<BR>
<BR>
ṣoḍaśādhikaraṇamāracayati-<BR>
<BR>
bhadraṃ tannau sahetyetatkasminsvāmini yujyate /<BR>
dvitvaśrutyā dvayoretadadhvaryuyajamānayoḥ // MJaiNy_3,8.22 //<BR>
<BR>
------------------<BR>
<BR>
jyotiṣṭome havirdhānamaṇḍape somābhiṣavādhārayoḥ phalakayoradhastāccatasṛṣvāgneyyādividikṣu catvāra uparavanāmakā gartā aratnimātrakhātā adhobhāge parasparaṃ militā ūrdhvabhāge parasparaṃ prādeśamātravyavahitā vartante |<BR>
teṣvekasminnuparave yajamāno dakṣiṇahastaṃ prasārayati, tathaivādhvaryuranyasminsvahastaṃ prasāryādhastādyajamānahastaṃ gṛhṇāti |<BR>
tadā yajamānaḥ 'kimatra' ityanena mantreṇa phalaṃ pṛcchati |<BR>
adhvaryuśca 'bhadram-' ityanena mantreṇottaraṃ brūte |<BR>
tato yajamānaḥ 'tannau saha - ' ityanena mantreṇa tatphalaṃ svakīyatvena svī karoti |<BR>
tasmāt- yajamānasyaiva tat -<BR>
iti cet |<BR>
maivam |<BR>
'nau' ityanena dvivacanena, 'saha' ityanena cobhayagāmitayaiva svīkārāt || MJaiNyC_3,8.22 ||<BR>
<BR>
<BR>
(saptadaśe dravyasaṃskārasyāṅgapradhānārthatādhikaraṇe sūtre - 30-31)<BR>
<BR>
<b>dravyasaṃskāraḥ prakāraṇāviśeṣāt sarvakarmaṇām  / Jaim_3,8.30 /</b><BR>
<BR>
<b>nirdeśāt tu vikṛtāv apūrvasyānadhikāraḥ  / Jaim_3,8.31 /</b><BR>
<BR>
____________________________________________________<BR>
<BR>
START MJaiNy 3,8.23-24<BR>
<BR>
<BR>
saptadaśādhikaraṇamāracayati-<BR>
<BR>
dharmāṇāṃ prakṛtisthānāṃ vikṛtāvatideśataḥ /<BR>
prāptirviśeṣato vā'dyo viśeṣasyānirūpaṇāt // MJaiNy_3,8.23 //<BR>
prakṛtau kāryakṛddharmā vikṛtau syurna cetare /<BR>
yūpāvaṭāstṛtiḥ kārya na hi prākṛtabarhiṣaḥ // MJaiNy_3,8.24 //<BR>
<BR>
------------------<BR>
<BR>
darśapūrṇamāsayorvedidharmā barhirrdhamāśca havirāsādanādayo 'ṅgapradhānārthā iti pūrvatra nirṇītam |<BR>
te ca dharmā vikṛtāvatiddiśyamānā niyāmakābhāvātsarve 'pyatidiśyantām- iti prāpte, -<BR>
brūmaḥ- kāryamatra niyāmakam |<BR>
prakṛtau hi havirāsādanaṃ vedikāryam |<BR>
tacca vikṛtāvapi prāpyamāṇaṃ svasiddhayekhananādīnvedidharmānprāpayati |<BR>
yūpāvaṭāstaraṇarūpaṃ tu kārya na prakṛtāvasti |<BR>
darśapūrṇamāsayoryūpāvaṭābhāvāt |<BR>
tarcca''staraṇakārye vikṛtau vidhīyamānamapyaprākṛtakāryatayā prākṛtāllaṃvanādīnvarhiḥ saṃskārānna prāpayanti |<BR>
tasmātprakṛtigatāḥ kāryakṛddharmā eva vikṛtau prāpyante || MJaiNyC_3,8.23-24 ||<BR>
<BR>
<BR>
(aṣṭādaśe pavitrasya paribhojanīyabarhiṣā kartavyatādhikaraṇe sūtram)<BR>
<BR>
<b>virodhe ca śrutiviśeṣād avyaktaḥ śeṣe  / Jaim_3,8.32 /</b><BR>
<BR>
____________________________________________________<BR>
<BR>
START MJaiNy 3,8.25<BR>
<BR>
<BR>
aṣṭādaśādhikaraṇamāracayati -<BR>
<BR>
yadvarhistatpavitrārtha na vā'dyastasya saṃbhavāt /<BR>
saṃskṛtaṃ staraṇe kṣīṇaṃ pavitraṃ tvanyato bhavet // MJaiNy_3,8.25 //<BR>
<BR>
------------------<BR>
<BR>
darśapūrṇamāsayorāmananti- 'samāvapracchinnāgnau darmau prādeśamātrau pavitre karoti' iti |<BR>
tatra- yadetadvedistaraṇārtha lavanasaṃskṛtaṃ barhiḥ, tena pavitrasaṃbhavādāstaraṇavatpavitramapi barhipaḥ kāryam - iti cet |<BR>
maivam |<BR>
āstaraṇa eva saṃskṛtasya sarvasya barhiṣa upakṣīṇatvāt |<BR>
na hi 'vediṃ stṛṇāti' iti vihitasya staraṇasyākasmādbarhirekadeśe saṃkoco yuktaḥ |<BR>
tasmāt- yathā yūpāvaṭamasaṃskṛtena barhiṣā stṛṇāti, tathā pavitraniṣpattirapi śāstrīyalavanādisaṃskārarahitaiḥ paribhojanīyanāmakairdarbheḥ saṃpādanīyā || MJaiNyC_3,8.25 ||<BR>
<BR>
<BR>
(ekonaviṃśe prākṛtapuroḍāśādīnāṃ nidhānādhikaraṇe sūtram)<BR>
<BR>
<b>apanayas tv ekadeśasya vidyamānasaṃyogāt  / Jaim_3,8.33 /</b><BR>
____________________________________________________<BR>
<BR>
START MJaiNy 3,8.26-27<BR>
<BR>
<BR>
ekonaviṃśādhikaraṇamāracayati-<BR>
<BR>
puroḍāśasya śakalamaindravāyavapātrake /<BR>
avadadhyātpuroḍāśo navo 'tha savanīyakaḥ // MJaiNy_3,8.26 //<BR>
siddhasya yajanārtatvānnavaṃ saṃpādya tatkriyā /<BR>
savanīyena tatkārye saṃskāryatvāddvitīyayā // MJaiNy_3,8.27 //<BR>
<BR>
------------------<BR>
<BR>
jyotiṣṭome śrūyate - 'puroḍāśaśakalamaindravāyavasya pātre nidadhāti' iti |<BR>
tatra- stravanīyapuroḍāśasya śakalaṃ yadyapi niṣpannam, tathāpi tasya yajamārthatvena saṃskṛtabarhirbadupakṣayānnūtanaṃ kaṃcitpuroḍāśaṃ saṃpādya tadīyaśaphalasyaindravāyavapātraprakṣepakriyā kartavyā - iti cet |<BR>
maivam |<BR>
savanīyapuroḍāśaśakalenaitannidhānaṃ kartavyam |<BR>
kutaḥ |<BR>
saṃskāryatvāt |<BR>
'śakalaṃ nidadhāti' iti dvitīyayā saṃskāryatvaṃ gamyate |<BR>
iṣṭaśiṣṭasya hi pratipattirūpaḥ saṃskāraḥ |<BR>
na cātra kṛtsnaṃ yajanārtham |<BR>
avadānasyeyattapāpuroḍāśabhāgasyāvaśeṣitatvāt |<BR>
yathātra pūrvasiddhapuroḍāśaśakalam, tathā'dhānā āścinapātre' 'payasyāṃ maitrāvaruṇapātre' ityatrāpi pūrvaśeṣasyaiva prakṣepaḥ || MJaiNyC_3,8.26-27 ||<BR>
<BR>
<BR>
(viṃśe tāmyeṣṭipūpāṃśutvadharmasya pradhānārthatādhikaraṇe sūtre -34-35)<BR>
<BR>
<b>vikṛtau sarvārthaḥ śeṣaḥ prakṛtitvāt  / Jaim_3,8.34 /</b><BR>
<BR>
<b>mukhyārtho vāṅgasyācoditatvāt  / Jaim_3,8.35 /</b><BR>
<BR>
____________________________________________________<BR>
<BR>
START MJaiNy 3,8.28-29<BR>
<BR>
<BR>
viṃśādhikaraṇamāracayati -<BR>
<BR>
kāmyā upāṃśu yaṣṭhavyāḥ kiṃ tadaṅgapradhānayoḥ /<BR>
pradhāna eva vā nātra viśeṣoktirato dvayoḥ // MJaiNy_3,8.28 //<BR>
mukhyānāmeva kāmyatvātteṣveva paricodanā /<BR>
aṅgānāmatathābhāvādupāṃśutvaṃ pradhānagam // MJaiNy_3,8.29 //<BR>
<BR>
------------------<BR>
<BR>
idamāmnāyate - 'yajñātharvaṇaṃ vai kāmyā iṣṭayaḥ, tā upāṃśu ṣaṣṭavyāḥ' iti |<BR>
atharvavedoktakarmavadyajñeṣu kāmyā iṣṭayo gomyāḥ |<BR>
tasmāttāsāmupāṃśutvaṃ yuktamityarthaḥ |<BR>
yathā vedidharmāṇāṃ barhirrdhamāṇāṃ cāṅgapradhānayoḥ samāno vidhiḥ, tathopāṃśutvasyāpi |<BR>
nahyatra kaścidviśeṣa āmnātaḥ- iti cet |<BR>
maivam |<BR>
kāmyatvasyaivātra viśeṣaniyāmekatvāt |<BR>
na tvaṅgānāṃ kāmyatvamasti |<BR>
karaṇapauṣkalyasaṃpādakānāṃ teṣāṃ phale sākṣātsaṃbandhābhāvāt |<BR>
tataḥ- sākṣātphalasādhane pradhāna evopāṃśutvam |<BR>
aṅgeṣu tu tattadvedānusāreṇa dhvaniviśeṣaḥ || MJaiNyC_3,8.28-29 ||<BR>
<BR>
<BR>
(ekaviṃśe śyenāṅgānāṃ navanītājyatādhikaraṇe sūtrāṇi 36-38)<BR>
<BR>
<b>saṃnidhānāviśeṣād asaṃbhave tadaṅgānām  / Jaim_3,8.36 /</b><BR>
<BR>
<b>ādhāne 'pi tatheti cet  / Jaim_3,8.37 /</b><BR>
<BR>
<b>nāprakaraṇatvād aṅgasyātannimittatvāt  / Jaim_3,8.38 /</b><BR>
<BR>
____________________________________________________<BR>
<BR>
START MJaiNy 3,8.30-31<BR>
<BR>
<BR>
ekaviṃśādhikaraṇamāracayati -<BR>
<BR>
navanītaṃ śyena ājyaṃ mukhye 'ṅge vāstu mukhyagam /<BR>
vidheyamājyamapraptaṃ dṛtisthanavanītakam // MJaiNy_3,8.30 //<BR>
mukhyaḥ somavikāro 'ṅge codakaprāptamājyakam /<BR>
anūdya dṛtisaṃsthānaṃ navanītaguṇo vidhiḥ // MJaiNy_3,8.31 //<BR>
<BR>
------------------<BR>
<BR>
śyene śrūyate - 'dṛtinavanītamājyaṃ bhavati' iti |<BR>
dṛtau ciraṃ saṃgṛhītaṃ navanītaṃ yasyā'jyasya prakṛtidravyaṃ tadetadīdṛśamājyaṃ mānāntareṇa pūrvamaprāptatvātpradhānakarmaṇi vidheyam- iti cet |<BR>
maivam |<BR>
pradhānaśyenasya somayāgavikāratvenā'jyāpekṣāyā abhāvāt |<BR>
aṅgeṣviṣṭiviśeṣeṣu codakaprāptasyā'jyasya prakṛtidravyatvena yathoktanavanītaguṇo vidhīyate || MJaiNyC_3,8.30-31 ||<BR>
<BR>
<BR>
(dvāviṃśe sarvaśyenāṅgānāṃ navanītājyatādhikaraṇe sūtrāṇi 39-41)<BR>
<BR>
<b>tatkāle vā liṅgadarśanāt  / Jaim_3,8.39 /</b><BR>
<BR>
<b>sarveṣāṃ vāviśeṣāt  / Jaim_3,8.40 /</b><BR>
<BR>
<b>nyāyokte liṅgadarśanam  / Jaim_3,8.41 /</b><BR>
<BR>
____________________________________________________<BR>
<BR>
START MJaiNy 3,8.32<BR>
<BR>
<BR>
dvāviṃśādhikaraṇamāracayati-<BR>
<BR>
sutyākālagatāṅgeṣu guṇaḥ sarveṣu voditaḥ /<BR>
ādyo vaiśeṣikāṅgatvādvākyātsarvāṅgasaṃgatiḥ // MJaiNy_3,8.32 //<BR>
<BR>
------------------<BR>
<BR>
yo 'yaṃ śyenasyāṅgeṣu dṛtinavanītatvaguṇo vihitaḥ so 'yaṃ sutyākālīneṣveva savanīyapaśutatpuroḍāśarūpeṣvaṅgeṣu, na tu kālāntaravartidīkṣaṇīyādyaṅgeṣu |<BR>
vimato guṇaḥ sutyākālīnāṅgamātragaḥ, śyenavaiśeṣikatvāt, paśusāhityavat |<BR>
yathā 'saha paśūnālabhate' iti vihitaṃ paśusāhityaṃ śyena eva viśeṣatvenocyamānaṃ sutyākālīneṣveva savanīyapaśuṣvavasthitam, tathā - navanītamapi- iti prāpte -<BR>
brūmaḥ- 'yadājyaṃ taddṛtinavanītam' itivākyena sarvāṅgatājyaviṣayatvapratītāvanumānaṃ kālātyayāpadiṣṭam |<BR>
tasmāt- sarveṣvaṅgeṣu tannavanītam || MJaiNyC_3,8.32 ||<BR>
<BR>
(trayoviṃśe savanīyānāṃ māṃsamayatādhikaraṇe sūtrāṇi 42-44)<BR>
<BR>
<BR>
<b>māṃsaṃ tu savanīyānāṃ codanāviśeṣāt  / Jaim_3,8.42 /</b><BR>
<BR>
<b>bhaktir asaṃnidhāvanyāyyeti cet  / Jaim_3,8.43 /</b><BR>
<BR>
<b>syāt prakṛtiliṅgād vairājavat  / Jaim_3,8.44 /</b><BR>
<BR>
____________________________________________________<BR>
<BR>
START MJaiNy 3,8.33-34<BR>
<BR>
<BR>
trayoviṃśādhikaraṇamāracayati -<BR>
<BR>
śākyāyane puroḍāśāstarasā iti māṃsatā /<BR>
sarvatra savanīye vā sarvatra navanītavat // MJaiNy_3,8.33 //<BR>
tarasāḥ savanīyāḥ syuriti tatsaṃnidhiḥ śrutaḥ /<BR>
puroḍāśasya māṃsatvaṃ teṣvevāto niyamyate // MJaiNy_3,8.34 //<BR>
<BR>
------------------<BR>
<BR>
ṣaṭtriṃśatsu saṃvatsareṣvanuṣṭheyaṃ śākyāyanam |<BR>
tatra śrūyate - saṃsthito 'hani gṛhapatirmṛgayāṃ yāti, sa yānmṛgānhanti, teṣāṃ tarasāḥ savamīyāḥ puroḍāśā bhavanti' iti |<BR>
tatra- yathā navanītaṃ sarveṣvaṅgeṣu niviṣṭam, tathā māṃsatvamapi sarveṣu puroḍāśeṣu niviśate - iti cet |<BR>
maivam |<BR>
tadā hi 'ye puroḍāśāste tarasāḥ' iti vacanavyaktau vyavahitānvayaḥ syāt |<BR>
tarasaśabdapuroḍāśaśabdayormadhye savanīyaśabdena vyavadhānāt |<BR>
iha tu 'tarasāḥ savanīyāḥ' ityanayoḥ saṃnidhiḥ śrūyate |<BR>
tathā sati 'ye savanīyāste tarasāḥ' ityanena saṃnidhyanugṛhītena vākyena māṃsatvaṃ savanīyapuroḍāśeṣveva niyamyate || MJaiNyC_3,8.33-34 ||<BR>
<BR>
<BR>
iti śrīmādhavīye jaiminīyanyāyamālāvistare tṛtīyādhyāyasyāṣṭamaḥ pādaḥ<BR>
<BR>
samāptaścāyaṃ tṛtīyo 'dhyāyaḥ<BR>
<BR>
<BR>
<BR>
<BR>
</body></html>
