<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Madhava: Jaiminiyanyayamalavistara, 4</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>


Madhava: Jaiminiyanyayamalavistara,<BR>
a metrical exposition of Jaimini's Mimamsasutra,<BR>
with Madhava's prose commentary<BR>
Based on the ed. by Pandit Sivadatta: Jaiminiyanyayamala, Poona 1892.<BR>
(Anandasrama Sanskrit Series, 24)<BR>
<BR>
<BR>
ADHYAYA 4<BR>
<BR>
<BR>
Input by members of the Sansknet project<BR>
(formerly: www.sansknet.org)<BR>
<BR>
<BR>
This GRETIL version has been converted from a custom Devanagari encoding.<BR>
Therefore, word boundaries are usually not marked by blanks.<BR>
These and other irregularities cannot be standardized at present.<BR>
<BR>
<BR>
THE TEXT IS NOT PROOF-READ!<BR>
<BR>
<BR>
<BR>
STRUCTURE OF REFERENCES (added):<BR>
Jaim_n,n.n = Jaimini: Mimamsasutra_Adhyaya,Pada.Sutra<BR>
MJaiNy_n,n.n = Madhava: Jaiminiyanyayamalavistara_Adhyaya,Pada.Sutra<BR>
MJaiNyC_n,n.n = Madhava: JaiminiyanyayamalavistaraCommentary_Adhyaya.Pada.Sutra<BR>
<BR>
<BR>

<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
atha caturthādhyāyasya prathamaḥ pādaḥ /<BR>
<BR>
____________________________________________________<BR>
<BR>
START MJaiNy 4,1.1<BR>
<BR>
<BR>
śeṣaśeṣitvasiddhau kiṃ prayojyaṃ kiṃ prayojakam /<BR>
ityapekṣodayādvakti caturtha tapratyuktaye // MJaiNy_4,1.1 //<BR>
<BR>
------------------<BR>
<BR>
anena tṛtīya- caturthayoradhyāyayoḥ pūrvottarabhāva upapāditaḥ || MJaiNyC_4,1.1 ||<BR>
<BR>
<BR>
(prathame pratijñādhikaraṇe sūtram-)<BR>
<BR>
<b>athātaḥ kratvarthapuruṣārthayor jijñāsā  / Jaim_4,1.1 /</b><BR>
<BR>
____________________________________________________<BR>
<BR>
START MJaiNy 4,1.2-3<BR>
<BR>
<BR>
caturthādhyāyasya prathamapāde prathamādhikaraṇamāracayati-<BR>
<BR>
cintā na kāryā kāryā vā kratvarthapuruṣārthayoḥ /<BR>
aphalatvānna kartavyā prayuktaukriyatāmiyam // MJaiNy_4,1.2 //<BR>
kvacidetadvicāreṇa kvacitphalavidhervaśāt /<BR>
kvacitsākṣādihādhyāye prayuktirbahudhocyate // MJaiNy_4,1.3 //<BR>
<BR>
------------------<BR>
<BR>
'kratvartho 'yam, puruṣārtho 'yam' iti vivekasya prayojanaṃ kimapi na paśyāmaḥ |<BR>
tasmāt- kākadantavicāravadayaṃ vicāra upekṣaṇīyaḥ- iti cet |<BR>
maivam |<BR>
tena vicāreṇa prayukterjñātuṃ śakyatvāt |<BR>
sākṣādvā paramparayā vā prayuktinirṇayopayuktaṃ sarvamiha cintanīyam || MJaiNyC_4,1.2-3 ||<BR>
<BR>
<BR>
(dvitīye kratvarthapuruṣārthalakṣaṇādhikaraṇe sūtram-)<BR>
<BR>
<b>yasmin prītiḥ puruṣasya tasya lipsārthalakṣaṇāvibhaktatvāt  / Jaim_4,1.2 /</b><BR>
<BR>
____________________________________________________<BR>
<BR>
START MJaiNy 4,1.4<BR>
<BR>
<BR>
dvitīyādhikaraṇe prathamavarṇakamāracayati-<BR>
<BR>
kratvarthādernāsti vāsti lakṣma nāstyanirūpaṇāt /<BR>
kratave yastadartho 'sāviti tasya nirūpaṇam // MJaiNy_4,1.4 //<BR>
<BR>
------------------<BR>
<BR>
'kratāvanuṣṭheyaḥ kratvarthaḥ' ityukte godohanādāvativyāptiḥ |<BR>
'puruṣeṇārthyamānaḥ puruṣārthaḥ' ityukte prayājādīnāmapyanuṣṭheyatayā puruṣeṇārthyamānatvādativyāptiḥ |<BR>
tasmāt- tayoradruṣṭaṃ lakṣaṇaṃ durnirūpama- iti cet |<BR>
maivam |<BR>
ṛtusvarūpapauṣkalyāyaiva yo vidhīyate sa kratvarthaḥ |<BR>
prayājādayastādṛśāḥ |<BR>
nahi prayājādimiḥ puruṣasya kaścitprītiviśeṣa utpadyate, yenaite puruṣārthā bhaveyuḥ |<BR>
darśapūrṇamāsakratustu taiḥ prayājādibhiḥ phalajananasāmarthyalakṣaṇaṃ pauṣkalyaṃ prāpnoti |<BR>
tasmāt- te kratvarthāḥ |<BR>
puruṣaprītaye vidhīyamānaḥ puruṣārthaḥ |<BR>
darśapūrṇamāsādayo godohanādayaśca tādṛśāḥ |<BR>
na hi darśapūrṇamāsābhyā kasyacitkratoḥ pauṣkasyaṃ bhavati |<BR>
trayoreva kratutvāt |<BR>
nāpi godohanaṃ kratvartham |<BR>
tadabhāve 'pi camasena kratupauṣkalyasiddhiḥ |<BR>
tasmāt- sunirūpaṇaṃ tadubhayalakṣaṇam || MJaiNyC_4,1.4 ||<BR>
<BR>
____________________________________________________<BR>
<BR>
START MJaiNy 4,1.5<BR>
<BR>
<BR>
dvitīyavarṇakamāracayati-<BR>
<BR>
phalaṃ vidheyaṃ no vā'dyo bhāvanāṃśatvato 'nyavat /<BR>
na bhāvyāṃśo vidheyaḥ syādrāgāttatra pravartanāt // MJaiNy_4,1.5 //<BR>
<BR>
------------------<BR>
<BR>
'darśapūrṇamāsābhyāṃ svargakāmo yajeta' iti svargaḥ phalatvena śrūyate |<BR>
tatra-vimataṃ phalaṃ vidheyam, bhāvanāṃśatvāt, karaṇavat, itikartavyatāvacca - iti cet |<BR>
maivam |<BR>
apravṛttapravartanaṃ hi vidhānam |<BR>
phalaṃ tu puruṣaḥ saundarya jāmansvayaṃ rāgādeva pravṛttaḥ- iti vyarthastatra vidhiḥ || MJaiNyC_4,1.5 ||<BR>
<BR>
____________________________________________________<BR>
<BR>
START MJaiNy 4,1.6<BR>
<BR>
<BR>
tṛtīyavarṇakamāracayati-<BR>
<BR>
godohanaṃ dvayārtha syāmna vā bhānāddvayārthatā /<BR>
anyathāpi kratoḥ siddhiḥkevalaṃ puruṣāya tat // MJaiNy_4,1.6 //<BR>
<BR>
------------------<BR>
<BR>
darśapūrṇamāsayoḥ śrūyate- 'camasenāpaḥ praṇayedgodohanena paśukāmasya' iti |<BR>
tatra- godohanasya kratvarthatvaṃ puruṣārthatvaṃ ca, ityākāradvayamasti paśuphalajanamena puruṣaprītirbhāti, apāṃ praṇayanena kratupauṣkalyamapi bhāti- iti cet |<BR>
maivam |<BR>
godohanamantareṇa phalāsiddhirbhavatu puruṣārthatvam |<BR>
kratustu tadabhāve 'pi camasena sidhyatīti na kratvarthatā || MJaiNyC_4,1.6 ||<BR>
<BR>
____________________________________________________<BR>
<BR>
START MJaiNy 4,1.7<BR>
<BR>
caturthavarṇakamāracayati -<BR>
<BR>
dravyārṇanaṃ syātkratvartha pumartha vā kratāvidam /<BR>
niyatatvātpumarthatvaṃ dṛṣṭaṃ kratvarthatā'rthikī // MJaiNy_4,1.7 //<BR>
<BR>
------------------<BR>
<BR>
brāhmaṇasya dravyārjane pratigrahayājanādhyāpanānyeva niyatāni tatra tatra śrutāni, rājanyasya jayādikam, vaiśyasya kṛṣyādikam, śūdrasya sevādikam |<BR>
tacca yadetaddravyasaṃpādanaṃ tadetatkratvartham |<BR>
kutaḥ |<BR>
arjanopāyānāṃ niyatatvāt |<BR>
puruṣaprītestu yena kenāpi dravyeṇa siddhatvādarjanopāyaniyamastatra nirarthakaḥ |<BR>
kratau tu niyamāpūrva paramāpūrvāpayogīti sārthako niyamaḥ- iti prāpte |<BR>
brūmaḥ- dravyārjane rāgaḥ pravartako dṛṣṭa iti na vidhirapekṣyate |<BR>
phalaṃ ca kṣunnivṛttyādirūpaṃ dṛṣṭameva |<BR>
ata eva smaryate-<BR>
'ṣaṇṇāṃ tu karmaṇāmasya trīṇi karmāṇi jīvikā |<BR>
yājanādhyāpane caiva viśuddhācca pratigrahaḥ || ita |<BR>
kratvarthatve tu jīvanābhāvātkratureva na sidhyet |<BR>
puruṣārthatāyāṃ svaihikaprītikāribhojanādivatkratorāmuṣmikaprītikāritayā puruṣārthaṣvantarbhāvātkratvarthatāpyārthikī sidhyati |<BR>
upāyaniyamastūpāyāntareṣu pratyavāyavivakṣayopapadyate |<BR>
tasmāt- dravyārjanaṃ puruṣārtham || MJaiNyC_4,1.7 ||<BR>
<BR>
<BR>
(tṛtīye prajāpativratānāṃ puruṣārthatādhikaraṇe sūtrāṇi 3-6)<BR>
<BR>
<b>tadutsarge karmāṇi puruṣārthāya śāstrasyānatiśaṅkyatvān na ca dravyaṃ cikīrṣyate tenārthenābhisambandhāt kriyāyāṃ puruṣaśrutiḥ  / Jaim_4,1.3 /</b><BR>
<BR>
<b>aviśeṣāt tu śāstrasya yathāśruti phalāni syuḥ  / Jaim_4,1.4 /</b><BR>
<BR>
<b>api vā kāraṇāgrahaṇe tadartham arthasyānabhisaṃbandhāt  / Jaim_4,1.5 /</b><BR>
<BR>
<b>tathā ca lokabhūteṣu  / Jaim_4,1.6 /</b><BR>
<BR>
____________________________________________________<BR>
<BR>
START MJaiNy 4,1.8-9<BR>
<BR>
<BR>
tṛtīyādhikaraṇamāracayati-<BR>
<BR>
nekṣetodyantamādityaṃ kratvartha tanna vāgrimaḥ /<BR>
phalasyākalpanīyatvātkratau prāptaṃ niṣidhyate // MJaiNy_4,1.8 //<BR>
vratoktyā paryudāsatve saṃkalpo 'nīkṣaṇe 'tra saḥ /<BR>
na kratvaṅgasamānatvātpumarthaḥ pāpahānaye // MJaiNy_4,1.9 //<BR>
<BR>
------------------<BR>
<BR>
anārabhya śrūyate- 'nekṣetodyantamādityaṃ nāstaṃ yantaṃ kadācana' iti |<BR>
atra nañpadamabhidhāvṛttyā pratiṣedhaṃ brūte, na tu paryudāsam |<BR>
pratiṣedhaśca prāptipūrvakaḥ |<BR>
prāptiśca vaidikasya nipedhasya vaidikī pratyāsannā |<BR>
tathā sati kratau yatrā'dityekṣaṇaṃ vihitam, tatrāyaṃ niṣedha udayāstamayoddeśena pravartate |<BR>
evaṃ ca sati phalaṃ na kalpanīyam |<BR>
paryudāsamāśritya puruṣārthatvāṅgīkāre 'dhikārasiddhaye phalaṃ kalpanīyaṃ syāt |<BR>
tasmāt- kratvartho niṣedhaḥ- iti prāpte-<BR>
brūmaḥ- 'tasya vratam' ityupaktamya 'nekṣetodyantamādityam' ityāmnātatvādanīkṣaṇarūpaṃ kiṃcidanuṣṭheyam |<BR>
tacca paryudāsatve satyavakalpate |<BR>
īkṣaṇasyābhāvaḥ pratiṣedhapakṣe nañarthaḥ |<BR>
paryudāsapakṣe tvīkṣaṇāditaraḥ saṃkalpo nañpadena lakṣyate |<BR>
sa ca saṃkalpo 'trānuṣṭheyavratatvena vidhīyate |<BR>
yadyapīkṣaṇāditare bahavo vyāpārā anuṣṭhānayogyāḥ santi, tathāpi kāyikavācikavyāpāraviśeṣasyāpratīyamānatvāt, mānasavyāpārasyāvarjanīyatvācca saṃkalpa eva pariśiṣyate |<BR>
saṃkalpanīyaścārthaḥ pratyāsattyā dhātvarthaniṣedhaḥ |<BR>
tathā sati'udyantam, astaṃ yantaṃ cā'dityaṃ nekṣiṣye' ityevaṃrūpaḥ saṃkalpo 'trānuṣṭheyatvena vidhīyate |<BR>
na ca tasya saṃkalpasya kratvaṅgatvam |<BR>
tadbodhakaśrutiliṅgādipramāṇābhāvāt |<BR>
na ca puruṣārthatve 'pi pramāṇābhāvaḥ |<BR>
'etāvatā hainasā mukto bhavati' ityanena vākyenekṣituḥ puruṣasya pratyavāyasaṃbandhamupanyasya tatpratyavāyanivāraṇaphalakasyānīkṣaṇasaṃkalpasya vidhānena puruṣārthatvāvagamāt |<BR>
kratvaṅgatvavivakṣāyāṃ tu kratuvaikalyarūpo vipakṣabādha upanyasyeta |<BR>
tasmāt- anīkṣaṇasaṃkalpādīni prajāpativratāni puruṣārthāni || MJaiNyC_4,1.8-9 ||<BR>
<BR>
<BR>
(caturthe yajñāyudhānāmanuvādatādhikaraṇe sūtrāṇi 7-10)<BR>
<BR>
<b>dravyāṇi tv aviśeṣeṇānarthakyāt pradīyeran  / Jaim_4,1.7 /</b><BR>
<BR>
<b>svena tvarthena sambandho dravyāṇāṃ pṛthagarthatvāt tasmād yathāśruti syuḥ  / Jaim_4,1.8 /</b><BR>
<b>codyante cārthakathāsu  / Jaim_4,1.9 /</b><BR>
<BR>
<b>liṅgadarśanāc ca  / Jaim_4,1.10 /</b><BR>
<BR>
____________________________________________________<BR>
<BR>
START MJaiNy 4,1.10-11<BR>
<BR>
<BR>
caturthādhikaraṇamāracayati-<BR>
<BR>
daśa yajñāyudhānīti haviṣṭvena vidhirna vā /<BR>
ādyo 'prāpteḥ puroḍāśe samuccayavikalpate // MJaiNy_4,1.10 //<BR>
sārdhamutpattiśiṣṭena vikalpādirna yujyate /<BR>
sphyenoddhantīti yatprāptaṃ tadatrānūdya saṃstavaḥ // MJaiNy_4,1.11 //<BR>
<BR>
------------------<BR>
<BR>
darśapūrṇamāsayoḥ- 'sphyaśca kapālāni ca-' ityādyupakramya 'etāni vai daśayajñāyudhāni' ityāmnātam |<BR>
tāni cātra haviṣṭvena vidhīyante |<BR>
kutaḥ |<BR>
mānāntarairaprāptatvenāpūrvārthatvāt |<BR>
yadi tatra puroḍāśo havirbhavat, tadā tena sahaiteṣāṃ samuccayo vikalpo vāstu- iti prāpte, |<BR>
brūmaḥ- 'āgneyo 'ṣṭākapālaḥ' ityutpattiśiṣṭena puroḍāśena saha paścācchiṣṭānāmāyudhānāṃ vikalpaḥ samuccayo vā na saṃbhavati |<BR>
āyudhatvaṃ yajñasādhanatvam |<BR>
tacca 'sphyenoddhanti, kapāleṣu śrapayati' ityādiśāstrasiddhamevātrānūdya 'yajñāyudhāni saṃbharati' ityeṣa saṃbharaṇavidhiḥ stūyate |<BR>
tasmāt- nāsti haviṣṭvam || MJaiNyC_4,1.10-11 ||<BR>
<BR>
<BR>
(pañcame paśvekatvādhikaraṇe sūtrāṇi 11-16)<BR>
<BR>
<b>tatraikatvamayajñāṅgam arthasya guṇabhūtatvāt  / Jaim_4,1.11 /</b><BR>
<BR>
<b>ekaśrutitvāc ca  / Jaim_4,1.12 /</b><BR>
<BR>
<b>pratīyata iti cet  / Jaim_4,1.13 /</b><BR>
<BR>
<b>nāśabdaṃ tatpramāṇatvāt pūrvavat  / Jaim_4,1.14 /</b><BR>
<b>śabdavat tūpalabhyate tadāgame hi taddṛśyate tasya jñānaṃ hi yathānyeṣām  / Jaim_4,1.15 /</b><BR>
<BR>
<b>tadvac ca liṅgadarśanam  / Jaim_4,1.16 /</b><BR>
<BR>
____________________________________________________<BR>
<BR>
START MJaiNy 4,1.12-13<BR>
<BR>
<BR>
pañcamādhikaraṇamāracayati-<BR>
<BR>
paśurālabhya ityatra paśvaikye yajanāṅgatā /<BR>
nāstyasti vā'dyaḥ svapade śrutyā paśvaṅgatāgateḥ // MJaiNy_4,1.12 //<BR>
ādau svapratyayopātta āsannatarakārake /<BR>
yogaḥ kratau paśau ceti krame yāgāṅgatocitā // MJaiNy_4,1.13 //<BR>
<BR>
------------------<BR>
<BR>
'agnīṣomīyaṃ paśumālabheta' ityatra paśorekatvaṃ yajanāṅgaṃ na bhavati |<BR>
tasya śrutyā paśusaṃbandhāvagamāt |<BR>
'paśum' ityetasminneva pade paśutadekatvayoḥ śravaṇātpadāntaranairapekṣyeṇa parasparasaṃbandho 'vagamyate |<BR>
yāgastu 'ālabheta' ityanena padāntareṇopāttaḥ |<BR>
tatra vākyena saṃbandhāvagatiḥ |<BR>
vākyācca śrutirbalīyasī |<BR>
tata ekatvasya yāgāṅgatvābhāvāddvābhyāṃ bahubhirvā yāgo 'nuṣṭhātuṃ śakyate- iti prāpte, brūmaḥ- 'paśum' iti padaṃ yadyapyekam, tathāpi prakṛtyā paśurmirdiṣṭaḥ |<BR>
pratyayena kārakatvam, ekatvaṃ ca, ityubhayaṃ nirdiṣṭam |<BR>
tata ekatvasyā'sannatare kārake prathamaṃ saṃbandho bhavati |<BR>
kārakatvaṃ nāma kriyāhetutvam |<BR>
tathā sati kārakadvārā kriyāyāmapi saṃbandhaḥ pratyayenaivāvagataḥ |<BR>
kriyāviśeṣaśca saṃnihitapadāntaropātto yāga iti yajanāṅgatvamekatvasya sidhyati |<BR>
taccaikatvaṃ svayamamūrtatayā yāgakriyāṃ niṣpādayitumasamartha sattatra samarthe paśudravyaṃ paścādavacchinatti |<BR>
tata ekatvasya yāgāṅgatvānna dvābhyāṃ tribhirvā yāgasiddhiḥ |<BR>
evam- 'anaḍvāhau yunakti' 'vasantāya kapiñjalānālabhate' ityatra dvitvabahutvayorvivakṣitatvaṃ draṣṭavyam || MJaiNyC_4,1.12-13 ||<BR>
<BR>
(ṣaṣṭhe paśuliṅgavivakṣādhikaraṇe sūtram-)<BR>
<BR>
<b>tathā ca liṅgam  / Jaim_4,1.17 /</b><BR>
<BR>
____________________________________________________<BR>
<BR>
START MJaiNy 4,1.14<BR>
<BR>
<BR>
ṣaṣṭhādhikaraṇamāracayati-<BR>
<BR>
na puṃliṅge vivakṣā vā vivakṣānupayogataḥ /<BR>
ādyo 'nuṣṭhityapekṣatvātsaṃkhyāvattadvivakṣyatām // MJaiNy_4,1.14 //<BR>
<BR>
------------------<BR>
<BR>
'paśumālabheta' ityatra paśupade puṃliṅgamavivakṣitam |<BR>
kutaḥ |<BR>
śabdārthavicāre 'nuṣṭhānavicāre ca tadupayogādarśanāt |<BR>
aliṅge 'pi vṛkṣapadārthe puṃliṅgo vṛkṣaśabdaḥ prayujyate |<BR>
tathā puṃvyaktāvapi strīliṅgo makṣikāśabdaḥ prayuktaḥ |<BR>
tato na liṅgasya śabdārthatvena vivakṣāsti |<BR>
anuṣṭhānamapi puṃvyaktistrīvyaktyoḥ samānam |<BR>
ekatvāvacchinnapaśutve vaiṣamyābhāvāt |<BR>
tasmāt- avivakṣitaṃ liṅgam- iti prāpte,-<BR>
brūmaḥ- yathā paśutvajātiḥ, yathā vā -tadekatvam, vṛddhavyavahāre 'nvayavyatirekābhyāmananyathāsiddhābhyāṃ śabdārthaḥ, tathā liṅgasyāpi kutaḥ śabdārthatā na syāt |<BR>
vṛkṣamakṣikāśabdayostu na vayamarthataḥ sādhutāṃ brūmaḥ, kiṃtvabhiyuktaprayogamātrabalena sādhutvam |<BR>
na cānuṣṭhāne sāmyam |<BR>
apuṃspaśau viśeṣasadbhāvāt |<BR>
'vākta āpyāyatām' ityādibhirmantraistattadavayavānāmāpyāyamanakāle 'meḍhraṃ tu ādhyāyatām' iti mantreṇa tadavayavasyā'pyāyanaśravaṇāt |<BR>
tasmāt-ekatvavatpuṃliṅgamapi vivakṣitam || MJaiNyC_4,1.14 ||<BR>
<BR>
<BR>
(saptame- āśrayiṇāmadṛṣṭārthatādhikaraṇe sūtrāṇi 18-20)<BR>
<BR>
<b>āśrayiṣv aviśeṣeṇa bhāvo 'rthaḥ pratīyeta  / Jaim_4,1.18 /</b><BR>
<BR>
<b>codanāyāṃ tv anārambho vibhaktatvān na hy anyena vidhīyate  / Jaim_4,1.19 /</b><BR>
<BR>
<b>syād vā dravyacikīrṣāyāṃ bhāvo 'rthe ca guṇabhūtatvāśrayād viguṇībhāvaḥ  / Jaim_4,1.20 /</b><BR>
<BR>
____________________________________________________<BR>
<BR>
START MJaiNy 4,1.15-16<BR>
<BR>
<BR>
saptamādhikaraṇamāracayati-<BR>
<BR>
sviṣṭakṛtsaṃskṛtau kṣīṇa utāpūrvopayogyapi /<BR>
prayojanaikyamekasminyuktaṃ karmaṇyataḥ kṣayaḥ // MJaiNy_4,1.15 //<BR>
mantreṇa devasaṃskāraḥ prakṣepāṭhdravyasaṃskṛtiḥ /<BR>
tyāgādapūrvamutpannaṃ pradhānāpūrvagaṃ ca tat // MJaiNy_4,1.16 //<BR>
<BR>
------------------<BR>
<BR>
yo 'yaṃ sviṣṭakṛdyāgaḥ so 'yamupayuktahaviḥsaṃskāraḥ- ityavivādam |<BR>
tatra saṃskārasya dṛṣṭaprayojanatvenāvaśyaṃbhāve sati tāvataivopakṣīṇaḥ sviṣṭakṛdyāgo nāpūrvasyopakaroti |<BR>
na hyekasminkarmaṇi prayojanadvayaṃ yuktam- iti prāpte, -<BR>
brūmaḥ- karmaṇa ekatve 'pyaṃśabhedātprayojanabhedo na virudhyate |<BR>
mantrapāṭhaḥ, dravyaprakṣepaḥ, devatoddeśena tyāgaśca, iti trayoṃ'śāḥ |<BR>
tatra tyāgena paramāpūrvopayuktamavāntarāpūrvamutpadyate |<BR>
tasmāt- sviṣṭakṛdubhayārthaḥ |<BR>
evam- antyaprayājapaśupuroḍāśāvapyudahāryai || MJaiNyC_4,1.15-16 ||<BR>
<BR>
<BR>
(aṣṭame prayuktivicārapratijñādhikaraṇe sūtram-)<BR>
<BR>
<b>arthe samavaiṣamyato dravyakarmaṇām  / Jaim_4,1.21 /</b><BR>
<BR>
____________________________________________________<BR>
<BR>
START MJaiNy 4,1.17<BR>
<BR>
<BR>
aṣṭamādhikaraṇamāracayati-<BR>
śeṣatvamuparigranthe cintanīyamutetarat /<BR>
śeṣo mānānna tasyātra prayuktyākhyaphaleraṇāt // MJaiNy_4,1.17 //<BR>
<BR>
------------------<BR>
<BR>
vakṣyamāṇeṣvadhikaraṇeṣu śeṣatvameva cintāviṣayaḥ |<BR>
yathā - atīteṣvadhikaraṇeṣu kratuśeṣo 'yam, puruṣaśeṣo 'yam, iti cintitam, tadvat |<BR>
kutaḥ |<BR>
uparitanagranthena tatra tatra parṇādīnāṃ śeṣatvavicārasya bhāsamānatvāt- iti cet |<BR>
maivam |<BR>
śeṣatvasya yatprayuktirūpaṃ phalaṃ tadeva prādhānyena vicāryate |<BR>
śeṣatvaṃ tu tadupayogitveneti na tadvicāraḥ pradhānabhūtaḥ || MJaiNyC_4,1.17 ||<BR>
<BR>
<BR>
(navame- āmikṣāprayuktatādhikaraṇe (vājinanyāye) sūtrāṇi 22-24)<BR>
<BR>
<b>ekaniṣpatteḥ sarvaṃ samaṃ syāt  / Jaim_4,1.22 /</b><BR>
<BR>
<b>saṃsargarasaniśpatterāmikṣā vā pradhānaṃ syāt  / Jaim_4,1.23 /</b><BR>
<BR>
<b>mukhyaśabdābhisaṃstavāc ca  / Jaim_4,1.24 /</b><BR>
<BR>
____________________________________________________<BR>
<BR>
START MJaiNy 4,1.18-19<BR>
<BR>
<BR>
navamādhikaraṇamāracayati-<BR>
<BR>
āmikṣā vājinaṃ ca syāddadhyānīteḥ prayojakam /<BR>
utā'mikṣaiva sāmarthya dvayostulyaṃ tato 'gnimaḥ // MJaiNy_4,1.18 //<BR>
āmakṣī paya evātra tacchabdānmantrato rasāt /<BR>
prayojikaikā pradhānyādanuniṣpādi vājinam // MJaiNy_4,1.19 //<BR>
<BR>
------------------<BR>
<BR>
idamāmnāyate- 'tapte payasi dadhyānayati sā vaiśvadevyāmikṣā vājibhyo vājinam' iti |<BR>
tatra-payasi dadhiprakṣepādāmikṣādravyaṃ yathā niṣpadyate, tathā vājinadravyamapi' iti dadhyānayanasya janakatvasāmarthyamubhayadravyaviṣayaṃ tulyameva |<BR>
tasmāt- ubhayamapi prayojakam- iti prāpte,-<BR>
brūmaḥ- 'na dravyāntaramāmikṣā, kiṃ tu paya eva' iti tacchabdādibhiravagamyate |<BR>
'yasminpayasi dadhiprakṣepaḥ, sā'mikṣā' iti tacchabdena payaḥ parāmṛśyate |<BR>
āmikṣāyāgasya puronuvākyāyāmevamāmnātam- 'jupantāṃ yujyaṃ payaḥ' iti |<BR>
payorasaśca madhura āmikṣāyāmanuvartate, na tu vājine |<BR>
tataḥ- prādhānyena payaso vanībhāvāvasthāṃ janayituṃ dadhyānītam- ityāmikṣaiva prayojikā |<BR>
anuniṣpādyeva vājinam, na tu prayojakam || MJaiNyC_4,1.18-19 ||<BR>
<BR>
<BR>
(daśame gavānayanasya padakarmāprayuktatādhikaraṇe sūtram-)<BR>
<BR>
<b>padakarmāprayojakaṃ nayanasya parārthatvāt  / Jaim_4,1.25 /</b><BR>
<BR>
____________________________________________________<BR>
<BR>
START MJaiNy 4,1.20-21<BR>
<BR>
<BR>
daśamādhikaraṇamāracayati-<BR>
<BR>
somakrayaṇyānayane padakarma prayojakam /<BR>
na vā'dyo 'kṣāñjanasyāpi krayavatsaṃnikarṣataḥ // MJaiNy_4,1.20 //<BR>
tṛtīyayā krayārthā gaustaddvārā'nayanasya ca /<BR>
tādarthyattatprayuktaṃ tanna prayojakatā pade // MJaiNy_4,1.21 //<BR>
<BR>
------------------<BR>
<BR>
jyotiṣṭome somakraya āghnāyate- 'ekahāyanyā krīṇāti' iti |<BR>
sevamekahāyanī gauryadā somaṃ kretumānīyate, tadādhvaryustasyāḥ pṛṣṭhato 'nugacchati |<BR>
tadapyāmnātam- 'ṣaṭpadānyanuniṣkrāmati' iti |<BR>
tataḥ saptame pade hiraṇyaṃ nidhāya hutvā tatpadagataṃ rajo gṛhṇīyāt |<BR>
etadapi śrūyate- 'saptamaṃ padamadhvaryurañjalinā gṛhṇāti' iti |<BR>
tadetadrajaḥ saṃgṛhya havirdhānayoḥ śakaṭayorakṣe tena rajasāṃ saṃyuktamañjanaṃ prakṣipet |<BR>
etadapi śrutam-'yajñaṃ vā etatsaṃbharanti yatsomakrayaṇyai padam' iti prastutya 'yarhi havirdhāne prācī pravartayeyuḥ, tarhi tenākṣamupāñjyāt' iti |<BR>
tatra yathā krayaḥ saṃnikṛṣṭaḥ, tathaiva padakarmāpyakṣāñjanaṃ saṃnikṛṣṭam |<BR>
athocyeta-<BR>
dadhyānayanamāmikṣayā yathā saṃyuktam, na tathākṣāñjanaṃ somakrayaṇyānayanena saṃyuktam- iti |<BR>
tanna |<BR>
kraye 'pi tadasaṃyogasya tulyatvāt |<BR>
atha- asaṃyukto 'pi krayo gavānayanena niṣpadyate |<BR>
- tarhyakṣāñjanamapi tena niṣpadyate- iti samānatvāt |<BR>
krayavatpadakarmāpi somakrayaṇyānayanasya prayojakam- iti prāpte,-<BR>
brūmaḥ- 'ekahāyanyā krīṇāti' iti tṛtīyāśrutyā goḥ krayārthatā gamyate |<BR>
godvārā tadānayanamapi krayārthameveti kraya evā'nayane prayojakaḥ |<BR>
na ca padakarmārthatvaṃ gorvā tadānayanasya vā kvacicchrutam |<BR>
tasmāt- tadaprayojakam || MJaiNyC_4,1.20-21 ||<BR>
<BR>
<BR>
(ekādaśe kapālānāṃ tuṣopavāpāprayuktatādhikaraṇe sūtram / )<BR>
<BR>
<b>arthābhidhānakarma ca bhaviṣyatā saṃyogasya tannimittatvāt tadartho hi vidhīyate  / Jaim_4,1.26 /</b><BR>
<BR>
____________________________________________________<BR>
<BR>
START MJaiNy 4,1.22-23<BR>
<BR>
<BR>
ekādaśādhikaraṇamāracayati-<BR>
<BR>
śrapaṇaṃ tuṣavāpaśca kapālasya prayojakau /<BR>
uta ścapaṇamevā'dyo vāpārthatvāttṛtīyayā // MJaiNy_4,1.22 //<BR>
puroḍāśakapāletināmnā syācchrapaṇārthatā /<BR>
prayuktasya prayuktirno tasya vāpe prasañjanam // MJaiNy_4,1.23 //<BR>
<BR>
------------------<BR>
<BR>
'kapāleṣu śrapayati' iti śrapaṇaṃ puroḍāśasya śrutam |<BR>
tathā- 'puroḍāśakapālena tuṣānupavapati' iti kapāle tuṣadhāraṇaṃ śrutam |<BR>
te ca tuṣāḥ sakapālāḥ 'rakṣasāṃ bhāgo 'si' iti mantreṇa naiṛtyāṃ diśyavasthāpanīyāḥ |<BR>
tatra śrapaṇaṃ yathā kapālasaṃpādasya prayojakam, tathā tuṣavāpo 'pi prayojakaḥ |<BR>
'ekahāyamyā' iti tṛtīyayaikahāyanīnayanasya yathā krayārthatvāvagamaḥ tathā 'kapālena' iti tṛtīyayā kapālasya tuṣavāpārthatvāvagamāt-<BR>
iti cet |<BR>
maivam |<BR>
nātra kapālamātrasya tuṣopavāpasādhanatvaṃ śrutam |<BR>
kiṃ tarhi yatkapālaṃ puroḍāśaśrapaṇāyopāttamāsāditaṃ ca, tasya kapālasya sādhanatvam |<BR>
etacca 'puroḍāśakapālena' iti saviśeṣaṇanāmnā tadvidhānādavagamyate |<BR>
tathā sati pratham śrapaṇena kapālaṃ prayujyane |<BR>
na ca prayuktasya punastuṣavāpena prayuktiḥ saṃbhavati |<BR>
tasmāt- śrapaṇenaiva prayuktaṃ kapālaṃ tuṣopavāpe 'pi prasaṅgātsidhyati |<BR>
īdṛśamevāṅgatvaṃ tṛtīyāśrutyā bodhyate || MJaiNyC_4,1.22-23 ||<BR>
<BR>
<BR>
(dvādaśe śakṛllohitayoḥ paśāvaprayoktṛtādhikaraṇe sūtram-)<BR>
<BR>
<b>paśāv anālambhāl lohitaśakṛtor akarmatvam  / Jaim_4,1.27 /</b><BR>
<BR>
____________________________________________________<BR>
<BR>
START MJaiNy 4,1.24-25<BR>
<BR>
<BR>
dvādaśādhikaraṇamāracayati-<BR>
<BR>
hṛdādiḥ śakṛdādiśca paśvālambhaprayojakaḥ /<BR>
hṛdādireva vā'dyo 'stu prakṛtatvena sāmyataḥ // MJaiNy_4,1.24 //<BR>
haviṣo vāgaśeṣatvāddhṛdāderhavirātmanaḥ /<BR>
prayojakatvaṃ tasyaiva netarasyātathātvataḥ // MJaiNy_4,1.25 //<BR>
<BR>
------------------<BR>
<BR>
agnīṣomīyapaśau śrutam-"hṛdayasyāgre 'vadyati, atha jihvāyāḥ, atha vakṣasaḥ,"iti |<BR>
tathānyadapi śrutam- 'śakṛtsaṃpravidhyati' 'lohitaṃ nirasyati' iti |<BR>
tatra hṛdayādīnāṃ śakṛdādīnāṃ ca prakaraṇapāṭhasāmyātpaśusādhyatvasāmyāñca hṛdayādivacchakṛdādikamapi paśvālambhasya prayojakam- iti cet |<BR>
maivam |<BR>
paśuyāgo hi haviḥsādhyaḥ |<BR>
haviṣṭvaṃ cāttuṃ yogyatvāddhṛdayādīnāmeva, natvayogyayoḥ śakṛllohitayoḥ |<BR>
tasmāt- hṛdayādireva prayojakaḥ |<BR>
śakṛtsaṃprabedho lohitanirasanaṃ cetyetadubhayaṃ śeṣapratipattimātram  || MJaiNyC_4,1.24-25 ||<BR>
<BR>
<BR>
(trayodaśe puroḍāśasya sviṣṭakṛdaprayuktatādhikaraṇe sutrāṇi 28-32)<BR>
<BR>
<b>ekadeśadravyaś cotpattau vidyamānasaṃyogāt  / Jaim_4,1.28 /</b><BR>
<BR>
<b>nirdeśāt tasyānyad arthād iti cet  / Jaim_4,1.29 /</b><BR>
<BR>
<b>na śeṣasaṃnidhānāt  / Jaim_4,1.30 /</b><BR>
<BR>
<b>karmakāryāt  / Jaim_4,1.31 /</b><BR>
<BR>
<b>liṅgadarśanāc ca  / Jaim_4,1.32 /</b><BR>
<BR>
____________________________________________________<BR>
<BR>
START MJaiNy 4,1.26-27<BR>
<BR>
<BR>
trayodaśādhikaraṇamāracayati-<BR>
<BR>
prayojakaḥ sviṣṭakṛtkiṃ puroḍāśottarārdhayoḥ /<BR>
yadvā prayuktopajīvī syādādyaḥ svasya siddhaye // MJaiNy_4,1.26 //<BR>
uttarārdhetiśabdasya prakṛtākāṅkṣaṇe sati /<BR>
agnyādyartha puroḍāśamupajīvyaiṣa vartatām // MJaiNy_4,1.27 //<BR>
<BR>
------------------<BR>
<BR>
darśapūrṇamāsayoḥ śrūyate- 'uttarārdhātsviṣṭakṛte samavadyati' iti |<BR>
so 'yaṃ sviṣṭakṛdyāgaḥ kasyacinnūtanasya taduttarārdhasya ca prayojakaḥ |<BR>
tadubhayābhāve svasiddhyabhāvāt- iti cet |<BR>
maivam |<BR>
uttaraśabdor'dhaśabdaśca sarvanāmatvādbhāgavācitvācca prakṛtaṃ kaṃcidbhāṇinamārābhkṣakaḥ |<BR>
agnyādidevatārthaḥ puroḍāśaḥ prakṛtā bhāgavāṃśca |<BR>
tasmāt- tamevopajīvya sviṣṭakṛdyāgaḥ pravartate |<BR>
na tvanyasya prayojakaḥ || MJaiNyC_4,1.26-27 ||<BR>
<BR>
<BR>
(caturdaśe- abhighāraṇe śeṣadhāraṇatatpātrayorananuṣṭhānādhikaraṇe sūtrāṇi 33-39)<BR>
<BR>
<b>abhighāraṇe viprakarṣād anuyājavat pātrabhedaḥ syāt  / Jaim_4,1.33 /</b><BR>
<BR>
<b>na vāpātratvād apātratvaṃ tv ekadeśatvāt  / Jaim_4,1.34 /</b><BR>
<BR>
<b>hetutvāc ca sahaprayogasya  / Jaim_4,1.35 /</b><BR>
<BR>
<b>abhāvadarśanāc ca  / Jaim_4,1.36 /</b><BR>
<BR>
<b>sati savyavacanam  / Jaim_4,1.37 /</b><BR>
<BR>
<b>na tasyeti cet  / Jaim_4,1.38 /</b><BR>
<BR>
<b>syāt tasya mukhyatvāt  / Jaim_4,1.39 /</b><BR>
<BR>
____________________________________________________<BR>
<BR>
START MJaiNy 4,1.28-29<BR>
<BR>
<BR>
caturdaśādhikaraṇamāracayati-<BR>
<BR>
abhighārya prayājānāṃ śeṣeṇa haviratra kim /<BR>
śeṣadhāraṇatatpātre kārye no vābhighāraṇam // MJaiNy_4,1.28 //<BR>
nānyathā tena te kārye na kārye pratipattitaḥ /<BR>
prājāpatyavapāyāśca na ko 'pyartho 'bhidhāraṇāt // MJaiNy_4,1.29 //<BR>
<BR>
------------------<BR>
<BR>
prakṛtau śrutam- 'prayājaśeṣeṇa havīṃṣyabhidhārayati' iti |<BR>
tadetadvikṛtāvatidiṣṭam |<BR>
vikṛtayaśca vājapeyagatāḥ paśavaḥ |<BR>
te ca dvividhāḥ- kratupaśavaḥ prājāpatyapaśavaśceti |<BR>
'āgneyaṃ paśumālabhate' ityādinā vihitāḥ kratupaśavaḥ |<BR>
itare tu 'saptadaśa prājāpatyānpaśūnālabhate' iti vihitāḥ |<BR>
ete cobhayavidhāḥ paśavaḥ prātaḥsavane sahaivopakramyante |<BR>
tataḥ sarveṣāmarthe sakṛdeva prayājā anuṣṭhīyante |<BR>
tatra kratupaśūnāṃ prātaḥsavana evā'labdhavyatvāttadīyahaviṣāṃ prayājaśeṣeṇābhidhāraṇaṃ nirvighnameva sidhyati |<BR>
prājāpatyapaśūnāṃ paryagnikaraṇaparyantameva tadānīmanuṣṭhānam |<BR>
ālambhastu mādhyaṃdine savane, tatkālaviśeṣasya 'brahmasāmnyālabhate' iti vidhānāt |<BR>
teṣāṃ ca prājāpatyādīnāṃ haviṣāmabhidhāraṇārtha prātaḥkālīnaḥ prayājaśeṣo dhārayitavyaḥ |<BR>
na cātra juhvāṃ taddhāraṇaṃ saṃbhavati |<BR>
kratupaśvanuṣṭhāne juhvāyā vyāpṛtatvāt |<BR>
ataḥ pātrāntaraṃ saṃtādya tasminnayaṃ śeṣo dhārayitavyaḥ |<BR>
anyathā prājāpatyahaviṣāṃ prayājaśeṣeṇābhidhāraṇātsiddhiḥ |<BR>
tasmāt- śeṣadhāraṇatatpātre saṃpādanīye- iti prāpte-<BR>
brūmaḥ- te ubhe na kartavye |<BR>
kutaḥ |<BR>
abhidhāraṇasya śeṣapratipattirūpatvena haviḥsaṃskārakatvābhāvatt |<BR>
na hi dṛṣṭe pratipādane satyadṛṣṭārthaḥ saṃskāro yuktaḥ |<BR>
dṛṣṭaṃ ca juhvā riktīkaraṇam |<BR>
anyathā prayājaśeṣopetāyāṃ juhvāmājyabhāgārthatayā gṛhyamāṇaṃ saṃkīryeta |<BR>
tato riktīkaraṇarūpapapratipattyarthameva prakṛtau śeṣeṇābhidhāraṇam |<BR>
astu vā tatra haviḥsaṃskāro 'pi tathāpi prājāpatyavapāyāmabhidhāraṇaṃ vyartham |<BR>
rūkṣatvanivāraṇāya hyabhidhāryate |<BR>
na ca prājāpatyavapāyā rūkṣatāsti |<BR>
brahmasāmnaivatadrūkṣatāyā nivāritatvāt |<BR>
ata eva- śrūyate- 'śamyā vā etarhi vapā yarhyanabhidhṛtā |<BR>
brahma vai brahmasāma yadbrahmasāmnyālabhate |<BR>
tenāśamyāstenābhidhṛtāḥ iti |<BR>
śamyā rūkṣaityarthaḥ |<BR>
tasmāt- śeṣadhāraṇatatprātre na kartavye || MJaiNyC_4,1.28-29 ||<BR>
<BR>
<BR>
(pañcadaśe samānayanasyā'jyadharmaprayojakatādhikaraṇe sūtre 40-41)<BR>
<BR>
<b>samānayanaṃ tu mukhyaṃ syāl liṅgadarśanāt  / Jaim_4,1.40 /</b><BR>
<BR>
<b>vacane hi hetvasāmarthye  / Jaim_4,1.41 /</b><BR>
<BR>
____________________________________________________<BR>
<BR>
START MJaiNy 4,1.30-32<BR>
<BR>
<BR>
pañcadaśādhikaraṇamāracayati-<BR>
<BR>
caturthasya prayājasya homāyaupabhṛtaṃ ghṛtam /<BR>
juhvāmānayatītyaupabhṛtaṃ naiṣāṃ prayojayet // MJaiNy_4,1.30 //<BR>
prayojayedutā'nītiḥ prayājādyakhilārthatā /<BR>
śrutaupabhṛta ājye 'to jauhavena vikalpanāt // MJaiNy_4,1.31 //<BR>
na prayojakatā maivaṃ niyatārtha tu jauhavam /<BR>
atihāyeḍa ityukte caturthe sā prayojayet // MJaiNy_4,1.32 //<BR>
<BR>
------------------<BR>
<BR>
darśapūrṇamāsayoḥ śrūyate-'atihāyeḍo barhiḥ pratisamānayati juhvāmaupabhṛtam' iti |<BR>
asyāyamarthaḥ- 'pañcāmāṃ prayājānāṃ madhye tṛtīyaḥ prayāja iṭ śabdena bahuvacanāntenābhidhīyate |<BR>
taṃ tṛtīyaṃ prayojamatikramya barhirnāmakaṃ caturtha prayājaṃ hotumupabhṛtsaṃjñakāyāṃ struci sthitaṃ ghṛtaṃ juhvāmānetavyam'  iti |<BR>
tadetadānayanamupabhṛtyājyagrahaṇasya na prayojakam |<BR>
tathā hi- juhūpabhṛddhruvāsu tisṛṣu strukṣvājyagrahaṇaprakārastadviniyogaścaivamāmnāyate- caturjuhvāṃ gṛhṇāti, aṣṭāvupabhṛti, ' 'catughruvāyāṃ,' yajjuhvāṃ gṛhṇāti, prayājebhyastat' ' yadupabhṛti prayājāmuyājebhyastat' 'sarvasmai vā etadyajñāya gṛhyate yaddhruvāyāmājyam' iti |<BR>
tatra- jauhavaṃ kevalaprayājārtham |<BR>
aupabhṛtaṃ tu prayājānuyājārthāmiti prayājeṣu jauhavamaupabhṛtaṃ ca vikalpate |<BR>
tathā sati yadā jauhavena prayājā ijyante tadānīmaupabhṛtasyā'nayanameva māsti, kuta ānayanasya prayojakatvam |<BR>
yadā tvaupabhṛtena prayājahomaḥ, tadānīmaupabhṛtasyardha pañcaprayājārtham, itaradanuyājārtham |<BR>
tayoḥ prayājasādhanamartha prathamaprayājakāla eva juhvāmānītamiti na tasya caturthaprayājaṃ prati samānayanaṃ vidhīyate |<BR>
yattvanuyājārthamitaradardhamupabhṛtyavaśiṣṭam, tanmadhye kiṃciccaturthaprayājaṃ prati samānetavyam |<BR>
tattvanuyājaireva prayuktamiti na tasyā'nayanaṃ prayojakam- iti prāpte-<BR>
brūmaḥ- 'yajjauhavaṃ tatprayājatritayārtham, yattvaupabhṛtaṃ tadavaśiṣṭaprayājadvayārthamanuyājārtha ca'- ityevaṃ vākyadvayasya vyavasthāyāṃ saṃbhavantyāmaṣṭadoṣagrasto vikalpo nā'śrayituṃ śakyaḥ |<BR>
yadā jauhavasvīkāraḥ, tadānīmaupabhṛtavākyasya prāptaṃ prāmāṇyaṃ parityajyeta, aprāptamaprāmāṇyaṃ svī kriyeta, punarapi kadācidaupabhṛtasvīkāre tyaktaṃ prāmāṇyaṃ svīkriyeta, svīkṛtamaprāmāṇyaṃ parityajyeta, ityaupabhṛtavākye catvāro doṣaḥ |<BR>
jauhavavākye 'pyevaṃ catvāraḥ, ityaṣṭau doṣāḥ |<BR>
yathoktavyavasthā ca 'atihāyeḍa' itivākyādadhyavasīyate |<BR>
tathā satyaupabhṛtasyānuyājā yathā prayojakāḥ, tathaiva caturthapañcamaprayājaniṣpādakamānayanamapi prayojakameva || MJaiNyC_4,1.30-32 ||<BR>
<BR>
<BR>
(ṣoḍaśe- aupabhṛtajauhavayoḥ krameṇobhayānubhayārthatādhikaraṇe sūtrāṇi 42-45)<BR>
<BR>
<b>tatrotpattir avibhaktā syāt  / Jaim_4,1.42 /</b><BR>
<BR>
<b>tatra jauhavam anuyājapratiṣedhārtham  / Jaim_4,1.43 /</b><BR>
<BR>
<b>aupabhṛtaṃ tatheti cet  / Jaim_4,1.44 /</b><BR>
<BR>
<b>syāj juhūpratiṣedhān nityānuvādaḥ  / Jaim_4,1.45 /</b><BR>
<BR>
____________________________________________________<BR>
<BR>
START MJaiNy 4,1.33-34<BR>
<BR>
ṣoḍaśādhikaraṇamāracayati-<BR>
<BR>
juhūpabhṛddhruvāsvājyaṃ sarvārtha vā vyavasthitiḥ /<BR>
sarvārthamaviśeṣātsyatprayājārtha hi jauhavam // MJaiNy_4,1.33 //<BR>
prayājānuyājahetuḥ syādaupabhṛtabhājyakam /<BR>
dhrauvamagnyārthamityeṣā vyavasthā vacanairmatā // MJaiNy_4,1.34 //<BR>
<BR>
------------------<BR>
<BR>
'caturjuhvāṃ gṛhṇāti' ityādiṣu grahaṇavākyeṣu 'etadartham' iti viśeṣaniyāmakasyāśravaṇātpātratrayagatamājyaṃ sarvārtham- iti cet |<BR>
maivam |<BR>
'yajjuhvāṃ gṛhṇāti prayājebhyastat' - ityādibhirvākyairvyavasthāvagamāt || MJaiNyC_4,1.33-34 ||<BR>
<BR>
<BR>
(saptadaśe- upabhṛti dvicaturgṛhītācaraṇādhikaraṇe sūtrāṇi 46-48)<BR>
<BR>
<b>tadaṣṭasaṃkhyaṃ śravaṇāt  / Jaim_4,1.46 /</b><BR>
<BR>
<b>anugrahāc ca jauhavasya  / Jaim_4,1.47 /</b><BR>
<BR>
<b>dvayos tu hetusāmarthayaṃ śravaṇaṃ ca samānayane  / Jaim_4,1.48 /</b><BR>
<BR>
____________________________________________________<BR>
<BR>
START MJaiNy 4,1.35-36<BR>
<BR>
<BR>
saptadaśādhikaraṇamāracayati-<BR>
<BR>
aṣṭāvupabhṛtītyatra kimaṣṭaikagrahe vidhiḥ /<BR>
caturdvayagrahe vā'dyaḥ syādaṣṭaśrutimukhyataḥ // MJaiNy_4,1.35 //<BR>
caturgṛhītaṃ homāṅgaṃ phalavattvānna bādhyate /<BR>
caturdvitvaṃ lakṣyate 'taḥ sahānītyarthayaṣṭatā // MJaiNy_4,1.36 //<BR>
<BR>
------------------<BR>
<BR>
grahaṇavākye 'caturjuhvāṃ gṛhṇāti' ityatra yathā catuḥsaṃkhyāviśiṣṭamekaṃ havirgrahaṇaṃ vihitam, tathaiva 'aṣṭāvupabhṛti' ityatrāpyaṣṭasaṃkhyāviśiṣṭamekaṃ havigrahaṇaṃ vidhātavyam' na tu caturgṛhītadvayam |<BR>
tathā satyaṣṭaśrutermukhyatvāvagamāt |<BR>
aṣṭasaṃkhyāvayavabhūtayordvayoścatuḥsaṃkhyayorvidhāne satyaṣṭaśabdasyāvayavalakṣaṇā prasajyeta- iti prāpte-<BR>
brūmaḥ- prasajyatāṃ nāma lakṣaṇa |<BR>
mukhyārthasvīkāre homavākyavirodhāpatteḥ |<BR>
'caturgṛhītaṃ juhroti' ityanārabhya śrutaṃ vākyaṃ homamātroddeśena caturgṛhītaṃ vidadhāti |<BR>
yadyapyetatsarvahomaviṣayatayā sāmānyarūpam, aupabhṛtaṃ tu prayājānuyājaviṣayatayā viśeṣarūpam, tathāpi homasya phalavattvena prādhānyāt, grahaṇasya homārthatvenopasarjanatvāt, pradhānānusāreṇa caturgṛhītameva yuktam, na tūpasarjanānusāreṇāṣṭagṛhītam |<BR>
tasmāt- upabhṛti caturgṛhītadvayaṃ vidhīyate |<BR>
tatraikaṃ caturgṛhītaṃ haviścaturthapañcamaprayājārtham |<BR>
aparaṃ tvanuyājārtham |<BR>
nanvevaṃ tarhi caturgṛhītasyaiva haviṣṭvāt 'caturupabhṛti' ityeva vidhātavyam, na tu 'aṣṭāvupabhṛti' iti vidhiryuktaḥ- iti cet |<BR>
maivam |<BR>
tathā satyanuyājārtha dvitīyaṃ caturgṛhītaṃ na sidhyet |<BR>
atha tadapi vākyāntareṇa vidhīyate, tadānīmupabhṛtaḥ prathamena caturgṛhītenāvaruddhatvāddvitīyasmai pātrāntaramanviṣyeta |<BR>
yadi 'upabhṛti' ityeva dvitīyamapi caturgṛhītaṃ vidhīyate, tadā caturgṛhītadvayasya pṛthagevānuṣṭhānādupabhṛtyekaprayatnenā'nayanaṃ na sidhyet |<BR>
ata ubhayasya samīpabhūmyānayanārtham 'aṣṭāvupabhṛti' ityucyate |<BR>
tasmātsāhityārthamaṣṭaśabdaprayoge 'pi iviṣṭvasiddhaye caturgṛhīte atra vidhīyete || MJaiNyC_4,1.35-36 ||<BR>
<BR>
<BR>
iti śrīmādhavīye jaiminīyanyāyamālāvistare caturthādhyāyasya prathamaḥ pādaḥ<BR>
<BR>
<BR>
<BR>
_________________________________________________________________________<BR>
<BR>
<BR>
<BR>
atha caturthādhyāyasya dvitīyaḥ pādaḥ /<BR>
<BR>
<BR>
(prathame svarośrchedanādyaprayojakatādhikaraṇe sūtrāṇi 1-6)<BR>
<BR>
<b>svarus tv anekaniṣpattiḥ svakarmaśabdatvāt  / Jaim_4,2.1 /</b><BR>
<BR>
<b>jātyantarāc ca śaṅkate  / Jaim_4,2.2 /</b><BR>
<BR>
<b>tadekadeśo vā svarutvasya tannimittatvāt  / Jaim_4,2.3 /</b><BR>
<BR>
<b>śakalaśruteś ca  / Jaim_4,2.4 /</b><BR>
<BR>
<b>pratiyūpaṃ ca darśanāt  / Jaim_4,2.5 /</b><BR>
<BR>
<b>ādāne karotiśabdaḥ  / Jaim_4,2.6 /</b><BR>
<BR>
____________________________________________________<BR>
<BR>
START MJaiNy 4,2.1-2<BR>
<BR>
<BR>
dvitīye pāde prathamādhikaraṇamāracayati-<BR>
<BR>
svaruṃ kuruta ityatra svaruryūpātpṛthakchidām /<BR>
prayojayonna vā'dyo 'stu viśiṣṭasya vidhānataḥ // MJaiNy_4,2.1 //<BR>
ādyasya yūpakhaṇḍasya svarutvākhyaviśeṣaṇe /<BR>
vihite lāghavaṃ tasmādanuniṣpanna eva saḥ // MJaiNy_4,2.2 //<BR>
<BR>
------------------<BR>
<BR>
agnīṣomīyapaśau śrūyate- 'yūpasya svaruṃ karoti' iti |<BR>
tatra yūpo yathā chedanasya prayojakaḥ, tathā svarurapi cchedanaṃ prayojayati |<BR>
kutaḥ- 'karoti' ityanena viśiṣṭavidhipratīteḥ |<BR>
karotidhātorhi bhāvanā mukhyor'thaḥ |<BR>
tatra yūpaśabdopalakṣitaḥ svādiravṛkṣaḥ karaṇam |<BR>
chedanādiritikartavyatā, 'chimnena vṛkṣeṇa svarurutpādanīyaḥ' iti viśiṣṭavidhiḥ |<BR>
utpannasya svarorviniyoga evamāmnātaḥ- 'svaruṇā paśumanakti' iti |<BR>
tasmāt- svaruśchedanasya prayojakaḥ- iti prāpte-<BR>
brūmaḥ- 'chidyamānasya yūpasya yaḥ prathamaṃ pattitaḥ śakalaḥ sa svaruḥ' iti svarutvanāmamātravidhau lāghavādyūpavatsvarurnacchedanasya prayojakaḥ |<BR>
kiṃtu yūpaprayukte chedane svayamanuniṣpadyate || MJaiNyC_4,2.1-2 ||<BR>
<BR>
<BR>
(dvitīye śākhāyā āhāryatādhikaraṇe sūtram -)<BR>
<BR>
<b>śākhāyāṃ tatpradhānatvāt  / Jaim_4,2.7 /</b><BR>
<BR>
____________________________________________________<BR>
<BR>
START MJaiNy 4,2.3<BR>
<BR>
dvitīyādhikaraṇamāracayati-<BR>
<BR>
prācīmāharatītyatra dikśākhā vāstu dikśrutaiḥ /<BR>
āhāryatvaṃ diśo nāsti śākhā tenopalakṣyate // MJaiNy_4,2.3 //<BR>
<BR>
------------------<BR>
<BR>
darśapūrṇamāsayoḥ 'yatpalāśaśākhayā vatsānavākaroti' iti palāśaśākhāṃ prakṛtya śrūyate- 'yatprācīmāharet, devalokamabhijayet' iti |<BR>
tatra prācīśabdasya digvācitvāddigāharaṇaṃ vidhīyata iti cet |<BR>
maivam |<BR>
aśakyatvāt |<BR>
ato vṛkṣasya prācī śākhātropalakṣyate |<BR>
tathā sati prakṛtānugraho bhavati || MJaiNyC_4,2.3 ||<BR>
<BR>
<BR>
(tṛtīye chedanasya śākhāprayuktatādhikaraṇe sūtre 8-9)<BR>
<BR>
<b>śākhāyāṃ tatpradhānatvād upaveṣeṇa vibhāgaḥ syād vaiṣamyaṃ tat  / Jaim_4,2.8 /</b><BR>
<BR>
<b>śrutyapāyāc ca  / Jaim_4,2.9 /</b><BR>
<BR>
____________________________________________________<BR>
<BR>
START MJaiNy 4,2.4-6<BR>
<BR>
<BR>
tṛtīyādhikaraṇamāracayati-<BR>
<BR>
śākhāṃ chittvopaveṣaṃ ca mūle kurvīta śākhayā /<BR>
nudedvatsāmkapālāni sthāpayedupaveṣataḥ // MJaiNy_4,2.4 //<BR>
dvayaṃ prayojakaṃ chittervatsāpākṛtireva vā /<BR>
ādyo 'gramūlayoratra vibhajya viniyogataḥ // MJaiNy_4,2.5 //<BR>
upaveṣaṃ karotīti sākāṅkṣo 'nyārthamūlataḥ /<BR>
pūryate 'to 'nuniṣpādī sa tasmādyujyate 'ntimaḥ // MJaiNy_4,2.6 //<BR>
<BR>
------------------<BR>
<BR>
darśapūrṇamāsayoḥ śrūyate- 'mūlataḥ śākhāṃ parivāsyopaveṣaṃ karoti' iti |<BR>
yeyaṃ palāśaśākhāṃ chittvā vakṣādāhṛtā, tāṃ punaśchittvā mūlabhāgaḥ prādeśaparimita upaveṣaḥ kāryaḥ |<BR>
tayoragramūlayoḥ śākhābhāgayoḥ pṛthagviniyoga āmnātaḥ- 'śākhayā vatsānapākaroti |<BR>
upaveṣeṇa kapālānyupadadhāti' iti |<BR>
tadidaṃ kāryadvayaṃ vṛkṣacchedena samāhṛtayā śākhayā niṣpadyate |<BR>
tasmāt- ubhayamapi cchedanāharaṇādeḥ prayojakam- iti cet |<BR>
maivam |<BR>
'upaveṣaṃ karoti' ityukte 'kena dravyeṇa ityākāṅkṣāyāṃ 'mūlataḥ' iti vaktavyam |<BR>
punarapi 'kasya mūlam' ityākāṅkṣāyāṃ 'vatsāpākaraṇārtha chinnāyāḥ palāśaśākhāyā mūlam' ityākāṅkṣā pūraṇīyā |<BR>
tasmācchedane vatsāpākaraṇameva prayojakam |<BR>
upaveṣastvanuniṣpādī |<BR>
nanu-ādyacchedane tathāstu, dvitīyacchedanasyopaveṣaḥ prayojakaḥ |<BR>
parivāsanasaṃpannena mūlenopaveṣakartavyatāvidhānāt |<BR>
anyathā 'parivāsyopaveṣaṃ karoti' iti samānakartṛtvapūrvakālatvavācino sthappratyayasyānupapatteḥ, iti cet |<BR>
maivam |<BR>
parivāsanasyopaveṣasaṃbandho vākyena pratīyate |<BR>
śākhāsaṃbandhastu 'śākhām' iti dvitīyāśrutyā |<BR>
pūrvacchinnāyā api śākhāyāḥ punarmūlāpādānakacaśchedo 'pekṣitaḥ |<BR>
anyathā samūlāṃ śākhāṃ hastenodyamya vatsāpākaraṇaṃ duḥśakaṃ syāt |<BR>
ata eva 'mūlataḥ' ityapādāne pañcamau śrutā |<BR>
tathā sati prathamacchedanāpādānabhūto vṛkṣo 'saṃskṛtatvādyathā laukikaḥ, tathā dvitīyacchedanāpādānabhūtaṃ mūlamapi laukikakāṣṭham |<BR>
avaśyamaṅgāreṣu kapālopadhāne kasyacitkāṣṭhasyopādānamarthātprāptaṃ tadevātra 'upaveṣaṃ karoti' ityanūdyate |<BR>
śākhāṃ parivāsya parityakte mūle saṃnihite sati kapālopadhānārtha kāṣṭhāntarānveṣaṇaprayāso na kartavyaḥ- iti vākyārthaḥ |<BR>
evaṃ ca sati dohanarahitāyāṃ paurṇamāsyāṃ vatsāpākaraṇārthāyāḥ śākhāyā abhāvādupaveṣāya śākhāchedo na kartavyaḥ || MJaiNyC_4,2.4-6 ||<BR>
<BR>
<BR>
(caturthe śākhāpraharaṇasya pratipattikarmatādhikaraṇe sūtrāṇi 10-13)<BR>
<BR>
<b>haraṇe tu juhotir yogasāmānyād dravyāṇāṃ cārthaśeṣatvāt  / Jaim_4,2.10 /</b><BR>
<BR>
<b>pratipattir vā śabdasya tatpradhānatvāt  / Jaim_4,2.11 /</b><BR>
<BR>
<b>arthe 'pīti cet  / Jaim_4,2.12 /</b><BR>
<BR>
<b>na tasyānadhikārād arthasya ca kṛtatvāt  / Jaim_4,2.13 /</b><BR>
<BR>
____________________________________________________<BR>
<BR>
START MJaiNy 4,2.7-9<BR>
<BR>
caturthādhikaraṇamāracayati-<BR>
<BR>
prastaraṃ śākhayā sārdha praharetprahṛtistviyam /<BR>
śākhāyā arthakarmatvaṃ pratipattirutocitā // MJaiNy_4,2.7 //<BR>
vihitaḥ prastare yāgaḥ śākhāyāḥ sāhacaryataḥ /<BR>
tathātvādarthakarmatve hṛtiḥ śākhāṃ prayojayet // MJaiNy_4,2.8 //<BR>
haratiryāgavācī no pratipattistato bhavet /<BR>
paurṇamāsyāṃ tato naiva hṛtiḥ śākhāṃ prayojayet // MJaiNy_4,2.9 //<BR>
<BR>
------------------<BR>
<BR>
darśapūrṇamāsayoḥ śrūyate- 'saha śākhayā prastaraṃ praharati' iti |<BR>
tatra śākhāpraharaṇamarthakarma |<BR>
kutaḥ |<BR>
prahṛtiśabdena yāgasyābhidhānāt |<BR>
etacca 'sūktavākena prastaraṃ praharati' ityetadvākyamudāhṛtya vicāritam |<BR>
prastarapraharaṇasya yāgatve tatsāhacaryācchākhāpraharaṇamapi yāga evetyarthakarma syāt |<BR>
arthāya kratusāphalyaprayojanāya kriyamāṇamarthakarma |<BR>
tataḥ praharaṇena paurṇamāsyāmapi palāśaśākhā prayujyate- iti prāpte, brūmaḥ- 'sūktavākena prastaraṃ praharati' ityatra haratidhātoryāgavācitvaṃ noktam |<BR>
kiṃtu māntravarṇikadevatāmupalabhya dravyadevatābhyāṃ yāgaḥ kalpitaḥ |<BR>
śākhāpraharaṇe tu nāsti devatā |<BR>
tato yāgasya kalpayitumaśakyatayā haratidhāturatra svavācyārthaparityāgamevā'caṣṭe |<BR>
tathā sati vatsāpākaraṇa upayuktāyāḥ palāśaśākhāyā upayogāntarābhāvādyāgadeśe 'vakāśalābhāya yatra kvāpyavasyaṃ parityāge prāpte śāstreṇā'havanīya eva tyāgo niyamyate |<BR>
anena ca śāstrīyatyāgena śākhāyāḥ pratipattirbhavati |<BR>
pratipattirnāma saṃskārarūpo dṛṣṭor'thaḥ |<BR>
yathā rājñā carvitasya trāmbūlasya sauvarṇe patadgrahe prakṣepaḥ, tadvat |<BR>
tataḥ praharaṇaṃ pratipattikarma |<BR>
tene ca tadabhāve 'pi kratuvaikalyābhāvāt, paurṇamāsyāṃ svasiddhihetubhūtāṃ śākhāṃ na prayojayati || MJaiNyC_4,2.7-9 ||<BR>
<BR>
<BR>
(pañcame ninayanasya pratipattikarmatādhikaraṇe sūtre 14-15)<BR>
<BR>
<b>utpattyasaṃyogāt praṇītānām ājyavad vibhāgaḥ syāt  / Jaim_4,2.14 /</b><BR>
<BR>
<b>saṃyavanārthānāṃ vā pratipattir itarāsāṃ tatpradhānatvāt  / Jaim_4,2.15 /</b><BR>
<BR>
____________________________________________________<BR>
START MJaiNy 4,2.10-11<BR>
<BR>
<BR>
pañcamādhikaraṇamāracayati-<BR>
<BR>
praṇītābhistu saṃyauti vedyāṃ ninayatīti kim /<BR>
apāṃ dve prāpake kiṃvā haviḥsaṃyavanaṃ tathā // MJaiNy_4,2.10 //<BR>
apaḥ praṇayatītyukteḥ samatvādubhayārthatā /<BR>
śrutyā saṃyavanārthāstā ninīteḥ pratiprattitā // MJaiNy_4,2.11 //<BR>
<BR>
------------------<BR>
<BR>
darśapūrṇamāsayoḥ śrūyate- 'apaḥ praṇayati' iti |<BR>
camasena pātreṇa praṇītānāṃ tāsāmapāṃ |<BR>
prayojanamevaṃ śrūyate- 'praṇītābhirhavīṃṣi saṃyauti' iti, 'antarvedi praṇītā bhinayati' iti ca |<BR>
havīṃṣi puroḍāśārthāni piṣṭhāni |<BR>
tatra haviḥsaṃyavanaṃ vedyāṃ ninayanaṃ cetyatadubhayamapāṃ praṇayanasya prayojakam |<BR>
kutaḥ |<BR>
'apaḥ vrajayati' ityasya pramayanotpattivākyasyobhayatra samānatvāt |<BR>
na hyasminvākye saṃyavanasya kaścidviśeṣasaṃbandhaḥ pratīyate- iti cet |<BR>
maivam |<BR>
viniyogavākye 'praṇītābhiḥ' iti tṛtīyāśrutyā saṃyavanasādhanatvāvagamāt, saṃyavanameva prayojakam |<BR>
ninayanavākye tu 'praṇītāḥ' ityanayā dvitīyayā saṃskāryatvāvagamānninayanaṃ pratipattirūpaḥ saṃskāra iti na praṇayanasya prayojakam || MJaiNyC_4,2.10-11 ||<BR>
<BR>
<BR>
(ṣaṣṭhe daṇḍadānasyārthakarmatādhikaraṇe sūtrāṇi 16-18)<BR>
<BR>
<b>prāsanavan maitrāvaruṇāya daṇḍapradānaṃ kṛtārthatvāt  / Jaim_4,2.16 /</b><BR>
<BR>
<b>arthakarma vā kartṛsaṃyogāt sragvat  / Jaim_4,2.17 /</b><BR>
<BR>
<b>karmayukte ca darśanāt  / Jaim_4,2.18 /</b><BR>
<BR>
____________________________________________________<BR>
<BR>
START MJaiNy 4,2.12-13<BR>
<BR>
<BR>
ṣaṣṭhādhikaraṇamāracayati-<BR>
<BR>
maitrāvaruṇake daṇḍadānasya pratipattitā /<BR>
utārthakarmatā'dyo 'stu dhāraṇe kṛtakṛtyataḥ // MJaiNy_4,2.12 //<BR>
yuktopayuktasaṃskārādupayoktavyasaṃskriyā /<BR>
sthitvā praiṣānuvacane daṇḍo 'pekṣyor'thakarma tat // MJaiNy_4,2.13 //<BR>
<BR>
------------------<BR>
<BR>
jyotiṣṭome śrūyate- 'krīte some maitrāvaruṇāya daṇḍaṃ prayacchati' iti |<BR>
tadetaddaṇḍadānaṃ pratipattikarma |<BR>
kutaḥ |<BR>
daṇḍasya yajamānadhāraṇena kṛtakṛtyatvāt |<BR>
yajamāno hyadhvaryuṇā dīkṣāsiddhayartha dattaṃ daṇḍamāsomakrayāddhārayati |<BR>
ata evā'mnātam- 'daṇḍena dīkṣayati' iti, 'yaddīkṣitāya daṇḍaṃ prayacchati' iti ca |<BR>
tasmādupayuktasya daṇḍasya dānaṃ pratipattiḥ- iti cet |<BR>
maivam |<BR>
daṇḍe bhaviṣyadupayogasyāpi sadbhāvāt |<BR>
yadā maitrāvaruṇaḥ sthitvā praiṣānanuvadati, tadānīmavalambanāya daṇḍo 'pekṣitaḥ |<BR>
ata evā'mnātam- 'daṇḍīpraiṣānanvāha' iti |<BR>
tathā sati pratipattikarmarūpādupayuktasaṃskārādarthakarmarūpa upayokṣyamāṇasaṃskāraḥ praśastaḥ |<BR>
upayojayitumeva hi sarvatra saṃskārasya pravṛttiḥ |<BR>
upayukte tu pratipattirūpasya saṃskārasyākṣaramātraparyavasāyitvena kārye paryavasānābhāvādapraśastatvam |<BR>
tasmāt- maitrāvaruṇasaṃskārāya daṇḍadānamarthakarma |<BR>
tathā sati nirūḍhapaśāvasatyapi dīkṣite daṇḍasaṃpādanasyaitaddānaṃ prayojakam || MJaiNyC_4,2.12-13 ||<BR>
<BR>
<BR>
(saptame prāsanasya pratipattikarmatādhikaraṇe sūtram)<BR>
<BR>
<b>utpattau yena saṃyuktaṃ tadarthaṃ tat, śrutihetutvāt tasyārthāntaragamane śeṣatvāt pratipattiḥ syāt  / Jaim_4,2.19 /</b><BR>
<BR>
____________________________________________________<BR>
<BR>
START MJaiNy 4,2.14<BR>
<BR>
<BR>
saptamādhikaraṇamāracayati-<BR>
<BR>
cātvāle kṛṣṇaśṛṅgasya prāso yaḥ sor'thakarma vā /<BR>
pratipattiḥ sārthakatvādādyo 'ntyo 'ntyo 'stūpayogataḥ // MJaiNy_4,2.14 //<BR>
<BR>
------------------<BR>
<BR>
jyotiṣṭome śrūyate- 'prattāsu dakṣiṇāsu cātvāle kṛṣṇaviṣāṇāṃ prāsyati' iti |<BR>
yajamānena dasā dakṣiṇā ṛtvigbhiryadā nītāḥ, tadā yajamānaḥ svahaste dhṛtaṃ kṛṣṇamṛgasya śṛṅgaṃ cātvālanāmake garte parityajet |<BR>
so 'yaṃ parityāgor'thakarma |<BR>
kutaḥ |<BR>
saprayojanatvāt |<BR>
pratipattitayāpūrvābhāvena nirarthakaḥ syāt |<BR>
ato 'pūrvalābhāyārthakarmatvam- iti cet |<BR>
maivam |<BR>
'kṛṣṇaviṣāṇayā kāṇḍūyate' iti tṛtīyāśrutyā yajamānaśiraḥkaṇḍūtāvupayuktasya viṣāṇasya pratipaśyapekṣatvāt |<BR>
na ca pratipattāvatyantamapūrvābhāvaḥ |<BR>
'cātvāla eva prāsanam' ityevaṃvidhasya niyamasya vaidhatvena prāsanakriyāprayuktāpūrvābhāve 'pi niyamāpūrvasadbhāvāt |<BR>
tasmāt- prāsanaṃ pratipattikarma || MJaiNyC_4,2.14 ||<BR>
<BR>
<BR>
(aṣṭame- avabhṛyagamanasya pratipattikarmatādhikaraṇe sūtrāṇi 20-22)<BR>
<BR>
<b>saumike ca kṛtārthatvāt  / Jaim_4,2.20 /</b><BR>
<BR>
<b>arthakarma vābhidhānasaṃyogāt  / Jaim_4,2.21 /</b><BR>
<BR>
<b>pratipattir vā tannyāyatvād deśārthāvabhṛthaśrutiḥ  / Jaim_4,2.22 /</b><BR>
<BR>
____________________________________________________<BR>
<BR>
START MJaiNy 4,2.15-16<BR>
<BR>
<BR>
aṣṭamādhikaraṇamāracayati-<BR>
<BR>
pātrasyāvamṛthe somaliptasya nayanaṃ tu kim /<BR>
sādhanaṃ pratipattirvā yanti tenetyataḥ śruteḥ // MJaiNy_4,2.15 //<BR>
prāptā sādhanatā maivaṃ puroḍāśahabiṣṭvataḥ /<BR>
pātrasya tadasaṃbandhātprakṣepaḥ pratipattaye // MJaiNy_4,2.16 //<BR>
------------------<BR>
<BR>
jyotiṣṭome śrūyate- 'caturgṛhītaṃ vā etadyajñasya yadṛjīṣam, yadgrāvāṇaḥ, yadaudumvarī, yadadhiṣavaṇaphalake, tasmādyatkiṃcitsomaliptaṃ draṣyam, tenāvabhṛdyaṃ yanti' iti |<BR>
niṣpīḍitasya somasya nīraso bhāga ṛjīṣam |<BR>
tadetadṛjīṣagrāvādikaṃ somābhiṣavādau somena lipyate |<BR>
tasya lipsasya sarvasyāvabhṛthasādhanatvamabhyupeyam |<BR>
kutaḥ |<BR>
'tenāvamṛthaṃ yanti' iti tṛtīyāśrutyāvabhṛthasādhanatvāvagamāt |<BR>
tasmātsomaliptaṃ dravyamavabhṛdye haviṣṭvena nīyate- iti cet |<BR>
maivam |<BR>
'vāruṇenakapālenāvabhṛthamavayanti' ityanenotpattivākyaśiṣṭhapuroḍāśahaviṣāvaruddhi'vabhṛthe somaliptapātrasya haviṣṭvena saṃbandhāsaṃbhavāt |<BR>
tathā satyavabhṛthaśabdena tadartha deśaṃ lakṣayitvā tasmindeśe somaliptasya pātrasya nayanamatra vidhīyate |<BR>
tacca nayanaṃ pratipattaye bhavati |<BR>
pātrasya pūrvamupayuktatvāt |<BR>
tasmāt- etatpratipattikarma || MJaiNyC_4,2.15-16 ||<BR>
<BR>
<BR>
(navame kartṛdeśakālavidhīnāṃ niyamārthatādhikaraṇe sūtre 23-24)<BR>
<BR>
<b>kartṛdeśakālānām acodanaṃ prayoge nityasamavāyāt  / Jaim_4,2.23 /</b><BR>
<BR>
<b>niyamārthā vā śrutiḥ  / Jaim_4,2.24 /</b><BR>
<BR>
____________________________________________________<BR>
<BR>
START MJaiNy 4,2.17-18<BR>
<BR>
<BR>
navamādhikaraṇamāracayati-<BR>
<BR>
same yajeta deśāderanuvādo 'thavā vidhiḥ /<BR>
prayogānupapasyaiva prāptatvādanuvādatā // MJaiNy_4,2.17 //<BR>
same vā viṣame veti pākṣikatvanivṛttaye /<BR>
aprāptāṃśānupātena niyamo 'tra vidhīyate // MJaiNy_4,2.18 //<BR>
<BR>
------------------<BR>
<BR>
idamāmnāyate- 'same darśapūrṇamāsābhyāṃ yajeta', 'prācīnapravaṇe vaiśvadevena yajeta' 'paurṇamāsyāṃ paurṇamāsyā yajeta' 'amāvāsyāyāmamāvāsyayā yajeta' 'paśubandhasya yajñakratoḥ ṣaḍṛtvijaḥ' 'darśapūrṇamāsayoryajñakratvoścatvāra ṛtvijaḥ' 'cāturmāsyānāṃ yajñakratūnāṃ pañcartvijaḥ' 'agnihotrasya yajñakratoreka ṛtvik' 'saumyasyādhvarasya yajñakratoḥsaptadarśītvajaḥ'  'somena yajeta' iti |<BR>
kratuśabde mānasa upāsane 'pi vartate |<BR>
'sa kratuṃ kurkṣīta manomayaḥ prāṇaśarīraḥ' ityatra kratuśabdena dhyānavidhānāt |<BR>
tadvyāvṛttaye 'yajñakratoḥ' iti viśeṣyate |<BR>
tatra deśakālakartṛdravyāṇi na vidhīyante, kiṃtvanuśrūyante |<BR>
kutaḥ |<BR>
prāptatvāt |<BR>
na hi deśādibhirvinā prayogaḥ saṃbhavati |<BR>
ator'thāpattyā tatprāptiḥ- iti cet |<BR>
maivam |<BR>
arthāpattyā pākṣikī samadeśādiprāptiḥ |<BR>
viṣamadeśādīnāmapi saṃbhavāt |<BR>
tato yasminpakṣe prāptirnāsti tasminpakṣe samadeśādayo vidhīyante || MJaiNyC_4,2.17-18 ||<BR>
<BR>
<BR>
(daśame dravyaguṇavidhānasya niyamārthatādhikaraṇe sūtram-)<BR>
<BR>
<b>tathā dravyeṣu guṇaśrutir utpattisaṃyogāt  / Jaim_4,2.25 /</b><BR>
<BR>
<BR>
____________________________________________________<BR>
<BR>
START MJaiNy 4,2.19<BR>
<BR>
<BR>
daśamādhikaraṇamāracayati-<BR>
<BR>
śvetālambho 'nuvādo vā śvaityasya vidhiragrimaḥ /<BR>
dravyadvāreṇa tatprapteḥ pūrvavattanniyamyate // MJaiNy_4,2.19 //<BR>
<BR>
------------------<BR>
<BR>
idamāmnāyate- 'vāyavyaṃ śvaitamālabheta bhūtikāmaḥ' iti |<BR>
tatra śvaityaguṇasya dravyanirapekṣasya kriyānvayābhāvāddravyasahitasya tadanvaye dravyanirapekṣasya kriyānvayābhāvāddravyasahitasya tadanvaye dravyavidhinaivā'varjanīyatayā tatprāpteranuvādaḥ śvaityasya- iti cet |<BR>
maivam |<BR>
pūrvanyāyena pākṣikatvanivṛttaye niyamavidhitvāṅgīkārāt || MJaiNyC_4,2.19 ||<BR>
<BR>
<BR>
(ekādaśe- avadhātādisaṃskāravidhānasya niyamārthatādhikaraṇe sūtram)<BR>
<b>saṃskāre ca tatpradhānatvāt  / Jaim_4,2.26 /</b><BR>
<BR>
____________________________________________________<BR>
<BR>
START MJaiNy 4,2.20<BR>
<BR>
<BR>
ekādaśādhikaraṇamāracayati-<BR>
<BR>
avaghāte 'pi niyamo deśādāviva tena saḥ /<BR>
pradhānena prayuktaḥ syātsaṃbandhaḥ prakriyoktitaḥ // MJaiNy_4,2.20 //<BR>
<BR>
------------------<BR>
<BR>
yathā deśakālakartṛdravyāṇāṃ pakṣe prāptau niyamo vihitaḥ, evamavaghāto 'pi taṇḍulaniṣpattyartha lokataḥ prāpte 'pi pākṣikanakhavidalanādivyāvṛttaye niyamyate |<BR>
sati cāvadhatasya vidhau pradhānenā'gneyādiyāgenāsau prayujyate |<BR>
na cātra saṃbandhābhāvādaprayuktiriti vācyam |<BR>
pradhānayāgaprakaraṇapaṭhitatvena saṃbandhasiddhiḥ |<BR>
tasmāt- avaghātādayo vidhīyante pradhānena prayujyante ca || MJaiNyC_4,2.20 ||<BR>
<BR>
<BR>
(dvādaśe yāgahomasvarūpanirūpaṇādhikaraṇe sūtre 27-28)<BR>
<BR>
<b>yajati codanādravyadevatākriyaṃ samudāye kṛtārthatvāt  / Jaim_4,2.27 /</b><BR>
<BR>
<b>tadukte śravaṇāj juhotir āsecanādhikaḥ syāt  / Jaim_4,2.28 /</b><BR>
<BR>
____________________________________________________<BR>
<BR>
START MJaiNy 4,2.21-23<BR>
<BR>
<BR>
dvādaśādhikaraṇamāracayati-<BR>
<BR>
anirūpyā nirūpyā vā yāgahomadadātayaḥ /<BR>
tyāgādādyo yajistyāgaḥ prakṣepo homa iṣyate // MJaiNy_4,2.21 //<BR>
ākāṅkṣā yāgaśabdasya tyāgenaiva nivartate /<BR>
yāgasyopari homasya vidheḥ kṣepāvasānatā // MJaiNy_4,2.22 //<BR>
svīyaṃ dravyaṃ parityajya parakīyaṃ yathā bhavet /<BR>
tathā saṃpādanaṃ dānaṃ tyāge 'pyeṣāmiyaṃ bhidā // MJaiNy_4,2.23 //<BR>
<BR>
------------------<BR>
<BR>
idamāmnāyate- 'somena yajeta' agnihotraṃ juhoti' 'hiraṇyamātreyāya dadāti' iti |<BR>
tatra yāga-homa-dāna-śabdānāmarthā na nirūpayituṃ śakyante |<BR>
triṣvapi dravyatyāgasya sadbhāvāt |<BR>
tato vidheyānāmarthānāṃ pradhānabhūtānāmanirṇayāt, itaratra vidhyanuvādavivekaḥ pūrvokto vyarthaḥ- iti cet |<BR>
maivam |<BR>
devatāmuddiśya dravyatyāgo yāgaḥ |<BR>
tyaktasya vahnau prakṣepo homaḥ |<BR>
svakīyadravyasya svatvanivṛttipūrvakaṃ parasvatvāpādanaṃ dānam |<BR>
iti sunirūpā ete padārthāḥ |<BR>
'darśapūrṇamāsābhyāṃ svargakāmo yajeta' itivihitasya yāgasyopari 'caturavattaṃ juhoti' iti homasya vidhānāt 'tyāgamātrātmako yāgaḥ, prakṣepādhiko homaḥ' ityavagamyate |<BR>
yatra tu yajatyādipadaṃ na śrutam, kiṃtu 'āgneyo 'ṣṭākapālaḥ' ityetāvadave śrutam, tatrāpyuddeśyāyā devatāyāstvajanīyadravyasya ca śrutatvāduddeśatvāgarūpo yāgo 'thasiddhaḥ |<BR>
tasmāt- pradhānavidheyānāṃ yāgādīnāṃ sunirūpitatvādvidhiviveko na vyarthaḥ || MJaiNyC_4,2.21-23 ||<BR>
<BR>
<BR>
(trayodaśe barhiṣa ātithyādisādhāraṇyādhikaraṇe sūtre 29-30)<BR>
<BR>
<b>vidheḥ karmāpavargitvād arthāntare vidhipradeśaḥ syāt  / Jaim_4,2.29 /</b><BR>
<BR>
<b>api votpattisaṃyogād arthasaṃbandho 'viśiṣṭānāṃ prayogaikatvahetuḥ syāt  / Jaim_4,2.30 /</b><BR>
<BR>
____________________________________________________<BR>
<BR>
START MJaiNy 4,2.24-25<BR>
<BR>
<BR>
trayodaśādhikaraṇamāracayati-<BR>
<BR>
yadātithyābarhiretadupasatsvatideśanam /<BR>
sādhāraṇyavidhirvā'dyastadīyasyopasaṃhṛteḥ // MJaiNy_4,2.24 //<BR>
varhiḥ śrutyaikatābhānānnātideśasya lakṣaṇā /<BR>
ātithyayopasadbhiśva barhiretatprayujyate // MJaiNy_4,2.25 //<BR>
<BR>
------------------<BR>
jyotiṣṭome śrūyate- 'yadātithyāyāṃ barhiḥ, tadupasadām, tadagnīṣomīyasya ca' iti |<BR>
krītaṃ somaṃ śakaṭe 'vasthāpyaprācīnavaṃśaṃ pratyānayane 'bhimukho yāmiṣṭiṃ nirvapati seyamātithyā |<BR>
tata ūrdhva triṣu dineṣvanuṣṭhīyamānā upasadaḥ |<BR>
aupavasathye dine 'nuṣṭheyo 'gnīṣobhīyaḥ |<BR>
tatra- ātithyeṣṭau vihitaṃ yadbarhiḥ, tadyadi tasyā iṣṭerācchidyopasatsu vidhīyeta, tadānīmātithyāyāṃ vidhānamanarthakaṃ syāt |<BR>
yadi ca tatropayuktamitaratra vidhīyeta, tadā viniyuktaviniyogarūpo virodhaḥ syāt |<BR>
tasmāt- ātithyābarhiṣo ye dharmā aśvabālatvādayaḥ, te dharmā upasatsūpasaṃhriyante- ityatideśaparaṃ vākyam- iti prāpte, -<BR>
brūmaḥ- barhiḥ śabdasya dharmātideśatve lakṣaṇā prasajyeta |<BR>
śrutyā tu barhiṣa ātithyopasadagnīṣomīyeṣyekatvaṃ pratibhāti |<BR>
ataḥ sādhāraṇyamatra vidheyam |<BR>
ātithyārtha yadbarhirupādīyate tanna kevalamātithyārtham, kiṃtūpasadarthamagnīṣomīyārtha copādeyamiti vidhivākyasyārthaḥ |<BR>
tasmāt- ātithyopasadagnīṣomīyāstrayo 'pyasya barhiṣaḥ prayojakāḥ || MJaiNyC_4,2.24-25 ||<BR>
<BR>
<BR>
iti śrīmādhavīye jaiminīyanyāyamālāvistare caturtādhyāyasya dvitīyaḥ pādaḥ<BR>
<BR>
<BR>
<BR>
_________________________________________________________________________<BR>
<BR>
<BR>
<BR>
atha caturthādhyāyasya tṛtīyaḥ pādaḥ /<BR>
<BR>
<BR>
(prathame dravyasaṃskārakarmaṇāṃ kratvarthatādhikaraṇe sūtrāṇi - 1-3)<BR>
<BR>
<b>dravyasaṃskārakarmasu parārthatvāt phalaśrutir arthavādaḥ syāt  / Jaim_4,3.1 /</b><BR>
<BR>
<b>utpatteś cātatpradhānatvāt  / Jaim_4,3.2 /</b><BR>
<BR>
<b>phalaṃ tu tatpradhānāyām  / Jaim_4,3.3 /</b><BR>
<BR>
____________________________________________________<BR>
<BR>
START MJaiNy 4,3.1-2<BR>
<BR>
<BR>
tṛtīyapāde prathamādhikaraṇamāracayati-<BR>
<BR>
juhvāḥ parṇamayītvena na pāpaśrutirañjanāt /<BR>
vairidṛgvṛñjanaṃ, varma prayājaiḥ, puruṣāya kim // MJaiNy_4,3.1 //<BR>
kratave vāgrimo mānātphalasya na hi sādhyatā /<BR>
vibhāti kratave tasmādarthavādaḥ phalaṃ bhavet // MJaiNy_4,3.2 //<BR>
<BR>
------------------<BR>
<BR>
idamāmnāyate- 'yasya parṇamayī juhūrbhavati na sa pāpaṃ ślokaṃ śṛṇoti' 'yadāṅkte cakṣureva bhrātṛvyasya vṛṅkte' 'yatprayājānuyājā ijyante varma vā etadyajñasya kriyate, varma yajamānasya bhrātṛvyābhibhūtyai' iti |<BR>
tatra- yajjuhūprakṛtibhūtaṃ parṇadravyam, yaścāñjanena cakṣuṣaḥ saṃskāraḥ, yacca prayājānuyājarūpaṃ varma tacci dvayaṃ puruṣārthatvena vidhīyate |<BR>
kutaḥ |<BR>
pāpaślokaśravaṇādirāhityādeḥ puruṣasaṃbandhiphalasya pratibhānāt- iti cet |<BR>
maivam |<BR>
phalaṃ hi sādhyaṃ bhavati |<BR>
na cātra sādhyatā pratibhāsate |<BR>
'na śṛṇoti vṛṅkte, varma kriyate, iti vartamānatvanirdeśāt |<BR>
ataḥ kratvarthā ete vidhavaḥ |<BR>
tatra parṇamayītvasyānārabhyādhītasyāpi vākyena kratusaṃbandhaḥ |<BR>
saṃskāravarmaṇostu prakaraṇena kratvarthānāṃ tu kratuniṣpādanavyatirekeṇa phalākāṅkṣāyā abhāvādvartamānanirdeśasva vipariṇāmaṃ kṛtvāpi phalaṃ kalpayituṃ na śakyam |<BR>
tasmāt- phalavattvabhramahetuḥ pāpaślokaśravaṇarāhityādirarthavādaḥ || MJaiNyC_4,3.1-2 ||<BR>
<BR>
<BR>
(dvitīye naimittikānāmanityārthatvādhikaraṇe sūtram-)<BR>
<BR>
<BR>
<b>naimittike vikāratvāt kratupradhānam anyat syāt  / Jaim_4,3.4 /</b><BR>
<BR>
____________________________________________________<BR>
<BR>
START MJaiNy 4,3.3-4<BR>
<BR>
<BR>
dvitīyādhikaraṇamāracayati-<BR>
<BR>
mṛnmaye praṇayetkāmī nitye 'pyetadutetarat /<BR>
ākāṅkṣā saṃnidhiścāsti tasmānnitye 'pi mṛnmayam // MJaiNy_4,3.3 //<BR>
kāmārthatvādayogyatvaṃ sāmānyavihitena ca /<BR>
ākāṅkṣāyā nivṛttatvānnityārthamitaradbhavet // MJaiNy_4,3.4 //<BR>
<BR>
------------------<BR>
<BR>
'apaḥ praṇayati' iti praṇayanasya nityapyoge 'pi mṛnmayapātrameva sādhanam |<BR>
kṛtaḥ |<BR>
nitye 'pi pātratvā'phaṅkṣitatvāt |<BR>
na ca lokasidhdaṃ kiṃcitpātramupādīyate-iti vācyam |<BR>
aupte karmaṇyatyantamaśrutācchrutasya saṃnihitatvāt- iti prāpte-<BR>
brūmaḥ- kāmārtha mṛnmayamāmnātam |<BR>
tacca sati kāme yogyam |<BR>
na hi pākṣikaṃ kāmaṃ nimittīkṛtya pravṛttaṃ nityasya yogyaṃ bhavati |<BR>
pātrākāṅkṣā tu sāmānyato vihitena nivartate |<BR>
'apaḥ praṇayati'iti hi pātraviśeṣamanupanyasya vihitam |<BR>
vañcānyathānuparpannaṃ tatpātraṃ kiṃcitsāmānyena kalpayati |<BR>
tasmānnityaprayoge tatkāmyaṃ mṛnmartha nānveti, kiṃtvitaratpātraṃ yatkiṃcidupādeyam |<BR>
-'camasenāpaḥ praṇayet iti nitye pātraṃ vidhīyate-iti vidhīyate |<BR>
iti cet |<BR>
tarhi kṛtvācintāstu || MJaiNyC_4,3.3-4 ||<BR>
<BR>
<BR>
(tṛtīye-saṃyogapṛthaktvanyāye,dadhyādernityanaimitti-<BR>
kobhayārthatādhikaraṇe sūtrāṇi5-7)<BR>
<BR>
<b>ekasya tūbhayatve saṃyogapṛthaktvam  / Jaim_4,3.5 /</b><BR>
<BR>
<b>śeṣa iti cet  / Jaim_4,3.6 /</b><BR>
<BR>
<b>nārthapṛthaktvāt  / Jaim_4,3.7 /</b><BR>
<BR>
____________________________________________________<BR>
<BR>
START MJaiNy 4,3.5<BR>
<BR>
<BR>
tṛtīyādhikaraṇamācarayati-<BR>
<BR>
daghnā tvindriyakāmasya nitye 'nyaduta taddadhi /<BR>
anyatsyātpūrvavanmaivaṃ saṃyogasya pṛthaktvataḥ // MJaiNy_4,3.5 //<BR>
<BR>
------------------<BR>
<BR>
agnihotre śrūyate- 'dadhnendriyakāmasya juhuyāt' iti |<BR>
tatra- dadhnaḥ kānyatvānnitye 'gnihotre pūrvanyāyena taddadhi na prayoktavyam |<BR>
kiṃtvanyadeva kiṃciddravyam- iti cet |<BR>
maivam |<BR>
'dadhnā juhoti' ityasminvākyāntare kāmasaṃyogamupanyasya nityahomasaṃyogena dadhividhānāt |<BR>
tasmāt- ekasyāpi dadhno vākyadvayena nityatvaṃ kāmyatvaṃ cāviruddham |<BR>
evamagnīṣomīyapaśau- 'khādire badhnāti' 'khādiraṃ vīryakāmasya yūpaṃ |<BR>
kurvīta' ityudāharaṇīyam || MJaiNyC_4,3.5 ||<BR>
<BR>
<BR>
(caturthe payovratādīnāṃ kratudharmatādhikaraṇe sūtre 8-9)<BR>
<BR>
<b>dravyāṇāṃ tu kriyārthānāṃ saṃskāraḥ kratudharmaḥ syāt  / Jaim_4,3.8 /</b><BR>
<BR>
<b>pṛthaktvādvyavatiṣṭheta  / Jaim_4,3.9 /</b><BR>
<BR>
____________________________________________________<BR>
<BR>
START MJaiNy 4,3.6<BR>
<BR>
<BR>
caturthādhikaraṇamāracayati-<BR>
<BR>
payo vrataṃ brāhmaṇasya puṃse tatkratave 'thavā /<BR>
puṃyogādabrimo maivaṃ naiṣphalyātkratuśeṣatā // MJaiNy_4,3.6 //<BR>
<BR>
------------------<BR>
<BR>
jyotiṣṭome dīkṣitasyānnabhojanābhāve vratamāmnāyate- 'payo vrataṃ brāhmaṇatva, yavāgū rājanyasya, āmikṣā vaiśyasya' iti |<BR>
tatra- brāhmaṇādipuruṣasaṃyogādetadvrataṃ puruṣārtham- iti cet-<BR>
maivam |<BR>
indriyavīryādivatphalasyātrānuktatvāt |<BR>
kratuśeṣatvaṃ tu prakaraṇādavagamyate |<BR>
brāhmaṇādipuruṣā dravyaviśeṣavyavasthāyai nimittatvenopanyasyante || MJaiNyC_4,3.6 ||<BR>
(pañcame viśvajinnyāyāntargate viśvajidādīnāṃ saphalatvādhikaraṇe sūtrāṇi 10-12)<BR>
<BR>
<b>codanāyāṃ phalāśruteḥ karmamātraṃ vidhīyeta na hy aśabdaṃ pratīyate  / Jaim_4,3.10 /</b><BR>
<BR>
<b>api vāmnānasāmarthyāc codanārthena gamyeta, ārthānāṃ hy arthavattvena vacanāni pratīyante, arthato hy asamarthānām ānantarye 'py asaṃbandhas tasmāc chrutyekadeśaḥ  / Jaim_4,3.11 /</b><BR>
<BR>
<b>vākyārthaś ca guṇārthavat  / Jaim_4,3.12 /</b><BR>
<BR>
____________________________________________________<BR>
<BR>
START MJaiNy 4,3.7<BR>
<BR>
<BR>
pañcamādhikaraṇamāracayati-<BR>
<BR>
naivāsti viśvajidyāge phalamastyuta nāśruteḥ /<BR>
bhāvyāpekṣādvidheḥ kalpyaṃ phalaṃ paṃsaḥ pravṛttaye // MJaiNy_4,3.7 //<BR>
<BR>
------------------<BR>
<BR>
idamāmnāyate- 'viśvajitā yajeta' iti |<BR>
tatra- phalasyāśrutatvānnāsti viśvajidyāge phalam- iti cet |<BR>
maivam |<BR>
phalasya kalpanīyatvāt |<BR>
'viśvajinnāmnā yāgena kuryāt' ityuktā bhāvanā bhāvyamapekṣate |<BR>
'kiṃ kuryāt' ityāṅkākṣāyā anivṛtteḥ |<BR>
ato vākyapūraṇāya kiṃcitphalamavaśyamadhyāhartavyam |<BR>
adhyāhṛte ca tatkāminaḥ puruṣasyātra pravṛttyā yāgāmuṣṭhānaṃ sidhyati |<BR>
anyathā niradhikāratvādanuṣṭhāne vidhirnirarthakaḥ syāt |<BR>
tasmāt- phalaṃ kalpanīyam || MJaiNyC_4,3.7 ||<BR>
<BR>
<BR>
(ṣaṣṭhe viśvajinnyāyāntargate viśvajidādīnāmekaphalatādhi-<BR>
karaṇe sūtre 13-14)<BR>
<BR>
<b>tatsarvārtham anādeśāt  / Jaim_4,3.13 /</b><BR>
<BR>
<b>ekaṃ vā codanaikatvāt  / Jaim_4,3.14 /</b><BR>
<BR>
____________________________________________________<BR>
<BR>
START MJaiNy 4,3.8<BR>
<BR>
<BR>
ṣaṣṭhādhikaraṇamāracayati-<BR>
<BR>
sarva phalamutaikaṃ syātsarvamastvaviśeṣataḥ /<BR>
ekena tannirāṅkṣamato 'nekaṃ na kalpyate // MJaiNy_4,3.8 //<BR>
<BR>
------------------<BR>
<BR>
tasminviśvajiti paśuputravīryendriyādikaṃ sarva phalatvena kalpanīyam |<BR>
kutaḥ |<BR>
'etadevāsya phalam' ityatra viśeṣahetorabhāvāt- iti cet |<BR>
maivam |<BR>
lāghavasyaiva viśeṣahetutvāt || MJaiNyC_4,3.8 ||<BR>
<BR>
<BR>
(saptame viśvajannyāyāntargate viśvajidādīnāṃ svargaphalatādhikaraṇe sūtre 15-16)<BR>
<BR>
<b>sa svargaḥ syāt sarvān pratyaviśiṣṭatvāt  / Jaim_4,3.15 /</b><BR>
<BR>
<b>pratyayāc ca  / Jaim_4,3.16 /</b><BR>
<BR>
____________________________________________________<BR>
<BR>
START MJaiNy 4,3.9<BR>
<BR>
<BR>
saptamādhikaraṇamāracayati-<BR>
<BR>
ekaṃ yatkiṃcidathavā niyataṃ na niyāmakam /<BR>
tasmādādyaḥ sarvapuṃsāmiṣṭatvātsvarga eva tat // MJaiNy_4,3.9 //<BR>
<BR>
------------------<BR>
viśvajiti kalpyamānaṃ yadekaṃ phalaṃ tat 'inameva' iti niyāmakaṃ nāsti |<BR>
tasmādicchayā kenacitkasmiṃścitphale kalpyamāner'thātsarvaphalatve gauravameva syāt- iti cet |<BR>
maivam |<BR>
svargasya paśvādiphalavadduḥkhamiśritatvābhāvāt, niratiśayasukhatvācca sarvapuruṣāṇāmiṣṭatvātsvarga eva viśvajitaḥ phalam || MJaiNyC_4,3.9 ||<BR>
<BR>
<BR>
(aṣṭame rātrisatranyāye rātrisatrasyār''thavādikaphalakatādhikaraṇe sūtrāṇi 17-19)<BR>
<BR>
<b>kratau phalārthavādamaṅgavat kārṣṇājiniḥ  / Jaim_4,3.17 /</b><BR>
<BR>
<b>phalamātreyo nirdeśād aśrutau hy anumānaṃ syāt  / Jaim_4,3.18 /</b><BR>
<BR>
<b>aṅgeṣu stutiḥ parārthatvāt  / Jaim_4,3.19 /</b><BR>
<BR>
____________________________________________________<BR>
<BR>
START MJaiNy 4,3.10<BR>
<BR>
<BR>
aṣṭamādhikaraṇamāracayati-<BR>
<BR>
svargāya vā pratiṣṭhāyai rātrisatramihā'dimaḥ /<BR>
pūrvavatsyātpratiṣṭhā ca śrutā tenāśrutādvaram // MJaiNy_4,3.10 //<BR>
<BR>
------------------<BR>
<BR>
satrakāṇḍe pratyekaṃ śrūyate- 'pratitiṣṭhanti ha vā ete, ya etā rātrīrupayanti' iti, 'brahmavarcasvino 'nnādā bhavanti, ya etā upayanti' iti ca |<BR>
dvādaśāhādūrdhvabhāvinastrayodaśarātracaturdaśarātrādayaḥ sarve satraviśeṣāḥ |<BR>
trayodaśasaṃkhāyākārātrayo yasminsatraviśeṣe so 'yaṃ trayodaśarātrāḥ, iti samudāyaprādhānyenaikavacanāntatayā prāyeṇa nirdeśo bhavati |<BR>
kvacittu samudādhināṃ rātriśabdenā'mnāyate |<BR>
tadyathā- 'ta etā viśatiṃ rātrīrapaśyat' iti tādṛśe rātrisatre viśvajinnyāyena svargaḥ phalatvena kalpanīyaḥ- iti prāpte-<BR>
brūmaḥ- asya rātrisatravidheḥ stāvaker'thavāde pratiṣṭhā śrutā |<BR>
sā cāsminvākye 'tyantamaśrutātsvargātpratvāsannā |<BR>
tasmāt- 'pratiṣṭhākāmo rātrisatraṃ kuryāt' ityevaṃ pratiṣṭhaiva phalatvena kalpanīyā || MJaiNyC_4,3.10 ||<BR>
<BR>
<BR>
(navame kāmyānāṃ yathoktakāmyaphalakatvādhikaraṇe sūtrāṇi 20-24)<BR>
<BR>
<b>kāmye karmaṇi nityaḥ svargo yathā yajñāṅge kratvarthaḥ  / Jaim_4,3.20 /</b><BR>
<BR>
<b>vīte ca kāraṇe niyamāt  / Jaim_4,3.21 /</b><BR>
<BR>
<b>kāmo vā tatsaṃyogena codyate  / Jaim_4,3.22 /</b><BR>
<BR>
<b>aṅge guṇatvāt  / Jaim_4,3.23 /</b><BR>
<BR>
<b>vīte ca niyamas tadartham  / Jaim_4,3.24 /</b><BR>
<BR>
<BR>
____________________________________________________<BR>
<BR>
START MJaiNy 4,3.11<BR>
<BR>
<BR>
navamādhikaraṇamāracayati-<BR>
<BR>
śrutāśrute śrutaṃ vaikaṃ saurye sarvapravṛttaye /<BR>
ādyo maivaṃ śrutenaiva phalākāṅkṣānivartanāt // MJaiNy_4,3.11 //<BR>
<BR>
------------------<BR>
<BR>
'saurya caruṃ rnivapedbrahmavarcasakāmaḥ' ityatra brahmavarcasaṃ phalaṃ śrutam |<BR>
svargo 'śrutaṃ phalam |<BR>
tadubhayamapyabhyupeyam |<BR>
tathā sati svargasya sarvairapekṣyamāṇatvātsarveṣāṃ tatra pravṛttirlabhyeta- iti cet |<BR>
maivam |<BR>
śrutena brahmavarcasaphalenaiva nirākāṅkṣe vidhivākye viśvajinnyāyena svargaphalakalpānāyā asaṃbhavāt |<BR>
tasmāt - śrutameva phalam || MJaiNyC_4,3.11 ||<BR>
<BR>
<BR>
(daśame-darśapūrṇamāsanyāyāntargate darśapūrṇa - māsādīnāṃ sarvakāmārthatādhikaraṇe sūtre 25-26)<BR>
<BR>
<b>sarvakāmyam aṅgakāmaiḥ prakaraṇāt  / Jaim_4,3.25 /</b><BR>
<BR>
<b>phalopadeśo vā pradhānaśabdasaṃyogāt  / Jaim_4,3.26 /</b><BR>
<BR>
____________________________________________________<BR>
<BR>
START MJaiNy 4,3.12-13<BR>
<BR>
<BR>
daśamādhikaraṇamāracayati-<BR>
<BR>
darśādiḥ sarvakāmebhyo 'nuvādo vā phale vidhiḥ /<BR>
aṅgopāṅgoditaḥ kāmo vidhyabhāvādanūdyate // MJaiNy_4,3.12 //<BR>
utpatticodanāsiddhi āśritya vidhibhāvane /<BR>
phalasaṃyogabodhena bhavedeṣa phale vidhiḥ // MJaiNy_4,3.13 //<BR>
<BR>
------------------<BR>
<BR>
idamāmnīyate- 'ekasmai vā anyā iṣṭayaḥ kāmāyā'hriyante, sarvebhyo darśapūrṇamāsau' iti |<BR>
'ekasmai vā anye yajñakratavaḥ kāmāyā'hriyante, sarvebhyo jyotiṣṭomaḥ' iti |<BR>
tatra- 'sarvebhyaḥ' ityanena vākyena darśapūrṇamāsayorna phale vidhiḥ |<BR>
vidhāyakasya liṅṅāderbhāvanāvācina ākhyātasya cābhāvāt |<BR>
anuvādastu bhaviṣyati |<BR>
sarvakāmānāṃ prāptatvāt |<BR>
na ca- 'darśapūrṇamāsābhyāṃ svargakāmo yajeta' iti vidhānātsvarga eva prāpto na tu kāmāntaram- iti vācyam |<BR>
aṅgopāṅgakāmānāmapi prāptatvāt |<BR>
sāmidhenyo darśapūrṇamāsayoraṅgam |<BR>
tatra kāmāḥ śrṛyante- 'ekaviṃśatimanubrūyātpratiṣṭhākāmasya, caturviṃśatimanubrūyādbrahmavarcasakāmasya' iti |<BR>
tathā sāṃnāyyayāgasya dohanamaṅgam |<BR>
tatsādhanaṃ vatsāpākaraṇamupāṅgam |<BR>
tatra palāśaśākhāharaṇe kāma āmnātaḥ- 'yaḥ kāmayeta- paśumānsyāt- iti, bahuparṇā tasmai bahuśākhāmāharet |<BR>
paśumantamevainaṃ karoti' iti |<BR>
ta ete sarve kāmā anūdyante- iti prāpte, brūmaḥ- mā bhūtāmasminvākye vidhibhāvane |<BR>
tathāpyutpattivākyasiddhite āśritya tādarthyavācinyā caturthyā phalasaṃyogo bodhyate |<BR>
tasmāt- eṣa phale vidhiḥ || MJaiNyC_4,3.12-13 ||<BR>
<BR>
<BR>
(ekādaśe darśapūrṇamāsanyāyāntargate darśapūrṇamāsādīnāṃ pratiphalaṃ pṛthaganuṣṭhānādhikaraṇe, yogasiddhinyāye ca sūtre 27-28)<BR>
<BR>
<b>tatra sarve 'viśeṣāt  / Jaim_4,3.27 /</b><BR>
<BR>
<b>yogasiddhir vārthasyotpatyasaṃyogitvāt  / Jaim_4,3.28 /</b><BR>
____________________________________________________<BR>
<BR>
START MJaiNy 4,3.14-15<BR>
<BR>
<BR>
ekādaśādhikaraṇamāracayati-<BR>
<BR>
jyotiṣṭomaśca sarvārthaḥ sarve sakṛdanuṣṭhiteḥ /<BR>
dadyātpṛthakprayogādvā sakṛttasyāviśeṣataḥ // MJaiNy_4,3.14 //<BR>
ekaikasyānapekṣasya phalasyaiva hi sādhanam /<BR>
coditaṃ tena kāmāste paryāyeṇa bhavantyamī // MJaiNy_4,3.15 //<BR>
<BR>
------------------<BR>
<BR>
yathā darśapūrṇamāsau sarvakāmārthau, tathā jyotiṣṭomaśca sarvakāmārtha iti pūrvādhikaraṇenaiva siddham |<BR>
tatrobhayatra kāmā naimittikāḥ |<BR>
jyotiṣṭomādisvarūpaṃ nicittam |<BR>
tacca sarveṣu kāmeṣvaviśiṣṭam |<BR>
na hi nimittasādhāraṇye sati naimittikānāṃ paryāyo bhavati |<BR>
vahnisāmīpye sati dāhaprakāśayoḥ paryāyādarśanāt |<BR>
tasmājyotiṣṭome sakṛdanuṣṭhite satyekaṃ phalaṃ yathā niṣpadyate, tathā phalāntarāṇāmapi vārayitumaśakyatvādyugapatsarvaphalasiddhiḥ- iti prāpte-<BR>
brūmaḥ- nahi jyotiṣṭoyaṃ nimittīkṛtya kāmā vidhīyante |<BR>
kāmānāmananuṣṭheyatvāt |<BR>
kiṃ tarhi- puruṣasya svata eva prāptānkāmānuddiśya tatsādhanatvenaiva jyotiṣṭomo vidhīyate |<BR>
yadyapi 'sarvebhyaḥ kāmebhyaḥ' iti svargapaśvādiphalānāmekenaiva śabdenoddiśyamānatvātsāhityaṃ pratibhāti, tathāpi na tadasyi |<BR>
uddeśyagatatvena sāhityasyāvivakṣitatvāt |<BR>
na ca śabdataḥ sāhityaniyamābhāve 'pyekakarmaphalatvādarthataḥ sāhityam- iti vācyam |<BR>
svargapaśvādīnāṃ parasparanirapekṣāṇāmeva phalatvāt |<BR>
tasmādekaikasya phalasya sādhanatvena karma codyate |<BR>
ata eva 'sarvebhyaḥ' iti nirdeśopapattiḥ |<BR>
anyathā hi sāhityaniyamānmilitamidamekameva phalaṃ saṃpannamiti sarvaśabdo nopapadyate |<BR>
tasmādyadā yatphalaṃ kāmyam, tadā tatsiddhye jyotiṣṭomaḥ prayoktavyaḥ |<BR>
ekamapi sadvṛṣṭyādiphalaṃ yadā yadā kāmyate, tadā tadā kārīrīṣṭiḥ punaḥ punaḥ prayujyati |<BR>
kimu vaktavyam- phalabhede prayogabhedaḥ- iti |<BR>
tasmātpratiphalaṃ pṛthakprayogaḥ || MJaiNyC_4,3.14-15 ||<BR>
<BR>
<BR>
dvādaśe-dgakāmyānāmaihikāmuṣmikaphalavattvā-dghasūtre 27-28)<BR>
adhikaraṇe varṇakāntareṇa te eva tatra sarve 'viśeṣāt // MJaiNyC_4,3.27 //<BR>
<BR>
yogasiddhirvār'thasyotpattyasaṃyogitvāt // MJaiNyC_4,3.28 //<BR>
<BR>
____________________________________________________<BR>
<BR>
START MJaiNy 4,3.16-17<BR>
<BR>
<BR>
dvādaśādhikaraṇamāracayati-<BR>
<BR>
citrayā paśavo 'muṣminneva syurniyatā na vā /<BR>
ādyaḥ svargeṇa tutyatvāddehasyotpādakatvataḥ // MJaiNy_4,3.16 //<BR>
citrotpattau tu niyamo na śrato nāpi kalpanam /<BR>
puṃspravṛttyādināpete pratibandhe bhavetphalam // MJaiNy_4,3.17 //<BR>
<BR>
------------------<BR>
<BR>
kāmyakarmāṇyevaṃ śrūyante - 'citrayā yajeta paśukāmaḥ' aindramekādaśakapālaṃ nivapetprajākāmaḥ' iti |<BR>
tatra-yathā svargaphalasyā'muṣmikatvaṃ niyatam, evaṃ paśvādiphalasyāpi |<BR>
yadi svargaheturjyotiṣṭomo dehāntarasyotpādakaḥ, tarhi citrādirapi tathāstu iti cet |<BR>
maivam |<BR>
vaiṣamyāt |<BR>
asmindehe svargasya bhoktupraśakyatvādaśrutāpyanyadehospattirarthāpattyā kalpyate |<BR>
'citrayā tvanyadeho 'vaśyamutpādyate' iti niyamo na śrutaḥ, nāpi kiṃcittasya kalpakamasti |<BR>
anenāpi dehena paśvādiphalasya bhoktuṃ śakyatvāt |<BR>
asmindehe pratigrahādidṛṣṭopāyamantareṇa paśvādyalābhādvaidhacitrādiphalamāmuṣmikameva- iti cet |<BR>
na |<BR>
pratigrahādeḥ pratibandhanivṛttāvupayuktatvāt |<BR>
tasmāt- asati pratibandhe phalamaihikam, sati tvāmuṣmikam || MJaiNyC_4,3.16-17 //<BR>
<BR>
<BR>
(trayodaśe sautrāmaṇyādīnāṃ cayanādyaṅgatādhikaraṇe sūtrāṇi 29-31)<BR>
<BR>
<b>samavāye codanāsaṃyogasyārthavatvāt  / Jaim_4,3.29 /</b><BR>
<BR>
<b>kālaśrutau kāla iti cet  / Jaim_4,3.30 /</b><BR>
<BR>
<b>nāsamavāyātprayojanena syāt  / Jaim_4,3.31 /</b><BR>
____________________________________________________<BR>
<BR>
START MJaiNy 4,3.18-19<BR>
<BR>
<BR>
trayodaśādhikaraṇamāracayati-<BR>
<BR>
iṣṭravā tu vājapeyena bṛhaspatisavaṃ yajet /<BR>
kālaṃ vā bodhayedvākyamutāṅmatvasya bodhakam // MJaiNy_4,3.18 //<BR>
ktvāśrutyā bhāti kālo 'tra maivamaṅgatvabodhanam /<BR>
śrutermukhyaṃ prakriyā ca tathā satyanugṛhyate // MJaiNy_4,3.19 //<BR>
<BR>
------------------<BR>
<BR>
idamāmnāyate- 'vājapeyeneṣṭvā bṛhaspatisavena yajeta' iti |<BR>
'āgniṃ citvāsautrāmaṇyā yajeta' iti |<BR>
tatra- 'iṣṭvā' iti ktvāpratyayo vājapeyasya pūrvakālīnatāṃ brūte |<BR>
tasmādvākyamidaṃ bṛhaspatisavasya vājapeyottarakālīnatāṃ bodhayati- iti prāpte, -<BR>
brūmaḥ- bṛhaspatisavastha vājapeyāṅgatvabodhanameva ktvāśrutermukhyor'thaḥ, |<BR>
'samānakartṛkayoḥ pūrvakāle' (3 | 4 | 21) iti (pāṇini) sūtreṇa kriyādvayasyaikakartṛkatāyāṃ tadvidhānāt |<BR>
yadyapi sūtre 'pūrvakāle' ityuktam, tathāpi tanna niyatam |<BR>
'mukhaṃ vyādāya śrvapiti' ityatra kālaikye 'pi prayogāt |<BR>
vājapeyaprakaraṇamapyaṅgatve 'nugṛhyate |<BR>
anyathā tvaprakṛte bṛhaspatitame kālavidhānātprakaraṇaṃ bādhyeta |<BR>
aṅgatve karmāntaratvena prasiddhabṛhaspatisabandhābhāvāttacchabdo 'nupapannaḥ- iti cet |<BR>
na |<BR>
māsāgnihotranyāyena taddharmātideśārthatvāt |<BR>
tasmāt- vākyamidamaṅgatvabodhakam |<BR>
'agniṃcitvā' - ityatrāpyevaṃ yojanīyam || MJaiNyC_4,3.18-19 ||<BR>
<BR>
<BR>
(caturdaśe baimṛdhādeḥ paurṇamāsyādyaṅgatādhikaraṇe sūtrāṇi 32-35)<BR>
<BR>
<b>ubhayārthām iti cet  / Jaim_4,3.32 /</b><BR>
<BR>
<b>na śabdaikatvāt  / Jaim_4,3.33 /</b><BR>
<b>prakaraṇād iti cet  / Jaim_4,3.34 /</b><BR>
<BR>
<b>notpattisaṃyogāt  / Jaim_4,3.35 /</b><BR>
<BR>
____________________________________________________<BR>
<BR>
START MJaiNy 4,3.20-21<BR>
<BR>
<BR>
caturdaśādhikaraṇamāracayati-<BR>
<BR>
saṃsthāpya paurṇamāsīṃ tāmanu vaimṛdha īritaḥ /<BR>
dvayoraṅgamutaikasya dvayoḥ syātprakriyāvaśāt // MJaiNy_4,3.20 //<BR>
utpattivākyataḥ pūrṇamāsaṃ saṃyogabhāsanāt /<BR>
tasyaivāṅgaṃ na darśasya prakriyā vākyabādhitā // MJaiNy_4,3.21 //<BR>
<BR>
------------------<BR>
<BR>
darśapūrṇamāsaprakaraṇe śrūyate- 'saṃsthāpya paurṇamāsīṃ vaimṛdhamanunirvapati' iti |<BR>
tatra-iyaṃ baimṛdhoṣṭiḥ prakaraṇabalātprayājādivaddarśapūrṇamāsayorubhayorapyaṅgam- iti cet |<BR>
na |<BR>
vākyasya prabalatvāt |<BR>
na ca- 'saṃsthāpya' iti paurṇamāsyāḥ samāptyabhidhānāttadaṅgatvamayuktam- iti vācyam |<BR>
darśasādhāraṇāṅgasamāptyabhiprāyeṇa tadupapatteḥ |<BR>
tasmāt- utpattivākyāt, ekakartṛkatvavāciktvāpratyayācca pūrṇamāsasyaivāṅgam || MJaiNyC_4,3.20-21 ||<BR>
<BR>
<BR>
(pañcadaśe - anuyājādīnāmāgnimārutordhvakālatādhikaraṇe sūtram)<BR>
<BR>
<b>anutpattau tu kālaḥ syāt prayojanena saṃbandhāt  / Jaim_4,3.36 /</b><BR>
<BR>
____________________________________________________<BR>
<BR>
START MJaiNy 4,3.22-23<BR>
<BR>
<BR>
pañcadaśādhikaraṇamāracayati-<BR>
<BR>
kimāgnimārutādūrdhvamanuyājaiśrvarediti /<BR>
aṅgaṃ kālo 'thavāṅgaṃ syādatipārārthyamanyathā // MJaiNy_4,3.22 //<BR>
purāgnimārutasyāsya jñātā somārthatā tathā /<BR>
anuyājāśrva paśvarthāḥ saṃyogaḥ kālasiddhaye // MJaiNy_4,3.23 //<BR>
<BR>
------------------<BR>
<BR>
<BR>
jyotiṣṭome śrūyate -'āgnimārutādūrdhvamanuyājaiścarati' iti |<BR>
āgnimārutaṃ nāma kiṃcicchastram |<BR>
anuyājāḥ 'devaṃ barhiḥ'- ityādibhiḥ pāśukahautrakāṇḍapaṭhitairekādaśabhirmantraiḥ sādhyā homāḥ |<BR>
tatra-'āgnimārutaśastrasyānuyājā aṅgam' ityevamaṅgāṅgibhāvabodhanāyāyaṃ saṃyogaḥ |<BR>
yadi-anuyājānāmayaṃ kālopadeśaḥ syāt,tadānīmāgnimārutopanyāsasya svārtho na kaścit- ityatyantapārārthya syāt |<BR>
tasmāt- bṛhaspatisavavat, vaimṛdhavacca, anuyājā aṅgam- iti prāpte-<BR>
brūmaḥ- itarastotraśastravadāgnimārutaśastrasya somāṅgatvaṃ pūrvamevāvagatam |<BR>
agnīṣomīyavikṛtau savanīyapaśāvatideśataḥ prāptānāmekādaśānāmanuyājānāmapi pradhāṇavatpaśvaṅgatvamavagatam |<BR>
tataḥ parasparamaṅgāṅgibhāvāsaṃbhavātkālopadeśārtho 'yaṃ saṃyogaḥ || MJaiNyC_4,3.22-23 ||<BR>
<BR>
<BR>
(ṣoḍaśe - somādīnāṃ darśapūrṇamāsottarakālatādyadhikaraṇe sūtram)<BR>
<BR>
<b>utpattikālaviśaye kālaḥ syād vākyasya tatpradhānatvāt  / Jaim_4,3.37 /</b><BR>
<BR>
____________________________________________________<BR>
<BR>
START MJaiNy 4,3.24-25<BR>
<BR>
<BR>
ṣoḍaśādhikaraṇamāracayati-<BR>
<BR>
kiṃ darśapūrṇamāsābhyāmiṣṭavā somena yāgakaḥ /<BR>
aṅgāṅgibhāvaḥ kālo vā hyapārārthyāya cāṅgatā // MJaiNy_4,3.24 //<BR>
darśādilakṣite kāle somayāgo vidhīyate /<BR>
svatantraphalavatvena na yuktāṅgāṅgitā tayoḥ // MJaiNy_4,3.25 //<BR>
<BR>
------------------<BR>
<BR>
idamāmnāyate- 'darśapūrṇamāsābhyāmiṣṭvā somana yajeta' iti |<BR>
tatra- ubhayorāgnimārutānuyājavadanyādhīnatvābhāvāddarśapūrṇamāsokteḥ pārārdhyaparihārāya somasya darśapūrṇamāsāṅgatvabodhako 'yaṃ saṃyogaḥ - iti cet |<BR>
maivam |<BR>
svatantraphalavataḥ somasyāṅgatvāsaṃbhavāt |<BR>
phalavatsaṃnidhāvaphalaṃ tadaṅgaṃ bhavati, iti nyāyāt |<BR>
na ca- atra bṛhaspatisabanyāyena somadharmakarmaphalaṃ karmāntaraṃ vidhīyate- iti śakyaṃ vaktum |<BR>
somaśabdasya bṛhaspatisavaśabdavaśvāmatvābhāvena dharmātideśakatvābhāvāt |<BR>
ktvāpratyayastvasatyapyaṅgāṅgibhāve kartraikyamātreṇopapadyate |<BR>
tasmāddarśapūrṇamāsaśabdasya pārārthyamabhyupetyāpi tadiṣṭyupalakṣita uttarakāle somavidhirayam |<BR>
etadevābhipretya rathatvarūpamasyā'mnāyate- 'eṣa vai devaratho yaddarśapūrṇamāsau |<BR>
yo darśapūrṇamāsābhyāmiṣṭvā somena yajate rathaspaṣṭa evāvasāne vare devānāmavasyami' iti |<BR>
avasani niścite |<BR>
vare mārge |<BR>
'yathā rathena kṣuṇṇe mārge gantuḥ kaṇṭakapāṣaṇādibādhārāhityena sukhaṃ bhavati, tathā prathamaṃ darśapūrṇamāsāviṣṭavata uttarakāle tadiṣṭivikṛtiṣu somāṅgabhūtadīkṣaṇīyaprāyaṇīyādiṣu dharmānuṣṭhānaṃ sukaraṃ bhavati' ityarthaḥ |<BR>
tasmātkālārthaḥ saṃyogaḥ || MJaiNyC_4,3.24-25 ||<BR>
<BR>
<BR>
(saptadaśe jāteṣṭinyāyāntargate vaiśvānareṣṭeḥ putragataphalakatvādhikaraṇe sūtre 38-39)<BR>
<BR>
<BR>
<b>phalasaṃyogas tv acodite na syād aśeṣabhūtatvāt  / Jaim_4,3.38 /</b><BR>
<BR>
<b>aṅgānāṃ tūpaghātasaṃyogo nimittārthaḥ  / Jaim_4,3.39 /</b><BR>
<BR>
____________________________________________________<BR>
<BR>
START MJaiNy 4,3.26-27<BR>
<BR>
<BR>
saptadaśādhikaraṇamāracayati-<BR>
<BR>
paiśvānareṣṭyā pūtatvaṃ pituḥ putrasya vāgrimaḥ /<BR>
kartureva phalaṃ yuktaṃ kartṛtvaṃ pitureva hi // MJaiNy_4,3.26 //<BR>
jāte yasminniṣṭimetāṃ nirvapettasya pūtata /<BR>
taccepsitaṃ pitustena pitā tatra pravartate // MJaiNy_4,3.27 //<BR>
<BR>
------------------<BR>
<BR>
kāmyoṣṭikāṇḍe 'vaiśvānaraṃ dvādaśakapālaṃ nivaṣetputre jāte' iti prakṛtya śrūyate- 'yasminjāta etāmiṣṭiṃ nirvapati pūta eva tejakhyannāda indriyāvī paśunānbhavati' iti |<BR>
tatra- pituḥ prabuddhasya kartṛtvam, na tu mugdhasya putrasya |<BR>
tato 'nuṣṭhānaphalayorvaiyadhikaraṇyaparihārāya pitureva pūtatvādi phalam- iti cet |<BR>
maivam |<BR>
'yasmiñjāte nirvapati sa pūtaḥ' iti vākyena phalasya putrasaṃbandhāvagamāt |<BR>
na ca- atra niṣphalasya piturapravṛttiḥ- iti vācyam |<BR>
putraniṣṭhapūtatvāderīpsitatvena svaphalabuddhyāpravṛttisaṃbhavāt |<BR>
tasmāt- putrasya pūtatvādikam || MJaiNyC_4,3.26-27 ||<BR>
<BR>
<BR>
(aṣṭādaśe jāteṣṭinyāyāntargate vaiśvānareṣṭerjātakarmottarakālatā-<BR>
dhikaraṇe varṇakāntareṇoktameva sūtram-)<BR>
<BR>
aṅgānāṃ tūpaghātasaṃyogo nimittārthāḥ // MJaiNyC_4,3.31 //<BR>
<BR>
____________________________________________________<BR>
<BR>
START MJaiNy 4,3.28-29<BR>
<BR>
<BR>
aṣṭādaśādhikaraṇamāracayati-<BR>
<BR>
janmānantarameveṣṭirjātakarmaṇi vā kṛte /<BR>
nimittānantaraṃ kārya naimittikamato 'grimaḥ // MJaiNy_4,3.28 //<BR>
jātakarmaṇi nirvṛtte stanaprāśanadarśanāt /<BR>
prāgeveṣṭau kumārasya vipatterūrdhvamastu sā // MJaiNy_4,3.29 //<BR>
<BR>
------------------<BR>
<BR>
putrajanmano vaiśvānareṣṭinimittitvāt, naimittikasya kālavilambāyogāt, janmānantaramevoṣṭiḥ- iti cet |<BR>
maivam |<BR>
stanaprāśanaṃ tāvajjātakarmānantaraṃ vihitam |<BR>
yadi jātakarmaṇaḥ prāgeva vaiśvānareṣṭirnirupyeta, tadā stanaprāśanasyātyantavilambātputro vipadyeta |<BR>
tathā sati pūtatvādikamiṣṭiphalaṃ kasya syāt |<BR>
tasmāt- na janmānantaram, kiṃtu jātakarmaṇa ūrdhva streṣṭhiḥ || MJaiNyC_4,3.28-29 ||<BR>
<BR>
<BR>
(ekonaviṃśe-jāteṣṭinyāyāntargate vaiśvānareṣṭerāśaucāpagamo-<BR>
ttarakālātādhikaraṇe varṇakāntareṇoktameva sūtram- )<BR>
aṅgānāṃ tūpaghātasaṃyogo nimittārthaḥ // MJaiNyC_4,3.39 //<BR>
<BR>
____________________________________________________<BR>
<BR>
START MJaiNy 4,3.30<BR>
<BR>
<BR>
ekonaviṃśādhikaraṇamāracayati-<BR>
<BR>
jātakarmānantaraṃ syādāśauce 'pagate 'thavā /<BR>
nimittasanidherādyaḥ kartṛśuddhyarthamuttaraḥ // MJaiNy_4,3.30 //<BR>
<BR>
------------------<BR>
<BR>
yadyapi jātakarmānantarameva tadanuṣṭhāne nimittabhūtaṃ janma saṃnihitaṃ bhavati, tathāpyaśudhinā pitrānuṣṭhoyamānamaṅgavikalaṃ bhavet |<BR>
jātakarmaṇi tu vipattiparihārāya tātkālikī śuddhiḥśāstreṇaiva darśitā |<BR>
tato mukhyasaṃnidheravaśyaṃ vādhikatvācchuddhilakṣaṇāṅgavaikalyaṃ vārayitumāśaucādūrdhvamiṣṭiṃ kuryāt || MJaiNyC_4,3.30 ||<BR>
<BR>
<BR>
(viṃśe sautrāmaṇyādyaṅnānāṃ svakālakartavyatādhikaraṇe sūtre 40-41)<BR>
<BR>
<b>pradhānenābhisaṃyogād aṅgānāṃ mukhyakālatvam  / Jaim_4,3.40 /</b><BR>
<BR>
<b>apravṛtte tu codanā tatsāmānyāt svakāle syāt  / Jaim_4,3.41 /</b><BR>
<BR>
____________________________________________________<BR>
<BR>
START MJaiNy 4,3.31-32<BR>
<BR>
<BR>
viṃśādhikaraṇamāracayati-<BR>
<BR>
agniṃ citvā yajetsautrāmaṇyetyaṅgeṣṭirīdṛśī /<BR>
aṅgikāle svakāle vā syādādyo 'nyāṅgavanmataḥ // MJaiNy_4,3.31 //<BR>
nirvṛtte cayanādau tu karmāntaravidhānataḥ /<BR>
svakāle codakaprāpte tadanuṣṭhānamāsthitam // MJaiNy_4,3.32 //<BR>
<BR>
------------------<BR>
'agniṃ citvā sautrāmaṇyā yajeta' 'vājapeyeneṣṭvā bṛhaspatisavena yajeta' ityatra sautrāmaṇībṛhaspatisavayāreṅgatvaṃ pūrvamuktam |<BR>
taccāṅgamaṅgikāle 'ṅginā saha prayoktavyam |<BR>
itareṣāmaṅgānāṃ tathā prayujyamānatvāt- iti cet |<BR>
maivam |<BR>
ktvāpratyayena pūrvakālavācinā sāṅge cayanādau nirvṛtte sati paścātkarmāntaratvena sautrāmaṇyādervihitatvāt |<BR>
yadi-aṅginā sahaikaprayogaḥ syāt, tadā ktvāpratyayaprāpitaḥ pūrvottarakālavibhāgo bādhyeta |<BR>
na hi- aṅginā saha prayoktavyānāmukhāsaṃbharaṇādīnāṃ cayane nirvṛtte paścādvidhānaṃ śrutam - tataḥ pṛthagprayoge 'vaśyabhāvini sati svasvacodakaprapite tadanuṣṭhānaṃ yuktam |<BR>
sautrāmaṇyā iṣṭiprakṛtikatvātparvakālaścedakaprāptaḥ |<BR>
cayanena sahaikaprayoge tu parvaṇyukhāsaṃbharaṇādividhānādanyasmindana sautrāmaṇī vrasajyeta |<BR>
tathā bṛhaspatisavasya jyotiṣṭomavikṛtitvāt, vasantakālaścodakaprāptaḥ |<BR>
vājapeyena saha prayogaikye śaradi vājapeyasya vihitatvādbṛhaspatisavo 'pi śaradi prasajyeta |<BR>
tasmāt- atidiṣṭe parvaṇi vasante ca tadanuṣṭhānam |<BR>
nanu sarvatrāṅgāpūrvaiḥ pradhānāpūrva janayitavyam, iha tu pūrvakālīnena sāṅgapradhānānuṣṭhānena phalāpūrvasya niṣpannatvāduttarakālīnapraṅgaṃ nirarthakam- iti cet |<BR>
na |<BR>
tasyaivāpūrvasyānenāṅgena prābalyadaśāyāḥ kalpanīyatvāt |<BR>
tasmāt- nāṅginaḥ kāle 'nuṣṭhānam, kiṃtu svakāle- iti sthitam || MJaiNyC_4,3.31-32 ||<BR>
<BR>
<BR>
iti śrīmādhavīye jaiminīyanyāyamālāvistare caturthādhyāyasya tṛtīyaḥ pādaḥ<BR>
<BR>
<BR>
_________________________________________________________________________<BR>
<BR>
<BR>
<BR>
atha caturthādhyāyasya caturtha pādaḥ /<BR>
<BR>
<BR>
(prathame rājasūyejyānāṃ devanādyaṅgakatvādhikaraṇe sūtre 1-2)<BR>
<BR>
<b>prakaraṇaśabdasāmānyāc codanānām anaṅgatvam  / Jaim_4,4.1 /</b><BR>
<BR>
<b>api vāṅgamanijyāḥ syus tato viśiṣṭatvāt  / Jaim_4,4.2 /</b><BR>
<BR>
____________________________________________________<BR>
<BR>
START MJaiNy 4,4.1-2<BR>
<BR>
caturthapāde prathamādhikaraṇamāracayati-<BR>
<BR>
rājasūye 'numatyādi devanādi ca te ubhe /<BR>
mukhye utaikamukhyatvaṃ syādādyaḥ prakriyaikyataḥ // MJaiNy_4,4.1 //<BR>
yāgānāṃ rājasūyatvādaṅgitvaṃ phalavattvataḥ /<BR>
devanādyaphalaṃ yattadaṅgaṃ phalavato yajeḥ // MJaiNy_4,4.2 //<BR>
<BR>
------------------<BR>
<BR>
rājasūyaprakaraṇe yāgarūpā anumatyādayo bahavaḥ śrutāḥ- 'anumatyai puroḍāśamaṣṭākapālaṃ nirvapati' 'naiṛtamekakapālam' 'ādityaṃ caru nirvapati' 'āgnāvaiṣṇavamekādaśakapālam' ityādayaḥ |<BR>
yathaitā iṣṭayaḥ, tathā paśavo 'pi śrutāḥ- 'ādityāṃ malhāṃ garbhiṇīmālabhate, ' 'mārutīṃ pṛśrim' 'praṣṭhauhīmaśvibhyām' ityādi |<BR>
malhā maṇilā galastanayuktetyarthaḥ |<BR>
tasyā aditirdevatā |<BR>
pṛśriralpatanuḥ |<BR>
tasyā maruto devatā |<BR>
yāvatā vayasā varṣatrayarūpeṇa pṛṣṭhe bhāraṃ voḍhuṃ śaktirbhavati, tāvadvayaskā praṣṭhauhī |<BR>
tasyā āśvinau devatā |<BR>
evamabhiṣecanīyadaśapeyādayaḥ somayāgāḥ śrutāḥ |<BR>
tathā 'valmīkavapāyāṃ homaḥ' ityādayo darvihomāḥ |<BR>
yathaita iṣṭipaśusomadarvihomāścaturvidhā yāgarūpāḥ, evamayāgarūpā api dyūtādayaḥ śrutāḥ- 'praṣṭhauhīṃ dīvyati' 'akṣairdīvyati' 'rājanyaṃ jināti' 'śaunaḥ śepamā khyāpayati' ityādayaḥ |<BR>
tatra yāgā yathā mukhyāḥ, tathā devanādīnāmapi mukhyatvaṃ yuktam |<BR>
prakaraṇapāṭhasyobhayatra samānatvāt- iti prāpte, brūmaḥ- 'rājā svārājyakāmo rājasūyena yajeta' ityatrā'khyātavācyāyāṃ bhāvanāyāṃ dhātuvācyo yāgaḥ karaṇam |<BR>
rājasūyaśabdaścāprasiddhārthatvādyāgasāmānādhikaraṇyena tannāmadheyaṃ bhavati |<BR>
tathā sati 'rājasūyena yāgena svārājyaṃ bhāvayet' iti vākyārthaparyavasānādanumatyādīnāṃ yāgānāmeva phalavattvādaṅgitvam, tatsaṃnidhau śrūyamāṇamaphalaṃ devanādikaṃ yāgāṅgam || MJaiNyC_4,4.1-2 ||<BR>
<BR>
<BR>
(dvitīye devanasya kṛtsnarājasūyāṅgatādhikaraṇe sūtre 3-4)<BR>
<BR>
<b>madhyasthaṃ yasya tanmadhye  / Jaim_4,4.3 /</b><BR>
<BR>
<b>sarvāsāṃ vā samatvāc codanātaḥ syān na hi tasya prakaraṇaṃ deśārtham ucyate madhye  / Jaim_4,4.4 /</b><BR>
<BR>
____________________________________________________<BR>
<BR>
START MJaiNy 4,4.3<BR>
<BR>
<BR>
dvitīyādhikaraṇamāracayati-<BR>
ekasyaivābhiṣecyasya tadaṅgaṃ nikhilasya vā /<BR>
rājasūyasyāpakarṣādādyaḥ prakriyayottaraḥ // MJaiNy_4,4.3 //<BR>
<BR>
------------------<BR>
<BR>
yadetat-devanādikamaṅgam- ityuktam, tadetabhiṣecanīyasya somayāgasyaikasyaivāṅgam |<BR>
kutaḥ |<BR>
apakarṣāt |<BR>
yadyapi- abhiṣecanīyavidherūrdhve tatsaṃnidhau devanādayaḥ samāmnātāḥ, tathāpi- abhiṣecanīyamadhve te 'pakṛṣyante |<BR>
'māhendrasya stotraṃ pratyabhiṣicyate' iti vākyena rājño yajamānasyābhiṣeko mādhyaṃdinasavane stotrakāle 'pakṛṣyate |<BR>
tasminnapakṛṣṭe sati tataḥ pūrvamāmnātānāṃ devanādīnāmarthasiddho 'pakarṣaḥ |<BR>
tato māhendrastotrādivadabhiṣecanīyaprayogāntaḥ pātitvāddevanādikamabhiṣecanīya svaivāṅgam- iti prāpte,-<BR>
brūmaḥ- kiṃ tadaṅgatve saṃnidhiḥ pramāṇam, kiṃvā prayogaparikalpitamavāntara prakaraṇam |<BR>
ubhayathāpi pratyakṣasya mahāprakaraṇasya prabalatvāddevanādikaṃ rājasūyasyāṅgam |<BR>
rājasūyaśabdaścānumatyādīnsarvānyāgānabhidhatte |<BR>
tasmātsarveṣāmetadaṅgam |<BR>
anuṣṭhānaṃ tu rājasūyamadhye kvacidapekṣitamiti vacanabalādabhiṣecanīyagatamāhendrastotrakāle tadanuṣṭhīyate || MJaiNyC_4,4.3 ||<BR>
<BR>
<BR>
(tṛtīye saumyādīnāmupasatkālakatvādhikaraṇe sūtre 5-6)<BR>
<BR>
<b>prakaraṇāvibhāge ca vipratiṣiddhaṃ hy ubhayam  / Jaim_4,4.5 /</b><BR>
<BR>
<b>api vā kālamātraṃ syād adarśanād viśeśasya  / Jaim_4,4.6 /</b><BR>
<BR>
____________________________________________________<BR>
<BR>
START MJaiNy 4,4.4-5<BR>
<BR>
<BR>
tṛtīyādhikaraṇamāracayati-<BR>
<BR>
kiṃ purastādupasadāṃ saumyena pracarediti /<BR>
aṅgāṅgibhāvaḥ kālo vā vākyādādyaḥ pratīyate // MJaiNy_4,4.4 //<BR>
purastāditi kālo 'tra bhāti kālavidhistataḥ /<BR>
nāṅgaṃ kasyāpi saumyādi pradhānamitareṣṭivat // MJaiNy_4,4.5 //<BR>
<BR>
------------------<BR>
rājasūye saṃsṛcchabdavācyānyāgneyāṣṭākapālādīni |<BR>
teṣvaṣṭamanavamadaśamāni saumya- tvāṣṭra-vaiṣṇavāni |<BR>
tadviṣayamidaṃ vākyamāmnāyate- 'purastādupasadāṃ saumyena pracaranti, antarā tvāṣṭreṇa, upariṣṭādvaiṣṇavena' iti |<BR>
yo 'yaṃ rājasūye somayāgaḥ, tasminnatidiṣṭānāmupasadāmādimadhyāvasāneṣu saumyādīnāṃ trayāṇāmanuṣṭhānamanena vākyena codyate |<BR>
tato vākyātsaumyādīnyupasadāmaṅgāni- iti prāpte, brūmaḥ- 'upasadām' iti ṣaṣṭhyāḥ kālavācinā 'purastāt' iti śabdenānvayāt |<BR>
saumyādīnāṃ kālaviśeṣasaṃbandhaparamidaṃ vākyam, na tvaṅgāṅgibhāvaparam |<BR>
tato na kasyāpyaṅgaṃ saumyādikam, kiṃtu- anumatyādivatpradhānam || MJaiNyC_4,4.4-5 ||<BR>
<BR>
<BR>
(caturthe- āmanahomānāṃ sāṃgrahaṇyaṅgatādhikaraṇe sūtram-)<BR>
<BR>
<b>phalavad voktahetutvād itarasya pradhānaṃ syāt  / Jaim_4,4.7 /</b><BR>
<BR>
____________________________________________________<BR>
<BR>
START MJaiNy 4,4.6<BR>
<BR>
<BR>
caturthādhikaraṇamāracayati-<BR>
<BR>
mukhyatā'manahomasya sāṃgrahaṇyaṅgatāthavā /<BR>
mukhyatvamaviruddhatvātphalāya syāttadaṅgatā // MJaiNy_4,4.6 //<BR>
<BR>
------------------<BR>
<BR>
kāmyeṣṭikāṇḍe śrūyate- 'vaiśvadevīṃ sāṃgrahaṇīṃ nirvapedprāmakāyaḥ ' iti |<BR>
tatra- āmanahomāḥ śrutāḥ- 'āmanasya- āmanasya devāḥ- iti tistra āhutījuhoti' iti |<BR>
ta eta āmanahomāḥ sāṃgrahaṇyeṣṭyā saha samapradhānabhūtāḥ |<BR>
na hi teṣāṃ mukhyatve kaścidvirodho 'sti |<BR>
dṛṣṭaṃ hyāgneyādiṣvanumatyādiṣu ca bahūnāṃ mukhyatvam- iti cet |<BR>
maivam |<BR>
'darśapūrṇamāsābhyāṃ svargakāmaḥ' iti vākyena 'svārājyakāmo rājasūyena' iti vākyena ca yathā bahūnāṃ phalasaṃbandhāvagamaḥ, tathā'manahomānām |<BR>
phalasaṃbandhābhāve sati prādhānyāyogāt |<BR>
'sāṃgrahaṇīṃ nirvapedgrāmakāmaḥ' iti vākyaṃ tu sāṃgrahaṇyāḥ saṃnidhāvāmnātā aphalā āmanahomāstadaṅgam || MJaiNyC_4,4.6 ||<BR>
<BR>
<BR>
(pañcame dadhigrahasya nityatādhikaraṇe sūtrāṇi 8-11)<BR>
<BR>
<b>dadhigraho naimittikaḥ śrutisaṃyogāt  / Jaim_4,4.8 /</b><BR>
<BR>
<b>nityaś ca jyeṣṭhaśabdāt  / Jaim_4,4.9 /</b><BR>
<BR>
<b>sārvarūpyāc ca  / Jaim_4,4.10 /</b><BR>
<BR>
<b>nityo vā syād arthavādas tayoḥ karmaṇy asaṃbandhād bhaṅgitvāc cāntarāyasya  / Jaim_4,4.11 /</b><BR>
<BR>
____________________________________________________<BR>
<BR>
START MJaiNy 4,4.7-8<BR>
<BR>
<BR>
pañcamādhikaraṇamāracayati-<BR>
<BR>
nityanaimittikatve vā nityataiva dadhigrahe /<BR>
devāntarāyājjyaiṣṭhyācca syādasyobhayarūpatā // MJaiNy_4,4.7 //<BR>
nimittatvadyotino 'tra yadiśabdādayo na hi /<BR>
ato 'sya na nimisatvaṃ kevalā nityatocitā // MJaiNy_4,4.8 //<BR>
<BR>
------------------<BR>
<BR>
jyotiṣṭome śrūyate- 'yāṃ vai kāṃcidadhvaryuyajamānaśca devatāmantarītaḥ, tasyā āvṛścyete |<BR>
yatprājāpatyaṃ dadhigrahaṃ gṛhṇāti, śamayatyevainām' iti so 'yaṃ dadhigraho nityo naimittikaścetyubhayātmakaḥ |<BR>
kutaḥ |<BR>
ākāradvayasādhakasadbhāvāt |<BR>
devatāntarāyeṇa taddevatākṣobhanupanyasya graheṇa śamanābhidhānāt |<BR>
antarāyo nimittam, graho naimittika iti pratibhāti |<BR>
tathā jyeṣṭhatvamāmnātam- 'jyeṣṭho vā eṣa grahāṇām' iti |<BR>
jyeṣṭhatvaṃ nāma paśastatvam |<BR>
tacca nityatve satyupapadyate |<BR>
naimittikasya pākṣikatvādapraśastatvam |<BR>
tasmāt- hetudvayabalādubhayātmakaḥ- iti cet |<BR>
maivam |<BR>
devatāntarāyasya nimittatvābhāvāt |<BR>
nimittatve yadiśabda upabadhyeta, saptamī vā śrūyate |<BR>
yacchabdo vāntarāyakartroradhvaryuyajamānayoḥ sāmānādhikaraṇyena prayujyeta |<BR>
'yadi rathaṃtarasāmā somaḥ syādaindravāyavāgrāngarahāngṛhṇīyāt' 'bhinne juhoti, yo vai saṃvatsaramukhyamabhṛtvāgniṃ cinute' ityādiṣu saṃpratipannanimitteṣu taddarśanāt |<BR>
tasmāt- kevalanityatvameva dadhigrahasyocitam |<BR>
devatāstrobhatatsamādhānopanyāso vidheyadadhigrahastutayer'thavādaḥ || MJaiNyC_4,4.7-8 ||<BR>
<BR>
<BR>
(ṣaṣṭhe vaiśvānarasya naimittikatvādhikaraṇe sūtre 12-13)<BR>
<BR>
<b>vaiśvānaraś ca nityaḥ syān nityaiḥ samānasaṃkhyatvāt  / Jaim_4,4.12 /</b><BR>
<BR>
<b>pakṣe votpannasaṃyogāt  / Jaim_4,4.13 /</b><BR>
<BR>
____________________________________________________<BR>
<BR>
START MJaiNy 4,4.9<BR>
<BR>
<BR>
ṣaṣṭhādhikaraṇamāracayati-<BR>
<BR>
nityo naumittiko vā syādyāgo vaiśvānaraścitau /<BR>
nityaḥ pureva yacchabdādavirodhācca paścimaḥ // MJaiNy_4,4.9 //<BR>
<BR>
------------------<BR>
<BR>
agnicayane śrūyate-'yo vai saṃvatsaramukhyamabhṛtvāgniṃ cinute |<BR>
yathā sāminarbho vipadyate, tādṛgeva tadārtimārchet |<BR>
vaiśvānaraṃ dvādaśakapālaṃ purastānnirvapet' iti |<BR>
ukhā piṭharaḥ |<BR>
tāmukhām 'yañjānaḥ prathamaṃ manaḥ' ityādiprapāṭhakāmnātairmantraiḥ saṃpādya, tasyāmukhāyāmagniṃ nidhāya, ṣaḍudyāme dvādaśodyāme vā śikye tāmukhāmavasthāpya, tacchikyaṃ svakaṇṭhe baddhvā, tamukhyamagniṃ saṃvatsaraṃ bhṛtvā paścādiṣṭakābhiragniścetavyaḥ |<BR>
abharaṇe tvapūrṇagarbhapātavadvināśaḥ syāt |<BR>
tato vaiśvānareṣṭiṃ  cayanātprāgeva kuryāt, ityarthaḥ |<BR>
atrāpyantarāyavākyavadabharaṇavākyasyārthavādatvānnityā vaiśvānareṣṭiḥ- iti cet |<BR>
maivam |<BR>
'yaḥ pumānabhṛtvāgniṃ cinute, sa nivapet' iti kartṛsamānādhikṛtayacchabdabalādabharaṇeṣṭayornimittanaimittika bhāvābabhāsāt |<BR>
kiṃca dadhigrahasya nitvasya pākṣikatvarūpaṃ naimittikatvaṃ viruddham |<BR>
iha tu nityatve pramāṇabhāvādekameva naimittikatvamitvavirodhaḥ || MJaiNyC_4,4.9 ||<BR>
<BR>
<BR>
(saptame ṣaṣṭhāciternaimittikatvādhikaraṇe sūtrāṇi 14-18)<BR>
<BR>
<b>ṣaṭcitiḥ pūrvavattvāt  / Jaim_4,4.14 /</b><BR>
<BR>
<b>tābhiś ca tulyasaṃkhyānāt  / Jaim_4,4.15 /</b><BR>
<BR>
<b>arthavādopapatteś ca  / Jaim_4,4.16 /</b><BR>
<BR>
<b>ekacitir vā syād apavṛkte hi codyate nimittena  / Jaim_4,4.17 /</b><BR>
<BR>
<b>vipratiṣedhāt tābhiḥ samānasaṃkhyam  / Jaim_4,4.18 /</b><BR>
<BR>
____________________________________________________<BR>
<BR>
START MJaiNy 4,4.10<BR>
<BR>
<BR>
saptamādhikaraṇamāracayati-<BR>
<BR>
nityā ṣaṣṭhī citirno vā pañcāpekṣatvato 'gnimaḥ /<BR>
apavṛktāvapratiṣṭhānimittīkṛtito 'ntimaḥ // MJaiNy_4,4.10 //<BR>
<BR>
------------------<BR>
<BR>
agnau śrūyate- 'saṃvatsaro vā enaṃ pratiṣṭhāyai nudate, yo agniṃ citvā na pratitiṣṭhati, pañca pūrvāścitayo bhavanti, atha ṣaṣṭhīṃ citiṃ cinute' iti |<BR>
lāṅgalena kṛṣṭe vyāmamātre bhūpradeśe nānāvidhābhiriṣṭikābhiḥ pakṣyākāreṇa sthānaṃ niṣpādyate, seyaṃ citiḥ |<BR>
tādṛśyaḥ pañca citayaḥ pūrvāḥ kriyante |<BR>
tataḥ ṣaṣṭhī citiḥ |<BR>
tatra 'ṣaṇṇāṃ pūraṇī ṣaṣṭhī' iti vyutpattau pūrvāḥ pañca citūrapekṣatre |<BR>
anyathā ṣaṭsaṃkhyāpūrakatvāsaṃbhavāt |<BR>
tasmāt- ekaprayoganiyamāditaracitivannityā- iti cet |<BR>
maivam |<BR>
'agniṃ citvā' iti pūrvābhireva pañcamiścityasyāgnicayanasya samāptau stratyāṃ paścāt- 'yo 'tra na pratitiṣṭhati, asau ṣaṣṭhīṃ cinute' iti kartṛsamānādhikṛtena yacchabdenāpratiṣṭhāṃ nimittīkṛttya vidhānātṣaṣṭhī naimittikī |<BR>
tataḥ- pañcacitiko nityo 'gniḥ, naimittikastvekacitikaḥ, iti prayogaikyam |<BR>
pūraṇapratyayastvabhidhānāpekṣayopapadyate |<BR>
'pūrvāḥ pañca citayo 'bhihitāḥ |<BR>
athābhidhāsyamānāṃ ṣaṣṭhīṃ citiṃ cinute, iti vacanavyaktiḥ || MJaiNyC_4,4.10 ||<BR>
<BR>
<BR>
(aṣṭame piṇḍapitṛyajñasyānaṅgatādhikaraṇe sūtrāṇi 19-21)<BR>
<b>pitṛyajñaḥ svakālatvād anaṅgaṃ syāt  / Jaim_4,4.19 /</b><BR>
<BR>
<b>tulyavat prasaṅkhyānāt  / Jaim_4,4.20 /</b><BR>
<BR>
<b>pratiṣiddhe ca darśanāt  / Jaim_4,4.21 /</b><BR>
<BR>
____________________________________________________<BR>
<BR>
START MJaiNy 4,4.11<BR>
<BR>
<BR>
aṣṭamādhikaraṇamāracayati-<BR>
<BR>
kratvaṅgaṃ syānna vā piṇḍapitṛyajñaḥ kratau hi saḥ /<BR>
amāṣāsyoktito maivaṃ tatkālokteḥ pumarthatā // MJaiNy_4,4.11 //<BR>
<BR>
------------------<BR>
<BR>
idamāmnāyate- 'amāvāsyāyāmaparāhṇe piṇḍapitṛyaccena caranti' iti |<BR>
tatra-amāvāsyāśabdavācye karmaṇi vidhīyamānatvādayaṃ piṇḍapitṛyajñaḥ kratvaṅgam- iti cet |<BR>
maivam |<BR>
amāvāsyāśabdasya kālavācitvāt |<BR>
karmaṇi tvayaṃ śabdo lākṣaṇikaḥ |<BR>
na ca - vākyena ktatvaṅgatvābhāve 'pi prakaraṇena tadbhevat- iti vācyam |<BR>
tasyānārabhyādhītatvāt |<BR>
tasmāt- ayaṃ puruṣārthaḥ || MJaiNyC_4,4.11 ||<BR>
<BR>
<BR>
(navame raśanāyā yūpāṅgatādhikaraṇe sūtrāṇi 22-24)<BR>
<BR>
<b>paśvaṅgaṃ raśanā syāt tadāgame vidhānāt  / Jaim_4,4.22 /</b><BR>
<BR>
<b>yūpāṅgaṃ vā tatsaṃskārāt  / Jaim_4,4.23 /</b><BR>
<BR>
<b>arthavādaś ca tadarthavat  / Jaim_4,4.24 /</b><BR>
<BR>
____________________________________________________<BR>
<BR>
START MJaiNy 4,4.12<BR>
<BR>
navamādhikaraṇamāracayati-<BR>
<BR>
rajjurhitīyā paśvarthā yūpārthā vānvayātpaśau /<BR>
paśvarthā trivṛtrā yūpaṃ parivīyeti yūpagā // MJaiNy_4,4.12 //<BR>
<BR>
------------------<BR>
<BR>
jyotiṣṭome śrūyate- 'āśvinaṃ grahaṃ gṛhītvā trivṛtā yūpaṃ parivīyā'gneyaṃ sabanayiṃ paśumupākaroti' iti |<BR>
tatra- savanīyapaśoragnīṣomīyavikṛtitvāccodakaprāptaṃ yūpaparivyāṇaṃ kālopalakṣaṇārthamanūdya parivyāṇottarakāle trivṛdraśanopalakṣitapaśorupākaraṇaṃ vidhīyate |<BR>
tato 'tra raśanāyāḥ paśvanvayātpaśubandhanena paśoritastato 'pakramaṇanivāraṇarūpadṛṣṭārtha lābhācca paśvarthā raśanā- iti cet |<BR>
maivam |<BR>
'trivṛtā' iti tṛtīyayā 'yūpam' iti dvitīyayā ca śeṣaśeṣibhāvāvanamāt, avyavahitānvayalābhācca raśanā yūpārthā |<BR>
kālastu 'āśvinaṃ grahaṃ gṛhītvā ' ityanenaivopalakṣitaḥ |<BR>
paśvanapakramaṇavadyūpadārḍyamapi dṛṣṭameva prayojanam |<BR>
na ca- parivyāṇena dorḍhya codakādeva siddham - iti vācyam |<BR>
tasminsiddhisati puvarvidhānādeva dvitīyayā raśanayā parivyāṇāntarāṅgīkārāt |<BR>
tasmāt - iyaṃ dvitīyā raśanā yūpārthā || MJaiNyC_4,4.12 ||<BR>
<BR>
<BR>
( daśame svaroḥ paśvaṅgatādhikaraṇe sūtrāṇi 25-28)<BR>
<BR>
<b>svaruścāpy ekadeśatvāt  / Jaim_4,4.25 /</b><BR>
<BR>
<b>niṣkrayaś ca tadaṅgavat  / Jaim_4,4.26 /</b><BR>
<BR>
<b>paśvaṅgaṃ vā tadarthaḥ syāt  / Jaim_4,4.27 /</b><BR>
<BR>
<b>bhaktyā niṣkrayavādaḥ syāt  / Jaim_4,4.28 /</b><BR>
<BR>
____________________________________________________<BR>
<BR>
START MJaiNy 4,4.13<BR>
<BR>
<BR>
daśamādhikaraṇamāracayati-<BR>
svaruryūpe paśau vāṅgaṃ yūpasyetyuktito 'grimaḥ /<BR>
svaruṇā paśumañjyādityukteḥ paśvaṅgatā sphuṭā // MJaiNy_4,4.13 //<BR>
<BR>
------------------<BR>
<BR>
agnīṣomīyapaśau śrūyate - 'yūpasya svaruṃ karoti' 'svaruṇā paśumanakti' iti |<BR>
tatra - svaroryūpasaṃbandhabhidhānādyūpāṅgatvam - iti cet |<BR>
maivam |<BR>
'svaruṇā paśum' iti tṛtīyayā dvitīyayā cāṅgāṅgibhāvāvagatau saṃvandhasāmānyavācinyāḥ ṣaṣṭhyā yūpīyacchedanajanyatvābhiprāyeṇāpi netuṃ śakyatvāt |<BR>
tasmāt- svaruḥ paśvaṅgam || MJaiNyC_4,4.13 ||<BR>
<BR>
<BR>
(ekādaśe - āghārādīnāmaṅgatādhikaraṇe sūtrāṇi 29-38)<BR>
<BR>
<b>darśapūrṇamāsayor ijyāḥ pradhānāny aviśeṣāt  / Jaim_4,4.29 /</b><BR>
<BR>
<b>api vāṅgāni kānicid yeṣv aṅgatvena saṃstutiḥ sāmānyo hy abhisaṃbanhdaḥ  / Jaim_4,4.30  /</b><BR>
<BR>
<b>tathā cānyārthadarśanam  / Jaim_4,4.31 /</b><BR>
<BR>
<b>avaśiṣṭaṃ tu kāraṇaṃ pradhāneṣu guṇasya vidyamānatvāt  / Jaim_4,4.32 /</b><BR>
<BR>
<b>nānukte 'nyārthadarśanaṃ parārthatvāt  / Jaim_4,4.33 /</b><BR>
<BR>
<b>pṛthaktve tv abhidhānayor niveśaḥ śrutito vyapadeśāc ca tatpunarmukhyalakṣaṇaṃ yatphalavatvaṃ tatsaṃnidhāv asaṃyuktaṃ tadaṅgaṃ syād bhāgitvāt kāraṇasyāśrutaś cānyasaṃbandhaḥ  / Jaim_4,4.34 /</b><BR>
<BR>
<b>guṇāś ca nāmasaṃyuktā vidhīyante nāṅgeṣūpapadyante  / Jaim_4,4.35 /</b><BR>
<BR>
<b>tulyā ca kāraṇaśrutir anyair aṅgāṅgisaṃbandhaḥ  / Jaim_4,4.36 /</b><BR>
<BR>
<b>utpattāv abhisaṃbandhas tasmād aṅgopadeśaḥ syāt  / Jaim_4,4.37 /</b><BR>
<BR>
<b>tathā cānyārthadarśanam  / Jaim_4,4.38 /</b><BR>
<BR>
____________________________________________________<BR>
<BR>
START MJaiNy 4,4.14<BR>
<BR>
ekādaśādhikaraṇamāracayati-<BR>
<BR>
āghārādeśca mukhyatvaṃ na vā'gneyādivattu tat /<BR>
ṣaṇmukhyā nāmataḥ siddhāḥśeṣā anye 'ṅgasaṃstuteḥ // MJaiNy_4,4.14 //<BR>
<BR>
------------------<BR>
<BR>
darśapūrṇa māsayorāghārājyabhāgaprayājānuyājādayaḥ kālasaṃyogamantareṇā'mnātāḥ |<BR>
āgneyādayaḥ ṣaḍyāgāḥ kālasaṃyogena coditāḥ |<BR>
tatra - āgneyādīnāṃ yathā prādhānyamaṅgīkṛtam, tathaivā'ghārādīnāmapyaṅgīkartavyam |<BR>
yathā rājasūye parasparavilakṣaṇānāmiṣṭipaśusomānāṃ bahūnāṃ samaprādhānyam, tadvat |<BR>
ekaprakaraṇapāṭhaścobhayatrāpi samānaḥ |<BR>
tasmāt - āghārādīnāmāgneyādīnāṃ ca samapradhānyam - iti prāpte -<BR>
brūmaḥ- 'rājā svārājyakāmo rājasūyena yajeta' ityatra rājasūyaśabdo rājasaṃbandhātpravartamāno rājakartṛkāṇāmekaprakaraṇa paṭhitānāṃ sarveṣāṃ yāgānāṃ nāmadheyaṃ bhavati |<BR>
darśapūrṇamāsaśabdau tu kālavācinau santau kālasaṃyogena vihitānāmevā'gneyādīnāṃ ṣaṇṇāṃ yāgānāṃ nāmadheyatāṃ pratipadyete |<BR>
tataḥ 'darśapūrṇamāsābhyāṃ svargakāmo yajeta' iti vākyena tannāmadheyavaśādāgneyādayaḥ ṣaḍeva yāgāḥ phalasaṃbandhitvena pratīyamānā mukhyāḥ |<BR>
anye tvājyabhāgāghārādayastannāmarahitā niṣphalā āgneyādīnāṃ śeṣāḥ |<BR>
evaṃ satyaṅgatvena stutirupapadyate |<BR>
'cakṣuṣī vā ete yajñasya, yadājyabhāgau' ityājyabhāgau yajñaśarīrasyāṅgino 'ṅgatvena stūyete |<BR>
'yatprayājānuyājā ijyante varma vā etaścajñāya kriyate' iti yajñaśarīropakārakavarmatvena prayājānuyājāḥ stūyante |<BR>
evamāghārādiṣūdāhāryam |<BR>
etacca sati sādṛśye saṃbhavati |<BR>
tasmāt - ādhārādīnāṃ nāsti mukhyatvam || MJaiNyC_4,4.14 ||<BR>
<BR>
<BR>
(dvādaśe jyetiṣṭome dīkṣaṇīyādīnāmaṅgatādhikaraṇe sūtrāṇi 39-41)<BR>
<BR>
<b>jyotiṣṭome tulyāny aviśiṣṭaṃ hi kāraṇam  / Jaim_4,4.39 /</b><BR>
<BR>
<b>guṇānāṃ tūtpattivākyena saṃbandhāt kāraṇaśrutis tasmāt somaḥ pradhānaṃ syāt  / Jaim_4,4.40 /</b><BR>
<BR>
<b>tathā cānyārthadarśanam  / Jaim_4,4.41 /</b><BR>
<BR>
____________________________________________________<BR>
<BR>
START MJaiNy 4,4.15<BR>
<BR>
<BR>
dvādaśādhikaraṇamāracayati-<BR>
<BR>
mukhyā na vā dīkṣaṇīyā mukhyā syātsomasāmyataḥ /<BR>
jyortiṣi yasya stomāḥ syuriti somaikamukhyatā // MJaiNy_4,4.15 //<BR>
<BR>
------------------<BR>
<BR>
'jyotiṣṭomena svargakāmo yajeta' ityasya prakaraṇe- aindravāyavagrahādayaḥ somayāgāḥ, dīkṣaṇīyādīṣṭayaḥ, agnīṣoyādi paśavaḥ, agnīṣoyādipaśavaḥ, āmnātāḥ |<BR>
tatra - āgneyādipakṣapātidarśapūrṇamāsanāmavajjyotiṣṭomanāmnaḥ somapakṣapāte hetvabhāvena rājasūyanāmavatprakṛtasarvayāgasādhāraṇatvāt, somasamānānāṃ dīkṣaṇīyādīnāmapyasti mukhyatvam- iti cet |<BR>
maivam |<BR>
somayāgapakṣapāte hetusadbhāvāt |<BR>
'jyortīṣi stomā yasya yajñasya so 'yaṃ jyotiṣṭomaḥ' iti hi tadvyutpattiḥ |<BR>
ata eva brāhmaṇam - 'trivṛt, pañcadaśaḥ, saptadaśaḥ, ekaviṃśaḥ, etāni vāya tāni jyotiṃṣi ya etasya stomāḥ' iti |<BR>
stomānāṃ jyotiṣṭvaṃ yajñaprakāśakatvam |<BR>
na ceṣṭayaḥ paśavo vā trivṛdādistomayuktāḥ pratibhāsante |<BR>
tasmāt - jyotiṣṭomanāmnā somayāgānāmeva phalasaṃbandhāvagamādaphalā iṣṭipaśavo na mukhyā iti somayāgānāmeva prādhānyam || MJaiNyC_4,4.15 ||<BR>
<BR>
<BR>
iti śrīmādhavīye jaiminīyanyāyamālāvistare caturthādhyāyasya caturthapādaḥ<BR>
<BR>
<BR>
caturtho 'dhyāyaśca samāptaḥ //<BR>
<BR>
<BR>
<BR>
<BR>
<BR>
</body></html>
