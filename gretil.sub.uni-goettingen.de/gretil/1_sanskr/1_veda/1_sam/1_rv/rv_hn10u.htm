<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title> Rgveda, Mandala 10 </title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Rgveda, Mandala 10<BR>
Based on the edition by Th. Aufrecht: Die Hymnen des Rig Veda, 2nd ed., Bonn 1877,<BR>
digitized by Barend A. Van Nooten and Gary B. Holland.<BR>
<BR>
<BR>
Revised and converted by Detlef Eichler.<BR>
(http://www.detlef108.de/Rigveda.htm)<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


 
<BR>
Ṛgveda 10<BR>
<BR>
<BR>
<BR>
<BR>
<BR>
RV_10,001.01a agre bṛhann uṣasām ūrdhvo asthān nirjaganvān tamaso jyotiṣāgāt |<BR>
RV_10,001.01c agnir bhānunā ruśatā svaṅga ā jāto viśvā sadmāny aprāḥ ||<BR>
RV_10,001.02a sa jāto garbho asi rodasyor agne cārur vibhṛta oṣadhīṣu |<BR>
RV_10,001.02c citraḥ śiśuḥ pari tamāṃsy aktūn pra mātṛbhyo adhi kanikradad gāḥ ||<BR>
RV_10,001.03a viṣṇur itthā paramam asya vidvāñ jāto bṛhann abhi pāti tṛtīyam |<BR>
RV_10,001.03c āsā yad asya payo akrata svaṃ sacetaso abhy arcanty atra ||<BR>
RV_10,001.04a ata u tvā pitubhṛto janitrīr annāvṛdham prati caranty annaiḥ |<BR>
RV_10,001.04c tā īm praty eṣi punar anyarūpā asi tvaṃ vikṣu mānuṣīṣu hotā ||<BR>
RV_10,001.05a hotāraṃ citraratham adhvarasya yajñasya-yajñasya ketuṃ ruśantam |<BR>
RV_10,001.05c pratyardhiṃ devasya-devasya mahnā śriyā tv agnim atithiṃ janānām ||<BR>
RV_10,001.06a sa tu vastrāṇy adha peśanāni vasāno agnir nābhā pṛthivyāḥ |<BR>
RV_10,001.06c aruṣo jātaḥ pada iḷāyāḥ purohito rājan yakṣīha devān ||<BR>
RV_10,001.07a ā hi dyāvāpṛthivī agna ubhe sadā putro na mātarā tatantha |<BR>
RV_10,001.07c pra yāhy acchośato yaviṣṭhāthā vaha sahasyeha devān ||<BR>
<BR>
RV_10,002.01a piprīhi devāṃ uśato yaviṣṭha vidvāṃ ṛtūṃr ṛtupate yajeha |<BR>
RV_10,002.01c ye daivyā ṛtvijas tebhir agne tvaṃ hotṝṇām asy āyajiṣṭhaḥ ||<BR>
RV_10,002.02a veṣi hotram uta potraṃ janānām mandhātāsi draviṇodā ṛtāvā |<BR>
RV_10,002.02c svāhā vayaṃ kṛṇavāmā havīṃṣi devo devān yajatv agnir arhan ||<BR>
RV_10,002.03a ā devānām api panthām aganma yac chaknavāma tad anu pravoḷhum |<BR>
RV_10,002.03c agnir vidvān sa yajāt sed u hotā so adhvarān sa ṛtūn kalpayāti ||<BR>
RV_10,002.04a yad vo vayam pramināma vratāni viduṣāṃ devā aviduṣṭarāsaḥ |<BR>
RV_10,002.04c agniṣ ṭad viśvam ā pṛṇāti vidvān yebhir devāṃ ṛtubhiḥ kalpayāti ||<BR>
RV_10,002.05a yat pākatrā manasā dīnadakṣā na yajñasya manvate martyāsaḥ |<BR>
RV_10,002.05c agniṣ ṭad dhotā kratuvid vijānan yajiṣṭho devāṃ ṛtuśo yajāti ||<BR>
RV_10,002.06a viśveṣāṃ hy adhvarāṇām anīkaṃ citraṃ ketuṃ janitā tvā jajāna |<BR>
RV_10,002.06c sa ā yajasva nṛvatīr anu kṣā spārhā iṣaḥ kṣumatīr viśvajanyāḥ ||<BR>
RV_10,002.07a yaṃ tvā dyāvāpṛthivī yaṃ tvāpas tvaṣṭā yaṃ tvā sujanimā jajāna |<BR>
RV_10,002.07c panthām anu pravidvān pitṛyāṇaṃ dyumad agne samidhāno vi bhāhi ||<BR>
<BR>
RV_10,003.01a ino rājann aratiḥ samiddho raudro dakṣāya suṣumāṃ adarśi |<BR>
RV_10,003.01c cikid vi bhāti bhāsā bṛhatāsiknīm eti ruśatīm apājan ||<BR>
RV_10,003.02a kṛṣṇāṃ yad enīm abhi varpasā bhūj janayan yoṣām bṛhataḥ pitur jām |<BR>
RV_10,003.02c ūrdhvam bhānuṃ sūryasya stabhāyan divo vasubhir aratir vi bhāti ||<BR>
RV_10,003.03a bhadro bhadrayā sacamāna āgāt svasāraṃ jāro abhy eti paścāt |<BR>
RV_10,003.03c supraketair dyubhir agnir vitiṣṭhan ruśadbhir varṇair abhi rāmam asthāt ||<BR>
RV_10,003.04a asya yāmāso bṛhato na vagnūn indhānā agneḥ sakhyuḥ śivasya |<BR>
RV_10,003.04c īḍyasya vṛṣṇo bṛhataḥ svāso bhāmāso yāmann aktavaś cikitre ||<BR>
RV_10,003.05a svanā na yasya bhāmāsaḥ pavante rocamānasya bṛhataḥ sudivaḥ |<BR>
RV_10,003.05c jyeṣṭhebhir yas tejiṣṭhaiḥ krīḷumadbhir varṣiṣṭhebhir bhānubhir nakṣati dyām ||<BR>
RV_10,003.06a asya śuṣmāso dadṛśānapaver jehamānasya svanayan niyudbhiḥ |<BR>
RV_10,003.06c pratnebhir yo ruśadbhir devatamo vi rebhadbhir aratir bhāti vibhvā ||<BR>
RV_10,003.07a sa ā vakṣi mahi na ā ca satsi divaspṛthivyor aratir yuvatyoḥ |<BR>
RV_10,003.07c agniḥ sutukaḥ sutukebhir aśvai rabhasvadbhī rabhasvāṃ eha gamyāḥ ||<BR>
<BR>
RV_10,004.01a pra te yakṣi pra ta iyarmi manma bhuvo yathā vandyo no haveṣu |<BR>
RV_10,004.01c dhanvann iva prapā asi tvam agna iyakṣave pūrave pratna rājan ||<BR>
RV_10,004.02a yaṃ tvā janāso abhi saṃcaranti gāva uṣṇam iva vrajaṃ yaviṣṭha |<BR>
RV_10,004.02c dūto devānām asi martyānām antar mahāṃś carasi rocanena ||<BR>
RV_10,004.03a śiśuṃ na tvā jenyaṃ vardhayantī mātā bibharti sacanasyamānā |<BR>
RV_10,004.03c dhanor adhi pravatā yāsi haryañ jigīṣase paśur ivāvasṛṣṭaḥ ||<BR>
RV_10,004.04a mūrā amūra na vayaṃ cikitvo mahitvam agne tvam aṅga vitse |<BR>
RV_10,004.04c śaye vavriś carati jihvayādan rerihyate yuvatiṃ viśpatiḥ san ||<BR>
RV_10,004.05a kūcij jāyate sanayāsu navyo vane tasthau palito dhūmaketuḥ |<BR>
RV_10,004.05c asnātāpo vṛṣabho na pra veti sacetaso yam praṇayanta martāḥ ||<BR>
RV_10,004.06a tanūtyajeva taskarā vanargū raśanābhir daśabhir abhy adhītām |<BR>
RV_10,004.06c iyaṃ te agne navyasī manīṣā yukṣvā rathaṃ na śucayadbhir aṅgaiḥ ||<BR>
RV_10,004.07a brahma ca te jātavedo namaś ceyaṃ ca gīḥ sadam id vardhanī bhūt |<BR>
RV_10,004.07c rakṣā ṇo agne tanayāni tokā rakṣota nas tanvo aprayucchan ||<BR>
<BR>
RV_10,005.01a ekaḥ samudro dharuṇo rayīṇām asmad dhṛdo bhūrijanmā vi caṣṭe |<BR>
RV_10,005.01c siṣakty ūdhar niṇyor upastha utsasya madhye nihitam padaṃ veḥ ||<BR>
RV_10,005.02a samānaṃ nīḷaṃ vṛṣaṇo vasānāḥ saṃ jagmire mahiṣā arvatībhiḥ |<BR>
RV_10,005.02c ṛtasya padaṃ kavayo ni pānti guhā nāmāni dadhire parāṇi ||<BR>
RV_10,005.03a ṛtāyinī māyinī saṃ dadhāte mitvā śiśuṃ jajñatur vardhayantī |<BR>
RV_10,005.03c viśvasya nābhiṃ carato dhruvasya kaveś cit tantum manasā viyantaḥ ||<BR>
RV_10,005.04a ṛtasya hi vartanayaḥ sujātam iṣo vājāya pradivaḥ sacante |<BR>
RV_10,005.04c adhīvāsaṃ rodasī vāvasāne ghṛtair annair vāvṛdhāte madhūnām ||<BR>
RV_10,005.05a sapta svasṝr aruṣīr vāvaśāno vidvān madhva uj jabhārā dṛśe kam |<BR>
RV_10,005.05c antar yeme antarikṣe purājā icchan vavrim avidat pūṣaṇasya ||<BR>
RV_10,005.06a sapta maryādāḥ kavayas tatakṣus tāsām ekām id abhy aṃhuro gāt |<BR>
RV_10,005.06c āyor ha skambha upamasya nīḷe pathāṃ visarge dharuṇeṣu tasthau ||<BR>
RV_10,005.07a asac ca sac ca parame vyoman dakṣasya janmann aditer upasthe |<BR>
RV_10,005.07c agnir ha naḥ prathamajā ṛtasya pūrva āyuni vṛṣabhaś ca dhenuḥ ||<BR>
<BR>
RV_10,006.01a ayaṃ sa yasya śarmann avobhir agner edhate jaritābhiṣṭau |<BR>
RV_10,006.01c jyeṣṭhebhir yo bhānubhir ṛṣūṇām paryeti parivīto vibhāvā ||<BR>
RV_10,006.02a yo bhānubhir vibhāvā vibhāty agnir devebhir ṛtāvājasraḥ |<BR>
RV_10,006.02c ā yo vivāya sakhyā sakhibhyo 'parihvṛto atyo na saptiḥ ||<BR>
RV_10,006.03a īśe yo viśvasyā devavīter īśe viśvāyur uṣaso vyuṣṭau |<BR>
RV_10,006.03c ā yasmin manā havīṃṣy agnāv ariṣṭaratha skabhnāti śūṣaiḥ ||<BR>
RV_10,006.04a śūṣebhir vṛdho juṣāṇo arkair devāṃ acchā raghupatvā jigāti |<BR>
RV_10,006.04c mandro hotā sa juhvā yajiṣṭhaḥ sammiślo agnir ā jigharti devān ||<BR>
RV_10,006.05a tam usrām indraṃ na rejamānam agniṃ gīrbhir namobhir ā kṛṇudhvam |<BR>
RV_10,006.05c ā yaṃ viprāso matibhir gṛṇanti jātavedasaṃ juhvaṃ sahānām ||<BR>
RV_10,006.06a saṃ yasmin viśvā vasūni jagmur vāje nāśvāḥ saptīvanta evaiḥ |<BR>
RV_10,006.06c asme ūtīr indravātatamā arvācīnā agna ā kṛṇuṣva ||<BR>
RV_10,006.07a adhā hy agne mahnā niṣadyā sadyo jajñāno havyo babhūtha |<BR>
RV_10,006.07c taṃ te devāso anu ketam āyann adhāvardhanta prathamāsa ūmāḥ ||<BR>
<BR>
RV_10,007.01a svasti no divo agne pṛthivyā viśvāyur dhehi yajathāya deva |<BR>
RV_10,007.01c sacemahi tava dasma praketair uruṣyā ṇa urubhir deva śaṃsaiḥ ||<BR>
RV_10,007.02a imā agne matayas tubhyaṃ jātā gobhir aśvair abhi gṛṇanti rādhaḥ |<BR>
RV_10,007.02c yadā te marto anu bhogam ānaḍ vaso dadhāno matibhiḥ sujāta ||<BR>
RV_10,007.03a agnim manye pitaram agnim āpim agnim bhrātaraṃ sadam it sakhāyam |<BR>
RV_10,007.03c agner anīkam bṛhataḥ saparyaṃ divi śukraṃ yajataṃ sūryasya ||<BR>
RV_10,007.04a sidhrā agne dhiyo asme sanutrīr yaṃ trāyase dama ā nityahotā |<BR>
RV_10,007.04c ṛtāvā sa rohidaśvaḥ purukṣur dyubhir asmā ahabhir vāmam astu ||<BR>
RV_10,007.05a dyubhir hitam mitram iva prayogam pratnam ṛtvijam adhvarasya jāram |<BR>
RV_10,007.05c bāhubhyām agnim āyavo 'jananta vikṣu hotāraṃ ny asādayanta ||<BR>
RV_10,007.06a svayaṃ yajasva divi deva devān kiṃ te pākaḥ kṛṇavad apracetāḥ |<BR>
RV_10,007.06c yathāyaja ṛtubhir deva devān evā yajasva tanvaṃ sujāta ||<BR>
RV_10,007.07a bhavā no agne 'vitota gopā bhavā vayaskṛd uta no vayodhāḥ |<BR>
RV_10,007.07c rāsvā ca naḥ sumaho havyadātiṃ trāsvota nas tanvo aprayucchan ||<BR>
<BR>
RV_10,008.01a pra ketunā bṛhatā yāty agnir ā rodasī vṛṣabho roravīti |<BR>
RV_10,008.01c divaś cid antāṃ upamāṃ ud ānaḷ apām upasthe mahiṣo vavardha ||<BR>
RV_10,008.02a mumoda garbho vṛṣabhaḥ kakudmān asremā vatsaḥ śimīvāṃ arāvīt |<BR>
RV_10,008.02c sa devatāty udyatāni kṛṇvan sveṣu kṣayeṣu prathamo jigāti ||<BR>
RV_10,008.03a ā yo mūrdhānam pitror arabdha ny adhvare dadhire sūro arṇaḥ |<BR>
RV_10,008.03c asya patmann aruṣīr aśvabudhnā ṛtasya yonau tanvo juṣanta ||<BR>
RV_10,008.04a uṣa-uṣo hi vaso agram eṣi tvaṃ yamayor abhavo vibhāvā |<BR>
RV_10,008.04c ṛtāya sapta dadhiṣe padāni janayan mitraṃ tanve svāyai ||<BR>
RV_10,008.05a bhuvaś cakṣur maha ṛtasya gopā bhuvo varuṇo yad ṛtāya veṣi |<BR>
RV_10,008.05c bhuvo apāṃ napāj jātavedo bhuvo dūto yasya havyaṃ jujoṣaḥ ||<BR>
RV_10,008.06a bhuvo yajñasya rajasaś ca netā yatrā niyudbhiḥ sacase śivābhiḥ |<BR>
RV_10,008.06c divi mūrdhānaṃ dadhiṣe svarṣāṃ jihvām agne cakṛṣe havyavāham ||<BR>
RV_10,008.07a asya tritaḥ kratunā vavre antar icchan dhītim pitur evaiḥ parasya |<BR>
RV_10,008.07c sacasyamānaḥ pitror upasthe jāmi bruvāṇa āyudhāni veti ||<BR>
RV_10,008.08a sa pitryāṇy āyudhāni vidvān indreṣita āptyo abhy ayudhyat |<BR>
RV_10,008.08c triśīrṣāṇaṃ saptaraśmiṃ jaghanvān tvāṣṭrasya cin niḥ sasṛje trito gāḥ ||<BR>
RV_10,008.09a bhūrīd indra udinakṣantam ojo 'vābhinat satpatir manyamānam |<BR>
RV_10,008.09c tvāṣṭrasya cid viśvarūpasya gonām ācakrāṇas trīṇi śīrṣā parā vark ||<BR>
<BR>
RV_10,009.01a āpo hi ṣṭhā mayobhuvas tā na ūrje dadhātana |<BR>
RV_10,009.01c mahe raṇāya cakṣase ||<BR>
RV_10,009.02a yo vaḥ śivatamo rasas tasya bhājayateha naḥ |<BR>
RV_10,009.02c uśatīr iva mātaraḥ ||<BR>
RV_10,009.03a tasmā araṃ gamāma vo yasya kṣayāya jinvatha |<BR>
RV_10,009.03c āpo janayathā ca naḥ ||<BR>
RV_10,009.04a śaṃ no devīr abhiṣṭaya āpo bhavantu pītaye |<BR>
RV_10,009.04c śaṃ yor abhi sravantu naḥ ||<BR>
RV_10,009.05a īśānā vāryāṇāṃ kṣayantīś carṣaṇīnām |<BR>
RV_10,009.05c apo yācāmi bheṣajam ||<BR>
RV_10,009.06a apsu me somo abravīd antar viśvāni bheṣajā |<BR>
RV_10,009.06c agniṃ ca viśvaśambhuvam ||<BR>
RV_10,009.07a āpaḥ pṛṇīta bheṣajaṃ varūthaṃ tanve mama |<BR>
RV_10,009.07c jyok ca sūryaṃ dṛśe ||<BR>
RV_10,009.08a idam āpaḥ pra vahata yat kiṃ ca duritam mayi |<BR>
RV_10,009.08c yad vāham abhidudroha yad vā śepa utānṛtam ||<BR>
RV_10,009.09a āpo adyānv acāriṣaṃ rasena sam agasmahi |<BR>
RV_10,009.09c payasvān agna ā gahi tam mā saṃ sṛja varcasā ||<BR>
<BR>
RV_10,010.01a o cit sakhāyaṃ sakhyā vavṛtyāṃ tiraḥ purū cid arṇavaṃ jaganvān |<BR>
RV_10,010.01c pitur napātam ā dadhīta vedhā adhi kṣami prataraṃ dīdhyānaḥ ||<BR>
RV_10,010.02a na te sakhā sakhyaṃ vaṣṭy etat salakṣmā yad viṣurūpā bhavāti |<BR>
RV_10,010.02c mahas putrāso asurasya vīrā divo dhartāra urviyā pari khyan ||<BR>
RV_10,010.03a uśanti ghā te amṛtāsa etad ekasya cit tyajasam martyasya |<BR>
RV_10,010.03c ni te mano manasi dhāyy asme janyuḥ patis tanvam ā viviśyāḥ ||<BR>
RV_10,010.04a na yat purā cakṛmā kad dha nūnam ṛtā vadanto anṛtaṃ rapema |<BR>
RV_10,010.04c gandharvo apsv apyā ca yoṣā sā no nābhiḥ paramaṃ jāmi tan nau ||<BR>
RV_10,010.05a garbhe nu nau janitā dampatī kar devas tvaṣṭā savitā viśvarūpaḥ |<BR>
RV_10,010.05c nakir asya pra minanti vratāni veda nāv asya pṛthivī uta dyauḥ ||<BR>
RV_10,010.06a ko asya veda prathamasyāhnaḥ ka īṃ dadarśa ka iha pra vocat |<BR>
RV_10,010.06c bṛhan mitrasya varuṇasya dhāma kad u brava āhano vīcyā nṝn ||<BR>
RV_10,010.07a yamasya mā yamyaṃ kāma āgan samāne yonau sahaśeyyāya |<BR>
RV_10,010.07c jāyeva patye tanvaṃ riricyāṃ vi cid vṛheva rathyeva cakrā ||<BR>
RV_10,010.08a na tiṣṭhanti na ni miṣanty ete devānāṃ spaśa iha ye caranti |<BR>
RV_10,010.08c anyena mad āhano yāhi tūyaṃ tena vi vṛha rathyeva cakrā ||<BR>
RV_10,010.09a rātrībhir asmā ahabhir daśasyet sūryasya cakṣur muhur un mimīyāt |<BR>
RV_10,010.09c divā pṛthivyā mithunā sabandhū yamīr yamasya bibhṛyād ajāmi ||<BR>
RV_10,010.10a ā ghā tā gacchān uttarā yugāni yatra jāmayaḥ kṛṇavann ajāmi |<BR>
RV_10,010.10c upa barbṛhi vṛṣabhāya bāhum anyam icchasva subhage patim mat ||<BR>
RV_10,010.11a kim bhrātāsad yad anātham bhavāti kim u svasā yan nirṛtir nigacchāt |<BR>
RV_10,010.11c kāmamūtā bahv etad rapāmi tanvā me tanvaṃ sam pipṛgdhi ||<BR>
RV_10,010.12a na vā u te tanvā tanvaṃ sam papṛcyām pāpam āhur yaḥ svasāraṃ nigacchāt |<BR>
RV_10,010.12c anyena mat pramudaḥ kalpayasva na te bhrātā subhage vaṣṭy etat ||<BR>
RV_10,010.13a bato batāsi yama naiva te mano hṛdayaṃ cāvidāma |<BR>
RV_10,010.13c anyā kila tvāṃ kakṣyeva yuktam pari ṣvajāte libujeva vṛkṣam ||<BR>
RV_10,010.14a anyam ū ṣu tvaṃ yamy anya u tvām pari ṣvajāte libujeva vṛkṣam |<BR>
RV_10,010.14c tasya vā tvam mana icchā sa vā tavādhā kṛṇuṣva saṃvidaṃ subhadrām ||<BR>
<BR>
RV_10,011.01a vṛṣā vṛṣṇe duduhe dohasā divaḥ payāṃsi yahvo aditer adābhyaḥ |<BR>
RV_10,011.01c viśvaṃ sa veda varuṇo yathā dhiyā sa yajñiyo yajatu yajñiyāṃ ṛtūn ||<BR>
RV_10,011.02a rapad gandharvīr apyā ca yoṣaṇā nadasya nāde pari pātu me manaḥ |<BR>
RV_10,011.02c iṣṭasya madhye aditir ni dhātu no bhrātā no jyeṣṭhaḥ prathamo vi vocati ||<BR>
RV_10,011.03a so cin nu bhadrā kṣumatī yaśasvaty uṣā uvāsa manave svarvatī |<BR>
RV_10,011.03c yad īm uśantam uśatām anu kratum agniṃ hotāraṃ vidathāya jījanan ||<BR>
RV_10,011.04a adha tyaṃ drapsaṃ vibhvaṃ vicakṣaṇaṃ vir ābharad iṣitaḥ śyeno adhvare |<BR>
RV_10,011.04c yadī viśo vṛṇate dasmam āryā agniṃ hotāram adha dhīr ajāyata ||<BR>
RV_10,011.05a sadāsi raṇvo yavaseva puṣyate hotrābhir agne manuṣaḥ svadhvaraḥ |<BR>
RV_10,011.05c viprasya vā yac chaśamāna ukthyaṃ vājaṃ sasavāṃ upayāsi bhūribhiḥ ||<BR>
RV_10,011.06a ud īraya pitarā jāra ā bhagam iyakṣati haryato hṛtta iṣyati |<BR>
RV_10,011.06c vivakti vahniḥ svapasyate makhas taviṣyate asuro vepate matī ||<BR>
RV_10,011.07a yas te agne sumatim marto akṣat sahasaḥ sūno ati sa pra śṛṇve |<BR>
RV_10,011.07c iṣaṃ dadhāno vahamāno aśvair ā sa dyumāṃ amavān bhūṣati dyūn ||<BR>
RV_10,011.08a yad agna eṣā samitir bhavāti devī deveṣu yajatā yajatra |<BR>
RV_10,011.08c ratnā ca yad vibhajāsi svadhāvo bhāgaṃ no atra vasumantaṃ vītāt ||<BR>
RV_10,011.09a śrudhī no agne sadane sadhasthe yukṣvā ratham amṛtasya dravitnum |<BR>
RV_10,011.09c ā no vaha rodasī devaputre mākir devānām apa bhūr iha syāḥ ||<BR>
<BR>
RV_10,012.01a dyāvā ha kṣāmā prathame ṛtenābhiśrāve bhavataḥ satyavācā |<BR>
RV_10,012.01c devo yan martān yajathāya kṛṇvan sīdad dhotā pratyaṅ svam asuṃ yan ||<BR>
RV_10,012.02a devo devān paribhūr ṛtena vahā no havyam prathamaś cikitvān |<BR>
RV_10,012.02c dhūmaketuḥ samidhā bhāṛjīko mandro hotā nityo vācā yajīyān ||<BR>
RV_10,012.03a svāvṛg devasyāmṛtaṃ yadī gor ato jātāso dhārayanta urvī |<BR>
RV_10,012.03c viśve devā anu tat te yajur gur duhe yad enī divyaṃ ghṛtaṃ vāḥ ||<BR>
RV_10,012.04a arcāmi vāṃ vardhāyāpo ghṛtasnū dyāvābhūmī śṛṇutaṃ rodasī me |<BR>
RV_10,012.04c ahā yad dyāvo 'sunītim ayan madhvā no atra pitarā śiśītām ||<BR>
RV_10,012.05a kiṃ svin no rājā jagṛhe kad asyāti vrataṃ cakṛmā ko vi veda |<BR>
RV_10,012.05c mitraś cid dhi ṣmā juhurāṇo devāñ chloko na yātām api vājo asti ||<BR>
RV_10,012.06a durmantv atrāmṛtasya nāma salakṣmā yad viṣurūpā bhavāti |<BR>
RV_10,012.06c yamasya yo manavate sumantv agne tam ṛṣva pāhy aprayucchan ||<BR>
RV_10,012.07a yasmin devā vidathe mādayante vivasvataḥ sadane dhārayante |<BR>
RV_10,012.07c sūrye jyotir adadhur māsy aktūn pari dyotaniṃ carato ajasrā ||<BR>
RV_10,012.08a yasmin devā manmani saṃcaranty apīcye na vayam asya vidma |<BR>
RV_10,012.08c mitro no atrāditir anāgān savitā devo varuṇāya vocat ||<BR>
RV_10,012.09a śrudhī no agne sadane sadhasthe yukṣvā ratham amṛtasya dravitnum |<BR>
RV_10,012.09c ā no vaha rodasī devaputre mākir devānām apa bhūr iha syāḥ ||<BR>
<BR>
RV_10,013.01a yuje vām brahma pūrvyaṃ namobhir vi śloka etu pathyeva sūreḥ |<BR>
RV_10,013.01c śṛṇvantu viśve amṛtasya putrā ā ye dhāmāni divyāni tasthuḥ ||<BR>
RV_10,013.02a yame iva yatamāne yad aitam pra vām bharan mānuṣā devayantaḥ |<BR>
RV_10,013.02c ā sīdataṃ svam u lokaṃ vidāne svāsasthe bhavatam indave naḥ ||<BR>
RV_10,013.03a pañca padāni rupo anv arohaṃ catuṣpadīm anv emi vratena |<BR>
RV_10,013.03c akṣareṇa prati mima etām ṛtasya nābhāv adhi sam punāmi ||<BR>
RV_10,013.04a devebhyaḥ kam avṛṇīta mṛtyum prajāyai kam amṛtaṃ nāvṛṇīta |<BR>
RV_10,013.04c bṛhaspatiṃ yajñam akṛṇvata ṛṣim priyāṃ yamas tanvam prārirecīt ||<BR>
RV_10,013.05a sapta kṣaranti śiśave marutvate pitre putrāso apy avīvatann ṛtam |<BR>
RV_10,013.05c ubhe id asyobhayasya rājata ubhe yatete ubhayasya puṣyataḥ ||<BR>
<BR>
RV_10,014.01a pareyivāṃsam pravato mahīr anu bahubhyaḥ panthām anupaspaśānam |<BR>
RV_10,014.01c vaivasvataṃ saṃgamanaṃ janānāṃ yamaṃ rājānaṃ haviṣā duvasya ||<BR>
RV_10,014.02a yamo no gātum prathamo viveda naiṣā gavyūtir apabhartavā u |<BR>
RV_10,014.02c yatrā naḥ pūrve pitaraḥ pareyur enā jajñānāḥ pathyā anu svāḥ ||<BR>
RV_10,014.03a mātalī kavyair yamo aṅgirobhir bṛhaspatir ṛkvabhir vāvṛdhānaḥ |<BR>
RV_10,014.03c yāṃś ca devā vāvṛdhur ye ca devān svāhānye svadhayānye madanti ||<BR>
RV_10,014.04a imaṃ yama prastaram ā hi sīdāṅgirobhiḥ pitṛbhiḥ saṃvidānaḥ |<BR>
RV_10,014.04c ā tvā mantrāḥ kaviśastā vahantv enā rājan haviṣā mādayasva ||<BR>
RV_10,014.05a aṅgirobhir ā gahi yajñiyebhir yama vairūpair iha mādayasva |<BR>
RV_10,014.05c vivasvantaṃ huve yaḥ pitā te 'smin yajñe barhiṣy ā niṣadya ||<BR>
RV_10,014.06a aṅgiraso naḥ pitaro navagvā atharvāṇo bhṛgavaḥ somyāsaḥ |<BR>
RV_10,014.06c teṣāṃ vayaṃ sumatau yajñiyānām api bhadre saumanase syāma ||<BR>
RV_10,014.07a prehi prehi pathibhiḥ pūrvyebhir yatrā naḥ pūrve pitaraḥ pareyuḥ |<BR>
RV_10,014.07c ubhā rājānā svadhayā madantā yamam paśyāsi varuṇaṃ ca devam ||<BR>
RV_10,014.08a saṃ gacchasva pitṛbhiḥ saṃ yameneṣṭāpūrtena parame vyoman |<BR>
RV_10,014.08c hitvāyāvadyam punar astam ehi saṃ gacchasva tanvā suvarcāḥ ||<BR>
RV_10,014.09a apeta vīta vi ca sarpatāto 'smā etam pitaro lokam akran |<BR>
RV_10,014.09c ahobhir adbhir aktubhir vyaktaṃ yamo dadāty avasānam asmai ||<BR>
RV_10,014.10a ati drava sārameyau śvānau caturakṣau śabalau sādhunā pathā |<BR>
RV_10,014.10c athā pitṝn suvidatrāṃ upehi yamena ye sadhamādam madanti ||<BR>
RV_10,014.11a yau te śvānau yama rakṣitārau caturakṣau pathirakṣī nṛcakṣasau |<BR>
RV_10,014.11c tābhyām enam pari dehi rājan svasti cāsmā anamīvaṃ ca dhehi ||<BR>
RV_10,014.12a urūṇasāv asutṛpā udumbalau yamasya dūtau carato janāṃ anu |<BR>
RV_10,014.12c tāv asmabhyaṃ dṛśaye sūryāya punar dātām asum adyeha bhadram ||<BR>
RV_10,014.13a yamāya somaṃ sunuta yamāya juhutā haviḥ |<BR>
RV_10,014.13c yamaṃ ha yajño gacchaty agnidūto araṅkṛtaḥ ||<BR>
RV_10,014.14a yamāya ghṛtavad dhavir juhota pra ca tiṣṭhata |<BR>
RV_10,014.14c sa no deveṣv ā yamad dīrgham āyuḥ pra jīvase ||<BR>
RV_10,014.15a yamāya madhumattamaṃ rājñe havyaṃ juhotana |<BR>
RV_10,014.15c idaṃ nama ṛṣibhyaḥ pūrvajebhyaḥ pūrvebhyaḥ pathikṛdbhyaḥ ||<BR>
RV_10,014.16a trikadrukebhiḥ patati ṣaḷ urvīr ekam id bṛhat |<BR>
RV_10,014.16c triṣṭub gāyatrī chandāṃsi sarvā tā yama āhitā ||<BR>
<BR>
RV_10,015.01a ud īratām avara ut parāsa un madhyamāḥ pitaraḥ somyāsaḥ |<BR>
RV_10,015.01c asuṃ ya īyur avṛkā ṛtajñās te no 'vantu pitaro haveṣu ||<BR>
RV_10,015.02a idam pitṛbhyo namo astv adya ye pūrvāso ya uparāsa īyuḥ |<BR>
RV_10,015.02c ye pārthive rajasy ā niṣattā ye vā nūnaṃ suvṛjanāsu vikṣu ||<BR>
RV_10,015.03a āham pitṝn suvidatrāṃ avitsi napātaṃ ca vikramaṇaṃ ca viṣṇoḥ |<BR>
RV_10,015.03c barhiṣado ye svadhayā sutasya bhajanta pitvas ta ihāgamiṣṭhāḥ ||<BR>
RV_10,015.04a barhiṣadaḥ pitara ūty arvāg imā vo havyā cakṛmā juṣadhvam |<BR>
RV_10,015.04c ta ā gatāvasā śantamenāthā naḥ śaṃ yor arapo dadhāta ||<BR>
RV_10,015.05a upahūtāḥ pitaraḥ somyāso barhiṣyeṣu nidhiṣu priyeṣu |<BR>
RV_10,015.05c ta ā gamantu ta iha śruvantv adhi bruvantu te 'vantv asmān ||<BR>
RV_10,015.06a ācyā jānu dakṣiṇato niṣadyemaṃ yajñam abhi gṛṇīta viśve |<BR>
RV_10,015.06c mā hiṃsiṣṭa pitaraḥ kena cin no yad va āgaḥ puruṣatā karāma ||<BR>
RV_10,015.07a āsīnāso aruṇīnām upasthe rayiṃ dhatta dāśuṣe martyāya |<BR>
RV_10,015.07c putrebhyaḥ pitaras tasya vasvaḥ pra yacchata ta ihorjaṃ dadhāta ||<BR>
RV_10,015.08a ye naḥ pūrve pitaraḥ somyāso 'nūhire somapīthaṃ vasiṣṭhāḥ |<BR>
RV_10,015.08c tebhir yamaḥ saṃrarāṇo havīṃṣy uśann uśadbhiḥ pratikāmam attu ||<BR>
RV_10,015.09a ye tātṛṣur devatrā jehamānā hotrāvida stomataṣṭāso arkaiḥ |<BR>
RV_10,015.09c āgne yāhi suvidatrebhir arvāṅ satyaiḥ kavyaiḥ pitṛbhir gharmasadbhiḥ ||<BR>
RV_10,015.10a ye satyāso havirado haviṣpā indreṇa devaiḥ sarathaṃ dadhānāḥ |<BR>
RV_10,015.10c āgne yāhi sahasraṃ devavandaiḥ paraiḥ pūrvaiḥ pitṛbhir gharmasadbhiḥ ||<BR>
RV_10,015.11a agniṣvāttāḥ pitara eha gacchata sadaḥ-sadaḥ sadata supraṇītayaḥ |<BR>
RV_10,015.11c attā havīṃṣi prayatāni barhiṣy athā rayiṃ sarvavīraṃ dadhātana ||<BR>
RV_10,015.12a tvam agna īḷito jātavedo 'vāḍ ḍhavyāni surabhīṇi kṛtvī |<BR>
RV_10,015.12c prādāḥ pitṛbhyaḥ svadhayā te akṣann addhi tvaṃ deva prayatā havīṃṣi ||<BR>
RV_10,015.13a ye ceha pitaro ye ca neha yāṃś ca vidma yāṃ u ca na pravidma |<BR>
RV_10,015.13c tvaṃ vettha yati te jātavedaḥ svadhābhir yajñaṃ sukṛtaṃ juṣasva ||<BR>
RV_10,015.14a ye agnidagdhā ye anagnidagdhā madhye divaḥ svadhayā mādayante |<BR>
RV_10,015.14c tebhiḥ svarāḷ asunītim etāṃ yathāvaśaṃ tanvaṃ kalpayasva ||<BR>
<BR>
RV_10,016.01a mainam agne vi daho mābhi śoco māsya tvacaṃ cikṣipo mā śarīram |<BR>
RV_10,016.01c yadā śṛtaṃ kṛṇavo jātavedo 'them enam pra hiṇutāt pitṛbhyaḥ ||<BR>
RV_10,016.02a śṛtaṃ yadā karasi jātavedo 'them enam pari dattāt pitṛbhyaḥ |<BR>
RV_10,016.02c yadā gacchāty asunītim etām athā devānāṃ vaśanīr bhavāti ||<BR>
RV_10,016.03a sūryaṃ cakṣur gacchatu vātam ātmā dyāṃ ca gaccha pṛthivīṃ ca dharmaṇā |<BR>
RV_10,016.03c apo vā gaccha yadi tatra te hitam oṣadhīṣu prati tiṣṭhā śarīraiḥ ||<BR>
RV_10,016.04a ajo bhāgas tapasā taṃ tapasva taṃ te śocis tapatu taṃ te arciḥ |<BR>
RV_10,016.04c yās te śivās tanvo jātavedas tābhir vahainaṃ sukṛtām u lokam ||<BR>
RV_10,016.05a ava sṛja punar agne pitṛbhyo yas ta āhutaś carati svadhābhiḥ |<BR>
RV_10,016.05c āyur vasāna upa vetu śeṣaḥ saṃ gacchatāṃ tanvā jātavedaḥ ||<BR>
RV_10,016.06a yat te kṛṣṇaḥ śakuna ātutoda pipīlaḥ sarpa uta vā śvāpadaḥ |<BR>
RV_10,016.06c agniṣ ṭad viśvād agadaṃ kṛṇotu somaś ca yo brāhmaṇāṃ āviveśa ||<BR>
RV_10,016.07a agner varma pari gobhir vyayasva sam prorṇuṣva pīvasā medasā ca |<BR>
RV_10,016.07c net tvā dhṛṣṇur harasā jarhṛṣāṇo dadhṛg vidhakṣyan paryaṅkhayāte ||<BR>
RV_10,016.08a imam agne camasam mā vi jihvaraḥ priyo devānām uta somyānām |<BR>
RV_10,016.08c eṣa yaś camaso devapānas tasmin devā amṛtā mādayante ||<BR>
RV_10,016.09a kravyādam agnim pra hiṇomi dūraṃ yamarājño gacchatu ripravāhaḥ |<BR>
RV_10,016.09c ihaivāyam itaro jātavedā devebhyo havyaṃ vahatu prajānan ||<BR>
RV_10,016.10a yo agniḥ kravyāt praviveśa vo gṛham imam paśyann itaraṃ jātavedasam |<BR>
RV_10,016.10c taṃ harāmi pitṛyajñāya devaṃ sa gharmam invāt parame sadhasthe ||<BR>
RV_10,016.11a yo agniḥ kravyavāhanaḥ pitṝn yakṣad ṛtāvṛdhaḥ |<BR>
RV_10,016.11c pred u havyāni vocati devebhyaś ca pitṛbhya ā ||<BR>
RV_10,016.12a uśantas tvā ni dhīmahy uśantaḥ sam idhīmahi |<BR>
RV_10,016.12c uśann uśata ā vaha pitṝn haviṣe attave ||<BR>
RV_10,016.13a yaṃ tvam agne samadahas tam u nir vāpayā punaḥ |<BR>
RV_10,016.13c kiyāmbv atra rohatu pākadūrvā vyalkaśā ||<BR>
RV_10,016.14a śītike śītikāvati hlādike hlādikāvati |<BR>
RV_10,016.14c maṇḍūkyā su saṃ gama imaṃ sv agniṃ harṣaya ||<BR>
<BR>
RV_10,017.01a tvaṣṭā duhitre vahatuṃ kṛṇotītīdaṃ viśvam bhuvanaṃ sam eti |<BR>
RV_10,017.01c yamasya mātā paryuhyamānā maho jāyā vivasvato nanāśa ||<BR>
RV_10,017.02a apāgūhann amṛtām martyebhyaḥ kṛtvī savarṇām adadur vivasvate |<BR>
RV_10,017.02c utāśvināv abharad yat tad āsīd ajahād u dvā mithunā saraṇyūḥ ||<BR>
RV_10,017.03a pūṣā tvetaś cyāvayatu pra vidvān anaṣṭapaśur bhuvanasya gopāḥ |<BR>
RV_10,017.03c sa tvaitebhyaḥ pari dadat pitṛbhyo 'gnir devebhyaḥ suvidatriyebhyaḥ ||<BR>
RV_10,017.04a āyur viśvāyuḥ pari pāsati tvā pūṣā tvā pātu prapathe purastāt |<BR>
RV_10,017.04c yatrāsate sukṛto yatra te yayus tatra tvā devaḥ savitā dadhātu ||<BR>
RV_10,017.05a pūṣemā āśā anu veda sarvāḥ so asmāṃ abhayatamena neṣat |<BR>
RV_10,017.05c svastidā āghṛṇiḥ sarvavīro 'prayucchan pura etu prajānan ||<BR>
RV_10,017.06a prapathe pathām ajaniṣṭa pūṣā prapathe divaḥ prapathe pṛthivyāḥ |<BR>
RV_10,017.06c ubhe abhi priyatame sadhasthe ā ca parā ca carati prajānan ||<BR>
RV_10,017.07a sarasvatīṃ devayanto havante sarasvatīm adhvare tāyamāne |<BR>
RV_10,017.07c sarasvatīṃ sukṛto ahvayanta sarasvatī dāśuṣe vāryaṃ dāt ||<BR>
RV_10,017.08a sarasvati yā sarathaṃ yayātha svadhābhir devi pitṛbhir madantī |<BR>
RV_10,017.08c āsadyāsmin barhiṣi mādayasvānamīvā iṣa ā dhehy asme ||<BR>
RV_10,017.09a sarasvatīṃ yām pitaro havante dakṣiṇā yajñam abhinakṣamāṇāḥ |<BR>
RV_10,017.09c sahasrārgham iḷo atra bhāgaṃ rāyas poṣaṃ yajamāneṣu dhehi ||<BR>
RV_10,017.10a āpo asmān mātaraḥ śundhayantu ghṛtena no ghṛtapvaḥ punantu |<BR>
RV_10,017.10c viśvaṃ hi ripram pravahanti devīr ud id ābhyaḥ śucir ā pūta emi ||<BR>
RV_10,017.11a drapsaś caskanda prathamāṃ anu dyūn imaṃ ca yonim anu yaś ca pūrvaḥ |<BR>
RV_10,017.11c samānaṃ yonim anu saṃcarantaṃ drapsaṃ juhomy anu sapta hotrāḥ ||<BR>
RV_10,017.12a yas te drapsa skandati yas te aṃśur bāhucyuto dhiṣaṇāyā upasthāt |<BR>
RV_10,017.12c adhvaryor vā pari vā yaḥ pavitrāt taṃ te juhomi manasā vaṣaṭkṛtam ||<BR>
RV_10,017.13a yas te drapsa skanno yas te aṃśur avaś ca yaḥ paraḥ srucā |<BR>
RV_10,017.13c ayaṃ devo bṛhaspatiḥ saṃ taṃ siñcatu rādhase ||<BR>
RV_10,017.14a payasvatīr oṣadhayaḥ payasvan māmakaṃ vacaḥ |<BR>
RV_10,017.14c apām payasvad it payas tena mā saha śundhata ||<BR>
<BR>
RV_10,018.01a param mṛtyo anu parehi panthāṃ yas te sva itaro devayānāt |<BR>
RV_10,018.01c cakṣuṣmate śṛṇvate te bravīmi mā naḥ prajāṃ rīriṣo mota vīrān ||<BR>
RV_10,018.02a mṛtyoḥ padaṃ yopayanto yad aita drāghīya āyuḥ prataraṃ dadhānāḥ |<BR>
RV_10,018.02c āpyāyamānāḥ prajayā dhanena śuddhāḥ pūtā bhavata yajñiyāsaḥ ||<BR>
RV_10,018.03a ime jīvā vi mṛtair āvavṛtrann abhūd bhadrā devahūtir no adya |<BR>
RV_10,018.03c prāñco agāma nṛtaye hasāya drāghīya āyuḥ prataraṃ dadhānāḥ ||<BR>
RV_10,018.04a imaṃ jīvebhyaḥ paridhiṃ dadhāmi maiṣāṃ nu gād aparo artham etam |<BR>
RV_10,018.04c śataṃ jīvantu śaradaḥ purūcīr antar mṛtyuṃ dadhatām parvatena ||<BR>
RV_10,018.05a yathāhāny anupūrvam bhavanti yatha ṛtava ṛtubhir yanti sādhu |<BR>
RV_10,018.05c yathā na pūrvam aparo jahāty evā dhātar āyūṃṣi kalpayaiṣām ||<BR>
RV_10,018.06a ā rohatāyur jarasaṃ vṛṇānā anupūrvaṃ yatamānā yati ṣṭha |<BR>
RV_10,018.06c iha tvaṣṭā sujanimā sajoṣā dīrgham āyuḥ karati jīvase vaḥ ||<BR>
RV_10,018.07a imā nārīr avidhavāḥ supatnīr āñjanena sarpiṣā saṃ viśantu |<BR>
RV_10,018.07c anaśravo 'namīvāḥ suratnā ā rohantu janayo yonim agre ||<BR>
RV_10,018.08a ud īrṣva nāry abhi jīvalokaṃ gatāsum etam upa śeṣa ehi |<BR>
RV_10,018.08c hastagrābhasya didhiṣos tavedam patyur janitvam abhi sam babhūtha ||<BR>
RV_10,018.09a dhanur hastād ādadāno mṛtasyāsme kṣatrāya varcase balāya |<BR>
RV_10,018.09c atraiva tvam iha vayaṃ suvīrā viśvā spṛdho abhimātīr jayema ||<BR>
RV_10,018.10a upa sarpa mātaram bhūmim etām uruvyacasam pṛthivīṃ suśevām |<BR>
RV_10,018.10c ūrṇamradā yuvatir dakṣiṇāvata eṣā tvā pātu nirṛter upasthāt ||<BR>
RV_10,018.11a uc chvañcasva pṛthivi mā ni bādhathāḥ sūpāyanāsmai bhava sūpavañcanā |<BR>
RV_10,018.11c mātā putraṃ yathā sicābhy enam bhūma ūrṇuhi ||<BR>
RV_10,018.12a ucchvañcamānā pṛthivī su tiṣṭhatu sahasram mita upa hi śrayantām |<BR>
RV_10,018.12c te gṛhāso ghṛtaścuto bhavantu viśvāhāsmai śaraṇāḥ santv atra ||<BR>
RV_10,018.13a ut te stabhnāmi pṛthivīṃ tvat parīmaṃ logaṃ nidadhan mo ahaṃ riṣam |<BR>
RV_10,018.13c etāṃ sthūṇām pitaro dhārayantu te 'trā yamaḥ sādanā te minotu ||<BR>
RV_10,018.14a pratīcīne mām ahanīṣvāḥ parṇam ivā dadhuḥ |<BR>
RV_10,018.14c pratīcīṃ jagrabhā vācam aśvaṃ raśanayā yathā ||<BR>
<BR>
RV_10,019.01a ni vartadhvam mānu gātāsmān siṣakta revatīḥ |<BR>
RV_10,019.01c agnīṣomā punarvasū asme dhārayataṃ rayim ||<BR>
RV_10,019.02a punar enā ni vartaya punar enā ny ā kuru |<BR>
RV_10,019.02c indra eṇā ni yacchatv agnir enā upājatu ||<BR>
RV_10,019.03a punar etā ni vartantām asmin puṣyantu gopatau |<BR>
RV_10,019.03c ihaivāgne ni dhārayeha tiṣṭhatu yā rayiḥ ||<BR>
RV_10,019.04a yan niyānaṃ nyayanaṃ saṃjñānaṃ yat parāyaṇam |<BR>
RV_10,019.04c āvartanaṃ nivartanaṃ yo gopā api taṃ huve ||<BR>
RV_10,019.05a ya udānaḍ vyayanaṃ ya udānaṭ parāyaṇam |<BR>
RV_10,019.05c āvartanaṃ nivartanam api gopā ni vartatām ||<BR>
RV_10,019.06a ā nivarta ni vartaya punar na indra gā dehi |<BR>
RV_10,019.06c jīvābhir bhunajāmahai ||<BR>
RV_10,019.07a pari vo viśvato dadha ūrjā ghṛtena payasā |<BR>
RV_10,019.07c ye devāḥ ke ca yajñiyās te rayyā saṃ sṛjantu naḥ ||<BR>
RV_10,019.08a ā nivartana vartaya ni nivartana vartaya |<BR>
RV_10,019.08c bhūmyāś catasraḥ pradiśas tābhya enā ni vartaya ||<BR>
<BR>
RV_10,020.01a bhadraṃ no api vātaya manaḥ ||<BR>
RV_10,020.02a agnim īḷe bhujāṃ yaviṣṭhaṃ śāsā mitraṃ durdharītum |<BR>
RV_10,020.02c yasya dharman svar enīḥ saparyanti mātur ūdhaḥ ||<BR>
RV_10,020.03a yam āsā kṛpanīḷam bhāsāketuṃ vardhayanti |<BR>
RV_10,020.03c bhrājate śreṇidan ||<BR>
RV_10,020.04a aryo viśāṃ gātur eti pra yad ānaḍ divo antān |<BR>
RV_10,020.04c kavir abhraṃ dīdyānaḥ ||<BR>
RV_10,020.05a juṣad dhavyā mānuṣasyordhvas tasthāv ṛbhvā yajñe |<BR>
RV_10,020.05c minvan sadma pura eti ||<BR>
RV_10,020.06a sa hi kṣemo havir yajñaḥ śruṣṭīd asya gātur eti |<BR>
RV_10,020.06c agniṃ devā vāśīmantam ||<BR>
RV_10,020.07a yajñāsāhaṃ duva iṣe 'gnim pūrvasya śevasya |<BR>
RV_10,020.07c adreḥ sūnum āyum āhuḥ ||<BR>
RV_10,020.08a naro ye ke cāsmad ā viśvet te vāma ā syuḥ |<BR>
RV_10,020.08c agniṃ haviṣā vardhantaḥ ||<BR>
RV_10,020.09a kṛṣṇaḥ śveto 'ruṣo yāmo asya bradhna ṛjra uta śoṇo yaśasvān |<BR>
RV_10,020.09c hiraṇyarūpaṃ janitā jajāna ||<BR>
RV_10,020.10a evā te agne vimado manīṣām ūrjo napād amṛtebhiḥ sajoṣāḥ |<BR>
RV_10,020.10c gira ā vakṣat sumatīr iyāna iṣam ūrjaṃ sukṣitiṃ viśvam ābhāḥ ||<BR>
<BR>
RV_10,021.01a āgniṃ na svavṛktibhir hotāraṃ tvā vṛṇīmahe |<BR>
RV_10,021.01c yajñāya stīrṇabarhiṣe vi vo made śīram pāvakaśociṣaṃ vivakṣase ||<BR>
RV_10,021.02a tvām u te svābhuvaḥ śumbhanty aśvarādhasaḥ |<BR>
RV_10,021.02c veti tvām upasecanī vi vo mada ṛjītir agna āhutir vivakṣase ||<BR>
RV_10,021.03a tve dharmāṇa āsate juhūbhiḥ siñcatīr iva |<BR>
RV_10,021.03c kṛṣṇā rūpāṇy arjunā vi vo made viśvā adhi śriyo dhiṣe vivakṣase ||<BR>
RV_10,021.04a yam agne manyase rayiṃ sahasāvann amartya |<BR>
RV_10,021.04c tam ā no vājasātaye vi vo made yajñeṣu citram ā bharā vivakṣase ||<BR>
RV_10,021.05a agnir jāto atharvaṇā vidad viśvāni kāvyā |<BR>
RV_10,021.05c bhuvad dūto vivasvato vi vo made priyo yamasya kāmyo vivakṣase ||<BR>
RV_10,021.06a tvāṃ yajñeṣv īḷate 'gne prayaty adhvare |<BR>
RV_10,021.06c tvaṃ vasūni kāmyā vi vo made viśvā dadhāsi dāśuṣe vivakṣase ||<BR>
RV_10,021.07a tvāṃ yajñeṣv ṛtvijaṃ cārum agne ni ṣedire |<BR>
RV_10,021.07c ghṛtapratīkam manuṣo vi vo made śukraṃ cetiṣṭham akṣabhir vivakṣase ||<BR>
RV_10,021.08a agne śukreṇa śociṣoru prathayase bṛhat |<BR>
RV_10,021.08c abhikrandan vṛṣāyase vi vo made garbhaṃ dadhāsi jāmiṣu vivakṣase ||<BR>
<BR>
RV_10,022.01a kuha śruta indraḥ kasminn adya jane mitro na śrūyate |<BR>
RV_10,022.01c ṛṣīṇāṃ vā yaḥ kṣaye guhā vā carkṛṣe girā ||<BR>
RV_10,022.02a iha śruta indro asme adya stave vajry ṛcīṣamaḥ |<BR>
RV_10,022.02c mitro na yo janeṣv ā yaśaś cakre asāmy ā ||<BR>
RV_10,022.03a maho yas patiḥ śavaso asāmy ā maho nṛmṇasya tūtujiḥ |<BR>
RV_10,022.03c bhartā vajrasya dhṛṣṇoḥ pitā putram iva priyam ||<BR>
RV_10,022.04a yujāno aśvā vātasya dhunī devo devasya vajrivaḥ |<BR>
RV_10,022.04c syantā pathā virukmatā sṛjāna stoṣy adhvanaḥ ||<BR>
RV_10,022.05a tvaṃ tyā cid vātasyāśvāgā ṛjrā tmanā vahadhyai |<BR>
RV_10,022.05c yayor devo na martyo yantā nakir vidāyyaḥ ||<BR>
RV_10,022.06a adha gmantośanā pṛcchate vāṃ kadarthā na ā gṛham |<BR>
RV_10,022.06c ā jagmathuḥ parākād divaś ca gmaś ca martyam ||<BR>
RV_10,022.07a ā na indra pṛkṣase 'smākam brahmodyatam |<BR>
RV_10,022.07c tat tvā yācāmahe 'vaḥ śuṣṇaṃ yad dhann amānuṣam ||<BR>
RV_10,022.08a akarmā dasyur abhi no amantur anyavrato amānuṣaḥ |<BR>
RV_10,022.08c tvaṃ tasyāmitrahan vadhar dāsasya dambhaya ||<BR>
RV_10,022.09a tvaṃ na indra śūra śūrair uta tvotāso barhaṇā |<BR>
RV_10,022.09c purutrā te vi pūrtayo navanta kṣoṇayo yathā ||<BR>
RV_10,022.10a tvaṃ tān vṛtrahatye codayo nṝn kārpāṇe śūra vajrivaḥ |<BR>
RV_10,022.10c guhā yadī kavīnāṃ viśāṃ nakṣatraśavasām ||<BR>
RV_10,022.11a makṣū tā ta indra dānāpnasa ākṣāṇe śūra vajrivaḥ |<BR>
RV_10,022.11c yad dha śuṣṇasya dambhayo jātaṃ viśvaṃ sayāvabhiḥ ||<BR>
RV_10,022.12a mākudhryag indra śūra vasvīr asme bhūvann abhiṣṭayaḥ |<BR>
RV_10,022.12c vayaṃ-vayaṃ ta āsāṃ sumne syāma vajrivaḥ ||<BR>
RV_10,022.13a asme tā ta indra santu satyāhiṃsantīr upaspṛśaḥ |<BR>
RV_10,022.13c vidyāma yāsām bhujo dhenūnāṃ na vajrivaḥ ||<BR>
RV_10,022.14a ahastā yad apadī vardhata kṣāḥ śacībhir vedyānām |<BR>
RV_10,022.14c śuṣṇam pari pradakṣiṇid viśvāyave ni śiśnathaḥ ||<BR>
RV_10,022.15a pibā-pibed indra śūra somam mā riṣaṇyo vasavāna vasuḥ san |<BR>
RV_10,022.15c uta trāyasva gṛṇato maghono mahaś ca rāyo revatas kṛdhī naḥ ||<BR>
<BR>
RV_10,023.01a yajāmaha indraṃ vajradakṣiṇaṃ harīṇāṃ rathyaṃ vivratānām |<BR>
RV_10,023.01c pra śmaśru dodhuvad ūrdhvathā bhūd vi senābhir dayamāno vi rādhasā ||<BR>
RV_10,023.02a harī nv asya yā vane vide vasv indro maghair maghavā vṛtrahā bhuvat |<BR>
RV_10,023.02c ṛbhur vāja ṛbhukṣāḥ patyate śavo 'va kṣṇaumi dāsasya nāma cit ||<BR>
RV_10,023.03a yadā vajraṃ hiraṇyam id athā rathaṃ harī yam asya vahato vi sūribhiḥ |<BR>
RV_10,023.03c ā tiṣṭhati maghavā sanaśruta indro vājasya dīrghaśravasas patiḥ ||<BR>
RV_10,023.04a so cin nu vṛṣṭir yūthyā svā sacāṃ indraḥ śmaśrūṇi haritābhi pruṣṇute |<BR>
RV_10,023.04c ava veti sukṣayaṃ sute madhūd id dhūnoti vāto yathā vanam ||<BR>
RV_10,023.05a yo vācā vivāco mṛdhravācaḥ purū sahasrāśivā jaghāna |<BR>
RV_10,023.05c tat-tad id asya pauṃsyaṃ gṛṇīmasi piteva yas taviṣīṃ vāvṛdhe śavaḥ ||<BR>
RV_10,023.06a stomaṃ ta indra vimadā ajījanann apūrvyam purutamaṃ sudānave |<BR>
RV_10,023.06c vidmā hy asya bhojanam inasya yad ā paśuṃ na gopāḥ karāmahe ||<BR>
RV_10,023.07a mākir na enā sakhyā vi yauṣus tava cendra vimadasya ca ṛṣeḥ |<BR>
RV_10,023.07c vidmā hi te pramatiṃ deva jāmivad asme te santu sakhyā śivāni ||<BR>
<BR>
RV_10,024.01a indra somam imam piba madhumantaṃ camū sutam |<BR>
RV_10,024.01c asme rayiṃ ni dhāraya vi vo made sahasriṇam purūvaso vivakṣase ||<BR>
RV_10,024.02a tvāṃ yajñebhir ukthair upa havyebhir īmahe |<BR>
RV_10,024.02c śacīpate śacīnāṃ vi vo made śreṣṭhaṃ no dhehi vāryaṃ vivakṣase ||<BR>
RV_10,024.03a yas patir vāryāṇām asi radhrasya coditā |<BR>
RV_10,024.03c indra stotṝṇām avitā vi vo made dviṣo naḥ pāhy aṃhaso vivakṣase ||<BR>
RV_10,024.04a yuvaṃ śakrā māyāvinā samīcī nir amanthatam |<BR>
RV_10,024.04c vimadena yad īḷitā nāsatyā niramanthatam ||<BR>
RV_10,024.05a viśve devā akṛpanta samīcyor niṣpatantyoḥ |<BR>
RV_10,024.05c nāsatyāv abruvan devāḥ punar ā vahatād iti ||<BR>
RV_10,024.06a madhuman me parāyaṇam madhumat punar āyanam |<BR>
RV_10,024.06c tā no devā devatayā yuvam madhumatas kṛtam ||<BR>
<BR>
RV_10,025.01a bhadraṃ no api vātaya mano dakṣam uta kratum |<BR>
RV_10,025.01c adhā te sakhye andhaso vi vo made raṇan gāvo na yavase vivakṣase ||<BR>
RV_10,025.02a hṛdispṛśas ta āsate viśveṣu soma dhāmasu |<BR>
RV_10,025.02c adhā kāmā ime mama vi vo made vi tiṣṭhante vasūyavo vivakṣase ||<BR>
RV_10,025.03a uta vratāni soma te prāham mināmi pākyā |<BR>
RV_10,025.03c adhā piteva sūnave vi vo made mṛḷā no abhi cid vadhād vivakṣase ||<BR>
RV_10,025.04a sam u pra yanti dhītayaḥ sargāso 'vatāṃ iva |<BR>
RV_10,025.04c kratuṃ naḥ soma jīvase vi vo made dhārayā camasāṃ iva vivakṣase ||<BR>
RV_10,025.05a tava tye soma śaktibhir nikāmāso vy ṛṇvire |<BR>
RV_10,025.05c gṛtsasya dhīrās tavaso vi vo made vrajaṃ gomantam aśvinaṃ vivakṣase ||<BR>
RV_10,025.06a paśuṃ naḥ soma rakṣasi purutrā viṣṭhitaṃ jagat |<BR>
RV_10,025.06c samākṛṇoṣi jīvase vi vo made viśvā sampaśyan bhuvanā vivakṣase ||<BR>
RV_10,025.07a tvaṃ naḥ soma viśvato gopā adābhyo bhava |<BR>
RV_10,025.07c sedha rājann apa sridho vi vo made mā no duḥśaṃsa īśatā vivakṣase ||<BR>
RV_10,025.08a tvaṃ naḥ soma sukratur vayodheyāya jāgṛhi |<BR>
RV_10,025.08c kṣetravittaro manuṣo vi vo made druho naḥ pāhy aṃhaso vivakṣase ||<BR>
RV_10,025.09a tvaṃ no vṛtrahantamendrasyendo śivaḥ sakhā |<BR>
RV_10,025.09c yat sīṃ havante samithe vi vo made yudhyamānās tokasātau vivakṣase ||<BR>
RV_10,025.10a ayaṃ gha sa turo mada indrasya vardhata priyaḥ |<BR>
RV_10,025.10c ayaṃ kakṣīvato maho vi vo made matiṃ viprasya vardhayad vivakṣase ||<BR>
RV_10,025.11a ayaṃ viprāya dāśuṣe vājāṃ iyarti gomataḥ |<BR>
RV_10,025.11c ayaṃ saptabhya ā varaṃ vi vo made prāndhaṃ śroṇaṃ ca tāriṣad vivakṣase ||<BR>
<BR>
RV_10,026.01a pra hy acchā manīṣā spārhā yanti niyutaḥ |<BR>
RV_10,026.01c pra dasrā niyudrathaḥ pūṣā aviṣṭu māhinaḥ ||<BR>
RV_10,026.02a yasya tyan mahitvaṃ vātāpyam ayaṃ janaḥ |<BR>
RV_10,026.02c vipra ā vaṃsad dhītibhiś ciketa suṣṭutīnām ||<BR>
RV_10,026.03a sa veda suṣṭutīnām indur na pūṣā vṛṣā |<BR>
RV_10,026.03c abhi psuraḥ pruṣāyati vrajaṃ na ā pruṣāyati ||<BR>
RV_10,026.04a maṃsīmahi tvā vayam asmākaṃ deva pūṣan |<BR>
RV_10,026.04c matīnāṃ ca sādhanaṃ viprāṇāṃ cādhavam ||<BR>
RV_10,026.05a pratyardhir yajñānām aśvahayo rathānām |<BR>
RV_10,026.05c ṛṣiḥ sa yo manurhito viprasya yāvayatsakhaḥ ||<BR>
RV_10,026.06a ādhīṣamāṇāyāḥ patiḥ śucāyāś ca śucasya ca |<BR>
RV_10,026.06c vāsovāyo 'vīnām ā vāsāṃsi marmṛjat ||<BR>
RV_10,026.07a ino vājānām patir inaḥ puṣṭīnāṃ sakhā |<BR>
RV_10,026.07c pra śmaśru haryato dūdhod vi vṛthā yo adābhyaḥ ||<BR>
RV_10,026.08a ā te rathasya pūṣann ajā dhuraṃ vavṛtyuḥ |<BR>
RV_10,026.08c viśvasyārthinaḥ sakhā sanojā anapacyutaḥ ||<BR>
RV_10,026.09a asmākam ūrjā ratham pūṣā aviṣṭu māhinaḥ |<BR>
RV_10,026.09c bhuvad vājānāṃ vṛdha imaṃ naḥ śṛṇavad dhavam ||<BR>
<BR>
RV_10,027.01a asat su me jaritaḥ sābhivego yat sunvate yajamānāya śikṣam |<BR>
RV_10,027.01c anāśīrdām aham asmi prahantā satyadhvṛtaṃ vṛjināyantam ābhum ||<BR>
RV_10,027.02a yadīd ahaṃ yudhaye saṃnayāny adevayūn tanvā śūśujānān |<BR>
RV_10,027.02c amā te tumraṃ vṛṣabham pacāni tīvraṃ sutam pañcadaśaṃ ni ṣiñcam ||<BR>
RV_10,027.03a nāhaṃ taṃ veda ya iti bravīty adevayūn samaraṇe jaghanvān |<BR>
RV_10,027.03c yadāvākhyat samaraṇam ṛghāvad ād id dha me vṛṣabhā pra bruvanti ||<BR>
RV_10,027.04a yad ajñāteṣu vṛjaneṣv āsaṃ viśve sato maghavāno ma āsan |<BR>
RV_10,027.04c jināmi vet kṣema ā santam ābhum pra taṃ kṣiṇām parvate pādagṛhya ||<BR>
RV_10,027.05a na vā u māṃ vṛjane vārayante na parvatāso yad aham manasye |<BR>
RV_10,027.05c mama svanāt kṛdhukarṇo bhayāta eved anu dyūn kiraṇaḥ sam ejāt ||<BR>
RV_10,027.06a darśan nv atra śṛtapāṃ anindrān bāhukṣadaḥ śarave patyamānān |<BR>
RV_10,027.06c ghṛṣuṃ vā ye niniduḥ sakhāyam adhy ū nv eṣu pavayo vavṛtyuḥ ||<BR>
RV_10,027.07a abhūr v aukṣīr vy u āyur ānaḍ darṣan nu pūrvo aparo nu darṣat |<BR>
RV_10,027.07c dve pavaste pari taṃ na bhūto yo asya pāre rajaso viveṣa ||<BR>
RV_10,027.08a gāvo yavam prayutā aryo akṣan tā apaśyaṃ sahagopāś carantīḥ |<BR>
RV_10,027.08c havā id aryo abhitaḥ sam āyan kiyad āsu svapatiś chandayāte ||<BR>
RV_10,027.09a saṃ yad vayaṃ yavasādo janānām ahaṃ yavāda urvajre antaḥ |<BR>
RV_10,027.09c atrā yukto 'vasātāram icchād atho ayuktaṃ yunajad vavanvān ||<BR>
RV_10,027.10a atred u me maṃsase satyam uktaṃ dvipāc ca yac catuṣpāt saṃsṛjāni |<BR>
RV_10,027.10c strībhir yo atra vṛṣaṇam pṛtanyād ayuddho asya vi bhajāni vedaḥ ||<BR>
RV_10,027.11a yasyānakṣā duhitā jātv āsa kas tāṃ vidvāṃ abhi manyāte andhām |<BR>
RV_10,027.11c kataro menim prati tam mucāte ya īṃ vahāte ya īṃ vā vareyāt ||<BR>
RV_10,027.12a kiyatī yoṣā maryato vadhūyoḥ pariprītā panyasā vāryeṇa |<BR>
RV_10,027.12c bhadrā vadhūr bhavati yat supeśāḥ svayaṃ sā mitraṃ vanute jane cit ||<BR>
RV_10,027.13a patto jagāra pratyañcam atti śīrṣṇā śiraḥ prati dadhau varūtham |<BR>
RV_10,027.13c āsīna ūrdhvām upasi kṣiṇāti nyaṅṅ uttānām anv eti bhūmim ||<BR>
RV_10,027.14a bṛhann acchāyo apalāśo arvā tasthau mātā viṣito atti garbhaḥ |<BR>
RV_10,027.14c anyasyā vatsaṃ rihatī mimāya kayā bhuvā ni dadhe dhenur ūdhaḥ ||<BR>
RV_10,027.15a sapta vīrāso adharād ud āyann aṣṭottarāttāt sam ajagmiran te |<BR>
RV_10,027.15c nava paścātāt sthivimanta āyan daśa prāk sānu vi tiranty aśnaḥ ||<BR>
RV_10,027.16a daśānām ekaṃ kapilaṃ samānaṃ taṃ hinvanti kratave pāryāya |<BR>
RV_10,027.16c garbham mātā sudhitaṃ vakṣaṇāsv avenantaṃ tuṣayantī bibharti ||<BR>
RV_10,027.17a pīvānam meṣam apacanta vīrā nyuptā akṣā anu dīva āsan |<BR>
RV_10,027.17c dvā dhanum bṛhatīm apsv antaḥ pavitravantā carataḥ punantā ||<BR>
RV_10,027.18a vi krośanāso viṣvañca āyan pacāti nemo nahi pakṣad ardhaḥ |<BR>
RV_10,027.18c ayam me devaḥ savitā tad āha drvanna id vanavat sarpirannaḥ ||<BR>
RV_10,027.19a apaśyaṃ grāmaṃ vahamānam ārād acakrayā svadhayā vartamānam |<BR>
RV_10,027.19c siṣakty aryaḥ pra yugā janānāṃ sadyaḥ śiśnā pramināno navīyān ||<BR>
RV_10,027.20a etau me gāvau pramarasya yuktau mo ṣu pra sedhīr muhur in mamandhi |<BR>
RV_10,027.20c āpaś cid asya vi naśanty arthaṃ sūraś ca marka uparo babhūvān ||<BR>
RV_10,027.21a ayaṃ yo vajraḥ purudhā vivṛtto 'vaḥ sūryasya bṛhataḥ purīṣāt |<BR>
RV_10,027.21c śrava id enā paro anyad asti tad avyathī jarimāṇas taranti ||<BR>
RV_10,027.22a vṛkṣe-vṛkṣe niyatā mīmayad gaus tato vayaḥ pra patān pūruṣādaḥ |<BR>
RV_10,027.22c athedaṃ viśvam bhuvanam bhayāta indrāya sunvad ṛṣaye ca śikṣat ||<BR>
RV_10,027.23a devānām māne prathamā atiṣṭhan kṛntatrād eṣām uparā ud āyan |<BR>
RV_10,027.23c trayas tapanti pṛthivīm anūpā dvā bṛbūkaṃ vahataḥ purīṣam ||<BR>
RV_10,027.24a sā te jīvātur uta tasya viddhi mā smaitādṛg apa gūhaḥ samarye |<BR>
RV_10,027.24c āviḥ svaḥ kṛṇute gūhate busaṃ sa pādur asya nirṇijo na mucyate ||<BR>
<BR>
RV_10,028.01a viśvo hy anyo arir ājagāma mamed aha śvaśuro nā jagāma |<BR>
RV_10,028.01c jakṣīyād dhānā uta somam papīyāt svāśitaḥ punar astaṃ jagāyāt ||<BR>
RV_10,028.02a sa roruvad vṛṣabhas tigmaśṛṅgo varṣman tasthau varimann ā pṛthivyāḥ |<BR>
RV_10,028.02c viśveṣv enaṃ vṛjaneṣu pāmi yo me kukṣī sutasomaḥ pṛṇāti ||<BR>
RV_10,028.03a adriṇā te mandina indra tūyān sunvanti somān pibasi tvam eṣām |<BR>
RV_10,028.03c pacanti te vṛṣabhāṃ atsi teṣām pṛkṣeṇa yan maghavan hūyamānaḥ ||<BR>
RV_10,028.04a idaṃ su me jaritar ā cikiddhi pratīpaṃ śāpaṃ nadyo vahanti |<BR>
RV_10,028.04c lopāśaḥ siṃham pratyañcam atsāḥ kroṣṭā varāhaṃ nir atakta kakṣāt ||<BR>
RV_10,028.05a kathā ta etad aham ā ciketaṃ gṛtsasya pākas tavaso manīṣām |<BR>
RV_10,028.05c tvaṃ no vidvāṃ ṛtuthā vi voco yam ardhaṃ te maghavan kṣemyā dhūḥ ||<BR>
RV_10,028.06a evā hi māṃ tavasaṃ vardhayanti divaś cin me bṛhata uttarā dhūḥ |<BR>
RV_10,028.06c purū sahasrā ni śiśāmi sākam aśatruṃ hi mā janitā jajāna ||<BR>
RV_10,028.07a evā hi māṃ tavasaṃ jajñur ugraṃ karman-karman vṛṣaṇam indra devāḥ |<BR>
RV_10,028.07c vadhīṃ vṛtraṃ vajreṇa mandasāno 'pa vrajam mahinā dāśuṣe vam ||<BR>
RV_10,028.08a devāsa āyan paraśūṃr abibhran vanā vṛścanto abhi viḍbhir āyan |<BR>
RV_10,028.08c ni sudrvaṃ dadhato vakṣaṇāsu yatrā kṛpīṭam anu tad dahanti ||<BR>
RV_10,028.09a śaśaḥ kṣuram pratyañcaṃ jagārādriṃ logena vy abhedam ārāt |<BR>
RV_10,028.09c bṛhantaṃ cid ṛhate randhayāni vayad vatso vṛṣabhaṃ śūśuvānaḥ ||<BR>
RV_10,028.10a suparṇa itthā nakham ā siṣāyāvaruddhaḥ paripadaṃ na siṃhaḥ |<BR>
RV_10,028.10c niruddhaś cin mahiṣas tarṣyāvān godhā tasmā ayathaṃ karṣad etat ||<BR>
RV_10,028.11a tebhyo godhā ayathaṃ karṣad etad ye brahmaṇaḥ pratipīyanty annaiḥ |<BR>
RV_10,028.11c sima ukṣṇo 'vasṛṣṭāṃ adanti svayam balāni tanvaḥ śṛṇānāḥ ||<BR>
RV_10,028.12a ete śamībhiḥ suśamī abhūvan ye hinvire tanvaḥ soma ukthaiḥ |<BR>
RV_10,028.12c nṛvad vadann upa no māhi vājān divi śravo dadhiṣe nāma vīraḥ ||<BR>
<BR>
RV_10,029.01a vane na vā yo ny adhāyi cākañ chucir vāṃ stomo bhuraṇāv ajīgaḥ |<BR>
RV_10,029.01c yasyed indraḥ purudineṣu hotā nṛṇāṃ naryo nṛtamaḥ kṣapāvān ||<BR>
RV_10,029.02a pra te asyā uṣasaḥ prāparasyā nṛtau syāma nṛtamasya nṛṇām |<BR>
RV_10,029.02c anu triśokaḥ śatam āvahan nṝn kutsena ratho yo asat sasavān ||<BR>
RV_10,029.03a kas te mada indra rantyo bhūd duro giro abhy ugro vi dhāva |<BR>
RV_10,029.03c kad vāho arvāg upa mā manīṣā ā tvā śakyām upamaṃ rādho annaiḥ ||<BR>
RV_10,029.04a kad u dyumnam indra tvāvato nṝn kayā dhiyā karase kan na āgan |<BR>
RV_10,029.04c mitro na satya urugāya bhṛtyā anne samasya yad asan manīṣāḥ ||<BR>
RV_10,029.05a preraya sūro arthaṃ na pāraṃ ye asya kāmaṃ janidhā iva gman |<BR>
RV_10,029.05c giraś ca ye te tuvijāta pūrvīr nara indra pratiśikṣanty annaiḥ ||<BR>
RV_10,029.06a mātre nu te sumite indra pūrvī dyaur majmanā pṛthivī kāvyena |<BR>
RV_10,029.06c varāya te ghṛtavantaḥ sutāsaḥ svādman bhavantu pītaye madhūni ||<BR>
RV_10,029.07a ā madhvo asmā asicann amatram indrāya pūrṇaṃ sa hi satyarādhāḥ |<BR>
RV_10,029.07c sa vāvṛdhe varimann ā pṛthivyā abhi kratvā naryaḥ pauṃsyaiś ca ||<BR>
RV_10,029.08a vy ānaḷ indraḥ pṛtanāḥ svojā āsmai yatante sakhyāya pūrvīḥ |<BR>
RV_10,029.08c ā smā rathaṃ na pṛtanāsu tiṣṭha yam bhadrayā sumatyā codayāse ||<BR>
<BR>
RV_10,030.01a pra devatrā brahmaṇe gātur etv apo acchā manaso na prayukti |<BR>
RV_10,030.01c mahīm mitrasya varuṇasya dhāsim pṛthujrayase rīradhā suvṛktim ||<BR>
RV_10,030.02a adhvaryavo haviṣmanto hi bhūtācchāpa itośatīr uśantaḥ |<BR>
RV_10,030.02c ava yāś caṣṭe aruṇaḥ suparṇas tam āsyadhvam ūrmim adyā suhastāḥ ||<BR>
RV_10,030.03a adhvaryavo 'pa itā samudram apāṃ napātaṃ haviṣā yajadhvam |<BR>
RV_10,030.03c sa vo dadad ūrmim adyā supūtaṃ tasmai somam madhumantaṃ sunota ||<BR>
RV_10,030.04a yo anidhmo dīdayad apsv antar yaṃ viprāsa īḷate adhvareṣu |<BR>
RV_10,030.04c apāṃ napān madhumatīr apo dā yābhir indro vāvṛdhe vīryāya ||<BR>
RV_10,030.05a yābhiḥ somo modate harṣate ca kalyāṇībhir yuvatibhir na maryaḥ |<BR>
RV_10,030.05c tā adhvaryo apo acchā parehi yad āsiñcā oṣadhībhiḥ punītāt ||<BR>
RV_10,030.06a eved yūne yuvatayo namanta yad īm uśann uśatīr ety accha |<BR>
RV_10,030.06c saṃ jānate manasā saṃ cikitre 'dhvaryavo dhiṣaṇāpaś ca devīḥ ||<BR>
RV_10,030.07a yo vo vṛtābhyo akṛṇod u lokaṃ yo vo mahyā abhiśaster amuñcat |<BR>
RV_10,030.07c tasmā indrāya madhumantam ūrmiṃ devamādanam pra hiṇotanāpaḥ ||<BR>
RV_10,030.08a prāsmai hinota madhumantam ūrmiṃ garbho yo vaḥ sindhavo madhva utsaḥ |<BR>
RV_10,030.08c ghṛtapṛṣṭham īḍyam adhvareṣv āpo revatīḥ śṛṇutā havam me ||<BR>
RV_10,030.09a taṃ sindhavo matsaram indrapānam ūrmim pra heta ya ubhe iyarti |<BR>
RV_10,030.09c madacyutam auśānaṃ nabhojām pari tritantuṃ vicarantam utsam ||<BR>
RV_10,030.10a āvarvṛtatīr adha nu dvidhārā goṣuyudho na niyavaṃ carantīḥ |<BR>
RV_10,030.10c ṛṣe janitrīr bhuvanasya patnīr apo vandasva savṛdhaḥ sayonīḥ ||<BR>
RV_10,030.11a hinotā no adhvaraṃ devayajyā hinota brahma sanaye dhanānām |<BR>
RV_10,030.11c ṛtasya yoge vi ṣyadhvam ūdhaḥ śruṣṭīvarīr bhūtanāsmabhyam āpaḥ ||<BR>
RV_10,030.12a āpo revatīḥ kṣayathā hi vasvaḥ kratuṃ ca bhadram bibhṛthāmṛtaṃ ca |<BR>
RV_10,030.12c rāyaś ca stha svapatyasya patnīḥ sarasvatī tad gṛṇate vayo dhāt ||<BR>
RV_10,030.13a prati yad āpo adṛśram āyatīr ghṛtam payāṃsi bibhratīr madhūni |<BR>
RV_10,030.13c adhvaryubhir manasā saṃvidānā indrāya somaṃ suṣutam bharantīḥ ||<BR>
RV_10,030.14a emā agman revatīr jīvadhanyā adhvaryavaḥ sādayatā sakhāyaḥ |<BR>
RV_10,030.14c ni barhiṣi dhattana somyāso 'pāṃ naptrā saṃvidānāsa enāḥ ||<BR>
RV_10,030.15a āgmann āpa uśatīr barhir edaṃ ny adhvare asadan devayantīḥ |<BR>
RV_10,030.15c adhvaryavaḥ sunutendrāya somam abhūd u vaḥ suśakā devayajyā ||<BR>
<BR>
RV_10,031.01a ā no devānām upa vetu śaṃso viśvebhis turair avase yajatraḥ |<BR>
RV_10,031.01c tebhir vayaṃ suṣakhāyo bhavema taranto viśvā duritā syāma ||<BR>
RV_10,031.02a pari cin marto draviṇam mamanyād ṛtasya pathā namasā vivāset |<BR>
RV_10,031.02c uta svena kratunā saṃ vadeta śreyāṃsaṃ dakṣam manasā jagṛbhyāt ||<BR>
RV_10,031.03a adhāyi dhītir asasṛgram aṃśās tīrthe na dasmam upa yanty ūmāḥ |<BR>
RV_10,031.03c abhy ānaśma suvitasya śūṣaṃ navedaso amṛtānām abhūma ||<BR>
RV_10,031.04a nityaś cākanyāt svapatir damūnā yasmā u devaḥ savitā jajāna |<BR>
RV_10,031.04c bhago vā gobhir aryamem anajyāt so asmai cāruś chadayad uta syāt ||<BR>
RV_10,031.05a iyaṃ sā bhūyā uṣasām iva kṣā yad dha kṣumantaḥ śavasā samāyan |<BR>
RV_10,031.05c asya stutiṃ jaritur bhikṣamāṇā ā naḥ śagmāsa upa yantu vājāḥ ||<BR>
RV_10,031.06a asyed eṣā sumatiḥ paprathānābhavat pūrvyā bhūmanā gauḥ |<BR>
RV_10,031.06c asya sanīḷā asurasya yonau samāna ā bharaṇe bibhramāṇāḥ ||<BR>
RV_10,031.07a kiṃ svid vanaṃ ka u sa vṛkṣa āsa yato dyāvāpṛthivī niṣṭatakṣuḥ |<BR>
RV_10,031.07c saṃtasthāne ajare itaūtī ahāni pūrvīr uṣaso jaranta ||<BR>
RV_10,031.08a naitāvad enā paro anyad asty ukṣā sa dyāvāpṛthivī bibharti |<BR>
RV_10,031.08c tvacam pavitraṃ kṛṇuta svadhāvān yad īṃ sūryaṃ na harito vahanti ||<BR>
RV_10,031.09a stego na kṣām aty eti pṛthvīm mihaṃ na vāto vi ha vāti bhūma |<BR>
RV_10,031.09c mitro yatra varuṇo ajyamāno 'gnir vane na vy asṛṣṭa śokam ||<BR>
RV_10,031.10a starīr yat sūta sadyo ajyamānā vyathir avyathīḥ kṛṇuta svagopā |<BR>
RV_10,031.10c putro yat pūrvaḥ pitror janiṣṭa śamyāṃ gaur jagāra yad dha pṛcchān ||<BR>
RV_10,031.11a uta kaṇvaṃ nṛṣadaḥ putram āhur uta śyāvo dhanam ādatta vājī |<BR>
RV_10,031.11c pra kṛṣṇāya ruśad apinvatodhar ṛtam atra nakir asmā apīpet ||<BR>
<BR>
RV_10,032.01a pra su gmantā dhiyasānasya sakṣaṇi varebhir varāṃ abhi ṣu prasīdataḥ |<BR>
RV_10,032.01c asmākam indra ubhayaṃ jujoṣati yat somyasyāndhaso bubodhati ||<BR>
RV_10,032.02a vīndra yāsi divyāni rocanā vi pārthivāni rajasā puruṣṭuta |<BR>
RV_10,032.02c ye tvā vahanti muhur adhvarāṃ upa te su vanvantu vagvanāṃ arādhasaḥ ||<BR>
RV_10,032.03a tad in me chantsad vapuṣo vapuṣṭaram putro yaj jānam pitror adhīyati |<BR>
RV_10,032.03c jāyā patiṃ vahati vagnunā sumat puṃsa id bhadro vahatuḥ pariṣkṛtaḥ ||<BR>
RV_10,032.04a tad it sadhastham abhi cāru dīdhaya gāvo yac chāsan vahatuṃ na dhenavaḥ |<BR>
RV_10,032.04c mātā yan mantur yūthasya pūrvyābhi vāṇasya saptadhātur ij janaḥ ||<BR>
RV_10,032.05a pra vo 'cchā ririce devayuṣ padam eko rudrebhir yāti turvaṇiḥ |<BR>
RV_10,032.05c jarā vā yeṣv amṛteṣu dāvane pari va ūmebhyaḥ siñcatā madhu ||<BR>
RV_10,032.06a nidhīyamānam apagūḷham apsu pra me devānāṃ vratapā uvāca |<BR>
RV_10,032.06c indro vidvāṃ anu hi tvā cacakṣa tenāham agne anuśiṣṭa āgām ||<BR>
RV_10,032.07a akṣetravit kṣetravidaṃ hy aprāṭ sa praiti kṣetravidānuśiṣṭaḥ |<BR>
RV_10,032.07c etad vai bhadram anuśāsanasyota srutiṃ vindaty añjasīnām ||<BR>
RV_10,032.08a adyed u prāṇīd amamann imāhāpīvṛto adhayan mātur ūdhaḥ |<BR>
RV_10,032.08c em enam āpa jarimā yuvānam aheḷan vasuḥ sumanā babhūva ||<BR>
RV_10,032.09a etāni bhadrā kalaśa kriyāma kuruśravaṇa dadato maghāni |<BR>
RV_10,032.09c dāna id vo maghavānaḥ so astv ayaṃ ca somo hṛdi yam bibharmi ||<BR>
<BR>
RV_10,033.01a pra mā yuyujre prayujo janānāṃ vahāmi sma pūṣaṇam antareṇa |<BR>
RV_10,033.01c viśve devāso adha mām arakṣan duḥśāsur āgād iti ghoṣa āsīt ||<BR>
RV_10,033.02a sam mā tapanty abhitaḥ sapatnīr iva parśavaḥ |<BR>
RV_10,033.02c ni bādhate amatir nagnatā jasur ver na vevīyate matiḥ ||<BR>
RV_10,033.03a mūṣo na śiśnā vy adanti mādhya stotāraṃ te śatakrato |<BR>
RV_10,033.03c sakṛt su no maghavann indra mṛḷayādhā piteva no bhava ||<BR>
RV_10,033.04a kuruśravaṇam āvṛṇi rājānaṃ trāsadasyavam |<BR>
RV_10,033.04c maṃhiṣṭhaṃ vāghatām ṛṣiḥ ||<BR>
RV_10,033.05a yasya mā harito rathe tisro vahanti sādhuyā |<BR>
RV_10,033.05c stavai sahasradakṣiṇe ||<BR>
RV_10,033.06a yasya prasvādaso gira upamaśravasaḥ pituḥ |<BR>
RV_10,033.06c kṣetraṃ na raṇvam ūcuṣe ||<BR>
RV_10,033.07a adhi putropamaśravo napān mitrātither ihi |<BR>
RV_10,033.07c pituṣ ṭe asmi vanditā ||<BR>
RV_10,033.08a yad īśīyāmṛtānām uta vā martyānām |<BR>
RV_10,033.08c jīved in maghavā mama ||<BR>
RV_10,033.09a na devānām ati vrataṃ śatātmā cana jīvati |<BR>
RV_10,033.09c tathā yujā vi vāvṛte ||<BR>
<BR>
RV_10,034.01a prāvepā mā bṛhato mādayanti pravātejā iriṇe varvṛtānāḥ |<BR>
RV_10,034.01c somasyeva maujavatasya bhakṣo vibhīdako jāgṛvir mahyam acchān ||<BR>
RV_10,034.02a na mā mimetha na jihīḷa eṣā śivā sakhibhya uta mahyam āsīt |<BR>
RV_10,034.02c akṣasyāham ekaparasya hetor anuvratām apa jāyām arodham ||<BR>
RV_10,034.03a dveṣṭi śvaśrūr apa jāyā ruṇaddhi na nāthito vindate marḍitāram |<BR>
RV_10,034.03c aśvasyeva jarato vasnyasya nāhaṃ vindāmi kitavasya bhogam ||<BR>
RV_10,034.04a anye jāyām pari mṛśanty asya yasyāgṛdhad vedane vājy akṣaḥ |<BR>
RV_10,034.04c pitā mātā bhrātara enam āhur na jānīmo nayatā baddham etam ||<BR>
RV_10,034.05a yad ādīdhye na daviṣāṇy ebhiḥ parāyadbhyo 'va hīye sakhibhyaḥ |<BR>
RV_10,034.05c nyuptāś ca babhravo vācam akrataṃ emīd eṣāṃ niṣkṛtaṃ jāriṇīva ||<BR>
RV_10,034.06a sabhām eti kitavaḥ pṛcchamāno jeṣyāmīti tanvā śūśujānaḥ |<BR>
RV_10,034.06c akṣāso asya vi tiranti kāmam pratidīvne dadhata ā kṛtāni ||<BR>
RV_10,034.07a akṣāsa id aṅkuśino nitodino nikṛtvānas tapanās tāpayiṣṇavaḥ |<BR>
RV_10,034.07c kumāradeṣṇā jayataḥ punarhaṇo madhvā sampṛktāḥ kitavasya barhaṇā ||<BR>
RV_10,034.08a tripañcāśaḥ krīḷati vrāta eṣāṃ deva iva savitā satyadharmā |<BR>
RV_10,034.08c ugrasya cin manyave nā namante rājā cid ebhyo nama it kṛṇoti ||<BR>
RV_10,034.09a nīcā vartanta upari sphuranty ahastāso hastavantaṃ sahante |<BR>
RV_10,034.09c divyā aṅgārā iriṇe nyuptāḥ śītāḥ santo hṛdayaṃ nir dahanti ||<BR>
RV_10,034.10a jāyā tapyate kitavasya hīnā mātā putrasya carataḥ kva svit |<BR>
RV_10,034.10c ṛṇāvā bibhyad dhanam icchamāno 'nyeṣām astam upa naktam eti ||<BR>
RV_10,034.11a striyaṃ dṛṣṭvāya kitavaṃ tatāpānyeṣāṃ jāyāṃ sukṛtaṃ ca yonim |<BR>
RV_10,034.11c pūrvāhṇe aśvān yuyuje hi babhrūn so agner ante vṛṣalaḥ papāda ||<BR>
RV_10,034.12a yo vaḥ senānīr mahato gaṇasya rājā vrātasya prathamo babhūva |<BR>
RV_10,034.12c tasmai kṛṇomi na dhanā ruṇadhmi daśāham prācīs tad ṛtaṃ vadāmi ||<BR>
RV_10,034.13a akṣair mā dīvyaḥ kṛṣim it kṛṣasva vitte ramasva bahu manyamānaḥ |<BR>
RV_10,034.13c tatra gāvaḥ kitava tatra jāyā tan me vi caṣṭe savitāyam aryaḥ ||<BR>
RV_10,034.14a mitraṃ kṛṇudhvaṃ khalu mṛḷatā no mā no ghoreṇa caratābhi dhṛṣṇu |<BR>
RV_10,034.14c ni vo nu manyur viśatām arātir anyo babhrūṇām prasitau nv astu ||<BR>
<BR>
RV_10,035.01a abudhram u tya indravanto agnayo jyotir bharanta uṣaso vyuṣṭiṣu |<BR>
RV_10,035.01c mahī dyāvāpṛthivī cetatām apo 'dyā devānām ava ā vṛṇīmahe ||<BR>
RV_10,035.02a divaspṛthivyor ava ā vṛṇīmahe mātṝn sindhūn parvatāñ charyaṇāvataḥ |<BR>
RV_10,035.02c anāgāstvaṃ sūryam uṣāsam īmahe bhadraṃ somaḥ suvāno adyā kṛṇotu naḥ ||<BR>
RV_10,035.03a dyāvā no adya pṛthivī anāgaso mahī trāyetāṃ suvitāya mātarā |<BR>
RV_10,035.03c uṣā ucchanty apa bādhatām aghaṃ svasty agniṃ samidhānam īmahe ||<BR>
RV_10,035.04a iyaṃ na usrā prathamā sudevyaṃ revat sanibhyo revatī vy ucchatu |<BR>
RV_10,035.04c āre manyuṃ durvidatrasya dhīmahi svasty agniṃ samidhānam īmahe ||<BR>
RV_10,035.05a pra yāḥ sisrate sūryasya raśmibhir jyotir bharantīr uṣaso vyuṣṭiṣu |<BR>
RV_10,035.05c bhadrā no adya śravase vy ucchata svasty agniṃ samidhānam īmahe ||<BR>
RV_10,035.06a anamīvā uṣasa ā carantu na ud agnayo jihatāṃ jyotiṣā bṛhat |<BR>
RV_10,035.06c āyukṣātām aśvinā tūtujiṃ rathaṃ svasty agniṃ samidhānam īmahe ||<BR>
RV_10,035.07a śreṣṭhaṃ no adya savitar vareṇyam bhāgam ā suva sa hi ratnadhā asi |<BR>
RV_10,035.07c rāyo janitrīṃ dhiṣaṇām upa bruve svasty agniṃ samidhānam īmahe ||<BR>
RV_10,035.08a pipartu mā tad ṛtasya pravācanaṃ devānāṃ yan manuṣyā amanmahi |<BR>
RV_10,035.08c viśvā id usrā spaḷ ud eti sūryaḥ svasty agniṃ samidhānam īmahe ||<BR>
RV_10,035.09a adveṣo adya barhiṣa starīmaṇi grāvṇāṃ yoge manmanaḥ sādha īmahe |<BR>
RV_10,035.09c ādityānāṃ śarmaṇi sthā bhuraṇyasi svasty agniṃ samidhānam īmahe ||<BR>
RV_10,035.10a ā no barhiḥ sadhamāde bṛhad divi devāṃ īḷe sādayā sapta hotṝn |<BR>
RV_10,035.10c indram mitraṃ varuṇaṃ sātaye bhagaṃ svasty agniṃ samidhānam īmahe ||<BR>
RV_10,035.11a ta ādityā ā gatā sarvatātaye vṛdhe no yajñam avatā sajoṣasaḥ |<BR>
RV_10,035.11c bṛhaspatim pūṣaṇam aśvinā bhagaṃ svasty agniṃ samidhānam īmahe ||<BR>
RV_10,035.12a tan no devā yacchata supravācanaṃ chardir ādityāḥ subharaṃ nṛpāyyam |<BR>
RV_10,035.12c paśve tokāya tanayāya jīvase svasty agniṃ samidhānam īmahe ||<BR>
RV_10,035.13a viśve adya maruto viśva ūtī viśve bhavantv agnayaḥ samiddhāḥ |<BR>
RV_10,035.13c viśve no devā avasā gamantu viśvam astu draviṇaṃ vājo asme ||<BR>
RV_10,035.14a yaṃ devāso 'vatha vājasātau yaṃ trāyadhve yam pipṛthāty aṃhaḥ |<BR>
RV_10,035.14c yo vo gopīthe na bhayasya veda te syāma devavītaye turāsaḥ ||<BR>
<BR>
RV_10,036.01a uṣāsānaktā bṛhatī supeśasā dyāvākṣāmā varuṇo mitro aryamā |<BR>
RV_10,036.01c indraṃ huve marutaḥ parvatāṃ apa ādityān dyāvāpṛthivī apaḥ svaḥ ||<BR>
RV_10,036.02a dyauś ca naḥ pṛthivī ca pracetasa ṛtāvarī rakṣatām aṃhaso riṣaḥ |<BR>
RV_10,036.02c mā durvidatrā nirṛtir na īśata tad devānām avo adyā vṛṇīmahe ||<BR>
RV_10,036.03a viśvasmān no aditiḥ pātv aṃhaso mātā mitrasya varuṇasya revataḥ |<BR>
RV_10,036.03c svarvaj jyotir avṛkaṃ naśīmahi tad devānām avo adyā vṛṇīmahe ||<BR>
RV_10,036.04a grāvā vadann apa rakṣāṃsi sedhatu duṣṣvapnyaṃ nirṛtiṃ viśvam atriṇam |<BR>
RV_10,036.04c ādityaṃ śarma marutām aśīmahi tad devānām avo adyā vṛṇīmahe ||<BR>
RV_10,036.05a endro barhiḥ sīdatu pinvatām iḷā bṛhaspatiḥ sāmabhir ṛkvo arcatu |<BR>
RV_10,036.05c supraketaṃ jīvase manma dhīmahi tad devānām avo adyā vṛṇīmahe ||<BR>
RV_10,036.06a divispṛśaṃ yajñam asmākam aśvinā jīrādhvaraṃ kṛṇutaṃ sumnam iṣṭaye |<BR>
RV_10,036.06c prācīnaraśmim āhutaṃ ghṛtena tad devānām avo adyā vṛṇīmahe ||<BR>
RV_10,036.07a upa hvaye suhavam mārutaṃ gaṇam pāvakam ṛṣvaṃ sakhyāya śambhuvam |<BR>
RV_10,036.07c rāyas poṣaṃ sauśravasāya dhīmahi tad devānām avo adyā vṛṇīmahe ||<BR>
RV_10,036.08a apām peruṃ jīvadhanyam bharāmahe devāvyaṃ suhavam adhvaraśriyam |<BR>
RV_10,036.08c suraśmiṃ somam indriyaṃ yamīmahi tad devānām avo adyā vṛṇīmahe ||<BR>
RV_10,036.09a sanema tat susanitā sanitvabhir vayaṃ jīvā jīvaputrā anāgasaḥ |<BR>
RV_10,036.09c brahmadviṣo viṣvag eno bharerata tad devānām avo adyā vṛṇīmahe ||<BR>
RV_10,036.10a ye sthā manor yajñiyās te śṛṇotana yad vo devā īmahe tad dadātana |<BR>
RV_10,036.10c jaitraṃ kratuṃ rayimad vīravad yaśas tad devānām avo adyā vṛṇīmahe ||<BR>
RV_10,036.11a mahad adya mahatām ā vṛṇīmahe 'vo devānām bṛhatām anarvaṇām |<BR>
RV_10,036.11c yathā vasu vīrajātaṃ naśāmahai tad devānām avo adyā vṛṇīmahe ||<BR>
RV_10,036.12a maho agneḥ samidhānasya śarmaṇy anāgā mitre varuṇe svastaye |<BR>
RV_10,036.12c śreṣṭhe syāma savituḥ savīmani tad devānām avo adyā vṛṇīmahe ||<BR>
RV_10,036.13a ye savituḥ satyasavasya viśve mitrasya vrate varuṇasya devāḥ |<BR>
RV_10,036.13c te saubhagaṃ vīravad gomad apno dadhātana draviṇaṃ citram asme ||<BR>
RV_10,036.14a savitā paścātāt savitā purastāt savitottarāttāt savitādharāttāt |<BR>
RV_10,036.14c savitā naḥ suvatu sarvatātiṃ savitā no rāsatāṃ dīrgham āyuḥ ||<BR>
<BR>
RV_10,037.01a namo mitrasya varuṇasya cakṣase maho devāya tad ṛtaṃ saparyata |<BR>
RV_10,037.01c dūredṛśe devajātāya ketave divas putrāya sūryāya śaṃsata ||<BR>
RV_10,037.02a sā mā satyoktiḥ pari pātu viśvato dyāvā ca yatra tatanann ahāni ca |<BR>
RV_10,037.02c viśvam anyan ni viśate yad ejati viśvāhāpo viśvāhod eti sūryaḥ ||<BR>
RV_10,037.03a na te adevaḥ pradivo ni vāsate yad etaśebhiḥ patarai ratharyasi |<BR>
RV_10,037.03c prācīnam anyad anu vartate raja ud anyena jyotiṣā yāsi sūrya ||<BR>
RV_10,037.04a yena sūrya jyotiṣā bādhase tamo jagac ca viśvam udiyarṣi bhānunā |<BR>
RV_10,037.04c tenāsmad viśvām anirām anāhutim apāmīvām apa duṣṣvapnyaṃ suva ||<BR>
RV_10,037.05a viśvasya hi preṣito rakṣasi vratam aheḷayann uccarasi svadhā anu |<BR>
RV_10,037.05c yad adya tvā sūryopabravāmahai taṃ no devā anu maṃsīrata kratum ||<BR>
RV_10,037.06a taṃ no dyāvāpṛthivī tan na āpa indraḥ śṛṇvantu maruto havaṃ vacaḥ |<BR>
RV_10,037.06c mā śūne bhūma sūryasya saṃdṛśi bhadraṃ jīvanto jaraṇām aśīmahi ||<BR>
RV_10,037.07a viśvāhā tvā sumanasaḥ sucakṣasaḥ prajāvanto anamīvā anāgasaḥ |<BR>
RV_10,037.07c udyantaṃ tvā mitramaho dive-dive jyog jīvāḥ prati paśyema sūrya ||<BR>
RV_10,037.08a mahi jyotir bibhrataṃ tvā vicakṣaṇa bhāsvantaṃ cakṣuṣe-cakṣuṣe mayaḥ |<BR>
RV_10,037.08c ārohantam bṛhataḥ pājasas pari vayaṃ jīvāḥ prati paśyema sūrya ||<BR>
RV_10,037.09a yasya te viśvā bhuvanāni ketunā pra cerate ni ca viśante aktubhiḥ |<BR>
RV_10,037.09c anāgāstvena harikeśa sūryāhnāhnā no vasyasā-vasyasod ihi ||<BR>
RV_10,037.10a śaṃ no bhava cakṣasā śaṃ no ahnā śam bhānunā śaṃ himā śaṃ ghṛṇena |<BR>
RV_10,037.10c yathā śam adhvañ cham asad duroṇe tat sūrya draviṇaṃ dhehi citram ||<BR>
RV_10,037.11a asmākaṃ devā ubhayāya janmane śarma yacchata dvipade catuṣpade |<BR>
RV_10,037.11c adat pibad ūrjayamānam āśitaṃ tad asme śaṃ yor arapo dadhātana ||<BR>
RV_10,037.12a yad vo devāś cakṛma jihvayā guru manaso vā prayutī devaheḷanam |<BR>
RV_10,037.12c arāvā yo no abhi ducchunāyate tasmin tad eno vasavo ni dhetana ||<BR>
<BR>
RV_10,038.01a asmin na indra pṛtsutau yaśasvati śimīvati krandasi prāva sātaye |<BR>
RV_10,038.01c yatra goṣātā dhṛṣiteṣu khādiṣu viṣvak patanti didyavo nṛṣāhye ||<BR>
RV_10,038.02a sa naḥ kṣumantaṃ sadane vy ūrṇuhi goarṇasaṃ rayim indra śravāyyam |<BR>
RV_10,038.02c syāma te jayataḥ śakra medino yathā vayam uśmasi tad vaso kṛdhi ||<BR>
RV_10,038.03a yo no dāsa āryo vā puruṣṭutādeva indra yudhaye ciketati |<BR>
RV_10,038.03c asmābhiṣ ṭe suṣahāḥ santu śatravas tvayā vayaṃ tān vanuyāma saṃgame ||<BR>
RV_10,038.04a yo dabhrebhir havyo yaś ca bhūribhir yo abhīke varivovin nṛṣāhye |<BR>
RV_10,038.04c taṃ vikhāde sasnim adya śrutaṃ naram arvāñcam indram avase karāmahe ||<BR>
RV_10,038.05a svavṛjaṃ hi tvām aham indra śuśravānānudaṃ vṛṣabha radhracodanam |<BR>
RV_10,038.05c pra muñcasva pari kutsād ihā gahi kim u tvāvān muṣkayor baddha āsate ||<BR>
<BR>
RV_10,039.01a yo vām parijmā suvṛd aśvinā ratho doṣām uṣāso havyo haviṣmatā |<BR>
RV_10,039.01c śaśvattamāsas tam u vām idaṃ vayam pitur na nāma suhavaṃ havāmahe ||<BR>
RV_10,039.02a codayataṃ sūnṛtāḥ pinvataṃ dhiya ut purandhīr īrayataṃ tad uśmasi |<BR>
RV_10,039.02c yaśasam bhāgaṃ kṛṇutaṃ no aśvinā somaṃ na cārum maghavatsu nas kṛtam ||<BR>
RV_10,039.03a amājuraś cid bhavatho yuvam bhago 'nāśoś cid avitārāpamasya cit |<BR>
RV_10,039.03c andhasya cin nāsatyā kṛśasya cid yuvām id āhur bhiṣajā rutasya cit ||<BR>
RV_10,039.04a yuvaṃ cyavānaṃ sanayaṃ yathā ratham punar yuvānaṃ carathāya takṣathuḥ |<BR>
RV_10,039.04c niṣ ṭaugryam ūhathur adbhyas pari viśvet tā vāṃ savaneṣu pravācyā ||<BR>
RV_10,039.05a purāṇā vāṃ vīryā pra bravā jane 'tho hāsathur bhiṣajā mayobhuvā |<BR>
RV_10,039.05c tā vāṃ nu navyāv avase karāmahe 'yaṃ nāsatyā śrad arir yathā dadhat ||<BR>
RV_10,039.06a iyaṃ vām ahve śṛṇutam me aśvinā putrāyeva pitarā mahyaṃ śikṣatam |<BR>
RV_10,039.06c anāpir ajñā asajātyāmatiḥ purā tasyā abhiśaster ava spṛtam ||<BR>
RV_10,039.07a yuvaṃ rathena vimadāya śundhyuvaṃ ny ūhathuḥ purumitrasya yoṣaṇām |<BR>
RV_10,039.07c yuvaṃ havaṃ vadhrimatyā agacchataṃ yuvaṃ suṣutiṃ cakrathuḥ purandhaye ||<BR>
RV_10,039.08a yuvaṃ viprasya jaraṇām upeyuṣaḥ punaḥ kaler akṛṇutaṃ yuvad vayaḥ |<BR>
RV_10,039.08c yuvaṃ vandanam ṛśyadād ud ūpathur yuvaṃ sadyo viśpalām etave kṛthaḥ ||<BR>
RV_10,039.09a yuvaṃ ha rebhaṃ vṛṣaṇā guhā hitam ud airayatam mamṛvāṃsam aśvinā |<BR>
RV_10,039.09c yuvam ṛbīsam uta taptam atraya omanvantaṃ cakrathuḥ saptavadhraye ||<BR>
RV_10,039.10a yuvaṃ śvetam pedave 'śvināśvaṃ navabhir vājair navatī ca vājinam |<BR>
RV_10,039.10c carkṛtyaṃ dadathur drāvayatsakham bhagaṃ na nṛbhyo havyam mayobhuvam ||<BR>
RV_10,039.11a na taṃ rājānāv adite kutaś cana nāṃho aśnoti duritaṃ nakir bhayam |<BR>
RV_10,039.11c yam aśvinā suhavā rudravartanī purorathaṃ kṛṇuthaḥ patnyā saha ||<BR>
RV_10,039.12a ā tena yātam manaso javīyasā rathaṃ yaṃ vām ṛbhavaś cakrur aśvinā |<BR>
RV_10,039.12c yasya yoge duhitā jāyate diva ubhe ahanī sudine vivasvataḥ ||<BR>
RV_10,039.13a tā vartir yātaṃ jayuṣā vi parvatam apinvataṃ śayave dhenum aśvinā |<BR>
RV_10,039.13c vṛkasya cid vartikām antar āsyād yuvaṃ śacībhir grasitām amuñcatam ||<BR>
RV_10,039.14a etaṃ vāṃ stomam aśvināv akarmātakṣāma bhṛgavo na ratham |<BR>
RV_10,039.14c ny amṛkṣāma yoṣaṇāṃ na marye nityaṃ na sūnuṃ tanayaṃ dadhānāḥ ||<BR>
<BR>
RV_10,040.01a rathaṃ yāntaṃ kuha ko ha vāṃ narā prati dyumantaṃ suvitāya bhūṣati |<BR>
RV_10,040.01c prātaryāvāṇaṃ vibhvaṃ viśe-viśe vastor-vastor vahamānaṃ dhiyā śami ||<BR>
RV_10,040.02a kuha svid doṣā kuha vastor aśvinā kuhābhipitvaṃ karataḥ kuhoṣatuḥ |<BR>
RV_10,040.02c ko vāṃ śayutrā vidhaveva devaram maryaṃ na yoṣā kṛṇute sadhastha ā ||<BR>
RV_10,040.03a prātar jarethe jaraṇeva kāpayā vastor-vastor yajatā gacchatho gṛham |<BR>
RV_10,040.03c kasya dhvasrā bhavathaḥ kasya vā narā rājaputreva savanāva gacchathaḥ ||<BR>
RV_10,040.04a yuvām mṛgeva vāraṇā mṛgaṇyavo doṣā vastor haviṣā ni hvayāmahe |<BR>
RV_10,040.04c yuvaṃ hotrām ṛtuthā juhvate nareṣaṃ janāya vahathaḥ śubhas patī ||<BR>
RV_10,040.05a yuvāṃ ha ghoṣā pary aśvinā yatī rājña ūce duhitā pṛcche vāṃ narā |<BR>
RV_10,040.05c bhūtam me ahna uta bhūtam aktave 'śvāvate rathine śaktam arvate ||<BR>
RV_10,040.06a yuvaṃ kavī ṣṭhaḥ pary aśvinā rathaṃ viśo na kutso jaritur naśāyathaḥ |<BR>
RV_10,040.06c yuvor ha makṣā pary aśvinā madhv āsā bharata niṣkṛtaṃ na yoṣaṇā ||<BR>
RV_10,040.07a yuvaṃ ha bhujyuṃ yuvam aśvinā vaśaṃ yuvaṃ śiñjāram uśanām upārathuḥ |<BR>
RV_10,040.07c yuvo rarāvā pari sakhyam āsate yuvor aham avasā sumnam ā cake ||<BR>
RV_10,040.08a yuvaṃ ha kṛśaṃ yuvam aśvinā śayuṃ yuvaṃ vidhantaṃ vidhavām uruṣyathaḥ |<BR>
RV_10,040.08c yuvaṃ sanibhya stanayantam aśvināpa vrajam ūrṇuthaḥ saptāsyam ||<BR>
RV_10,040.09a janiṣṭa yoṣā patayat kanīnako vi cāruhan vīrudho daṃsanā anu |<BR>
RV_10,040.09c āsmai rīyante nivaneva sindhavo 'smā ahne bhavati tat patitvanam ||<BR>
RV_10,040.10a jīvaṃ rudanti vi mayante adhvare dīrghām anu prasitiṃ dīdhiyur naraḥ |<BR>
RV_10,040.10c vāmam pitṛbhyo ya idaṃ samerire mayaḥ patibhyo janayaḥ pariṣvaje ||<BR>
RV_10,040.11a na tasya vidma tad u ṣu pra vocata yuvā ha yad yuvatyāḥ kṣeti yoniṣu |<BR>
RV_10,040.11c priyosriyasya vṛṣabhasya retino gṛhaṃ gamemāśvinā tad uśmasi ||<BR>
RV_10,040.12a ā vām agan sumatir vājinīvasū ny aśvinā hṛtsu kāmā ayaṃsata |<BR>
RV_10,040.12c abhūtaṃ gopā mithunā śubhas patī priyā aryamṇo duryāṃ aśīmahi ||<BR>
RV_10,040.13a tā mandasānā manuṣo duroṇa ā dhattaṃ rayiṃ sahavīraṃ vacasyave |<BR>
RV_10,040.13c kṛtaṃ tīrthaṃ suprapāṇaṃ śubhas patī sthāṇum patheṣṭhām apa durmatiṃ hatam ||<BR>
RV_10,040.14a kva svid adya katamāsv aśvinā vikṣu dasrā mādayete śubhas patī |<BR>
RV_10,040.14c ka īṃ ni yeme katamasya jagmatur viprasya vā yajamānasya vā gṛham ||<BR>
<BR>
RV_10,041.01a samānam u tyam puruhūtam ukthyaṃ rathaṃ tricakraṃ savanā ganigmatam |<BR>
RV_10,041.01c parijmānaṃ vidathyaṃ suvṛktibhir vayaṃ vyuṣṭā uṣaso havāmahe ||<BR>
RV_10,041.02a prātaryujaṃ nāsatyādhi tiṣṭhathaḥ prātaryāvāṇam madhuvāhanaṃ ratham |<BR>
RV_10,041.02c viśo yena gacchatho yajvarīr narā kīreś cid yajñaṃ hotṛmantam aśvinā ||<BR>
RV_10,041.03a adhvaryuṃ vā madhupāṇiṃ suhastyam agnidhaṃ vā dhṛtadakṣaṃ damūnasam |<BR>
RV_10,041.03c viprasya vā yat savanāni gacchatho 'ta ā yātam madhupeyam aśvinā ||<BR>
<BR>
RV_10,042.01a asteva su prataraṃ lāyam asyan bhūṣann iva pra bharā stomam asmai |<BR>
RV_10,042.01c vācā viprās tarata vācam aryo ni rāmaya jaritaḥ soma indram ||<BR>
RV_10,042.02a dohena gām upa śikṣā sakhāyam pra bodhaya jaritar jāram indram |<BR>
RV_10,042.02c kośaṃ na pūrṇaṃ vasunā nyṛṣṭam ā cyāvaya maghadeyāya śūram ||<BR>
RV_10,042.03a kim aṅga tvā maghavan bhojam āhuḥ śiśīhi mā śiśayaṃ tvā śṛṇomi |<BR>
RV_10,042.03c apnasvatī mama dhīr astu śakra vasuvidam bhagam indrā bharā naḥ ||<BR>
RV_10,042.04a tvāṃ janā mamasatyeṣv indra saṃtasthānā vi hvayante samīke |<BR>
RV_10,042.04c atrā yujaṃ kṛṇute yo haviṣmān nāsunvatā sakhyaṃ vaṣṭi śūraḥ ||<BR>
RV_10,042.05a dhanaṃ na syandram bahulaṃ yo asmai tīvrān somāṃ āsunoti prayasvān |<BR>
RV_10,042.05c tasmai śatrūn sutukān prātar ahno ni svaṣṭrān yuvati hanti vṛtram ||<BR>
RV_10,042.06a yasmin vayaṃ dadhimā śaṃsam indre yaḥ śiśrāya maghavā kāmam asme |<BR>
RV_10,042.06c ārāc cit san bhayatām asya śatrur ny asmai dyumnā janyā namantām ||<BR>
RV_10,042.07a ārāc chatrum apa bādhasva dūram ugro yaḥ śambaḥ puruhūta tena |<BR>
RV_10,042.07c asme dhehi yavamad gomad indra kṛdhī dhiyaṃ jaritre vājaratnām ||<BR>
RV_10,042.08a pra yam antar vṛṣasavāso agman tīvrāḥ somā bahulāntāsa indram |<BR>
RV_10,042.08c nāha dāmānam maghavā ni yaṃsan ni sunvate vahati bhūri vāmam ||<BR>
RV_10,042.09a uta prahām atidīvyā jayāti kṛtaṃ yac chvaghnī vicinoti kāle |<BR>
RV_10,042.09c yo devakāmo na dhanā ruṇaddhi sam it taṃ rāyā sṛjati svadhāvān ||<BR>
RV_10,042.10a gobhiṣ ṭaremāmatiṃ durevāṃ yavena kṣudham puruhūta viśvām |<BR>
RV_10,042.10c vayaṃ rājabhiḥ prathamā dhanāny asmākena vṛjanenā jayema ||<BR>
RV_10,042.11a bṛhaspatir naḥ pari pātu paścād utottarasmād adharād aghāyoḥ |<BR>
RV_10,042.11c indraḥ purastād uta madhyato naḥ sakhā sakhibhyo varivaḥ kṛṇotu ||<BR>
<BR>
RV_10,043.01a acchā ma indram matayaḥ svarvidaḥ sadhrīcīr viśvā uśatīr anūṣata |<BR>
RV_10,043.01c pari ṣvajante janayo yathā patim maryaṃ na śundhyum maghavānam ūtaye ||<BR>
RV_10,043.02a na ghā tvadrig apa veti me manas tve it kāmam puruhūta śiśraya |<BR>
RV_10,043.02c rājeva dasma ni ṣado 'dhi barhiṣy asmin su some 'vapānam astu te ||<BR>
RV_10,043.03a viṣūvṛd indro amater uta kṣudhaḥ sa id rāyo maghavā vasva īśate |<BR>
RV_10,043.03c tasyed ime pravaṇe sapta sindhavo vayo vardhanti vṛṣabhasya śuṣmiṇaḥ ||<BR>
RV_10,043.04a vayo na vṛkṣaṃ supalāśam āsadan somāsa indram mandinaś camūṣadaḥ |<BR>
RV_10,043.04c praiṣām anīkaṃ śavasā davidyutad vidat svar manave jyotir āryam ||<BR>
RV_10,043.05a kṛtaṃ na śvaghnī vi cinoti devane saṃvargaṃ yan maghavā sūryaṃ jayat |<BR>
RV_10,043.05c na tat te anyo anu vīryaṃ śakan na purāṇo maghavan nota nūtanaḥ ||<BR>
RV_10,043.06a viśaṃ-viśam maghavā pary aśāyata janānāṃ dhenā avacākaśad vṛṣā |<BR>
RV_10,043.06c yasyāha śakraḥ savaneṣu raṇyati sa tīvraiḥ somaiḥ sahate pṛtanyataḥ ||<BR>
RV_10,043.07a āpo na sindhum abhi yat samakṣaran somāsa indraṃ kulyā iva hradam |<BR>
RV_10,043.07c vardhanti viprā maho asya sādane yavaṃ na vṛṣṭir divyena dānunā ||<BR>
RV_10,043.08a vṛṣā na kruddhaḥ patayad rajassv ā yo aryapatnīr akṛṇod imā apaḥ |<BR>
RV_10,043.08c sa sunvate maghavā jīradānave 'vindaj jyotir manave haviṣmate ||<BR>
RV_10,043.09a uj jāyatām paraśur jyotiṣā saha bhūyā ṛtasya sudughā purāṇavat |<BR>
RV_10,043.09c vi rocatām aruṣo bhānunā śuciḥ svar ṇa śukraṃ śuśucīta satpatiḥ ||<BR>
RV_10,043.10a gobhiṣ ṭaremāmatiṃ durevāṃ yavena kṣudham puruhūta viśvām |<BR>
RV_10,043.10c vayaṃ rājabhiḥ prathamā dhanāny asmākena vṛjanenā jayema ||<BR>
RV_10,043.11a bṛhaspatir naḥ pari pātu paścād utottarasmād adharād aghāyoḥ |<BR>
RV_10,043.11c indraḥ purastād uta madhyato naḥ sakhā sakhibhyo varivaḥ kṛṇotu ||<BR>
<BR>
RV_10,044.01a ā yātv indraḥ svapatir madāya yo dharmaṇā tūtujānas tuviṣmān |<BR>
RV_10,044.01c pratvakṣāṇo ati viśvā sahāṃsy apāreṇa mahatā vṛṣṇyena ||<BR>
RV_10,044.02a suṣṭhāmā rathaḥ suyamā harī te mimyakṣa vajro nṛpate gabhastau |<BR>
RV_10,044.02c śībhaṃ rājan supathā yāhy arvāṅ vardhāma te papuṣo vṛṣṇyāni ||<BR>
RV_10,044.03a endravāho nṛpatiṃ vajrabāhum ugram ugrāsas taviṣāsa enam |<BR>
RV_10,044.03c pratvakṣasaṃ vṛṣabhaṃ satyaśuṣmam em asmatrā sadhamādo vahantu ||<BR>
RV_10,044.04a evā patiṃ droṇasācaṃ sacetasam ūrja skambhaṃ dharuṇa ā vṛṣāyase |<BR>
RV_10,044.04c ojaḥ kṛṣva saṃ gṛbhāya tve apy aso yathā kenipānām ino vṛdhe ||<BR>
RV_10,044.05a gamann asme vasūny ā hi śaṃsiṣaṃ svāśiṣam bharam ā yāhi sominaḥ |<BR>
RV_10,044.05c tvam īśiṣe sāsminn ā satsi barhiṣy anādhṛṣyā tava pātrāṇi dharmaṇā ||<BR>
RV_10,044.06a pṛthak prāyan prathamā devahūtayo 'kṛṇvata śravasyāni duṣṭarā |<BR>
RV_10,044.06c na ye śekur yajñiyāṃ nāvam āruham īrmaiva te ny aviśanta kepayaḥ ||<BR>
RV_10,044.07a evaivāpāg apare santu dūḍhyo 'śvā yeṣāṃ duryuja āyuyujre |<BR>
RV_10,044.07c itthā ye prāg upare santi dāvane purūṇi yatra vayunāni bhojanā ||<BR>
RV_10,044.08a girīṃr ajrān rejamānāṃ adhārayad dyauḥ krandad antarikṣāṇi kopayat |<BR>
RV_10,044.08c samīcīne dhiṣaṇe vi ṣkabhāyati vṛṣṇaḥ pītvā mada ukthāni śaṃsati ||<BR>
RV_10,044.09a imam bibharmi sukṛtaṃ te aṅkuśaṃ yenārujāsi maghavañ chaphārujaḥ |<BR>
RV_10,044.09c asmin su te savane astv okyaṃ suta iṣṭau maghavan bodhy ābhagaḥ ||<BR>
RV_10,044.10a gobhiṣ ṭaremāmatiṃ durevāṃ yavena kṣudham puruhūta viśvām |<BR>
RV_10,044.10c vayaṃ rājabhiḥ prathamā dhanāny asmākena vṛjanenā jayema ||<BR>
RV_10,044.11a bṛhaspatir naḥ pari pātu paścād utottarasmād adharād aghāyoḥ |<BR>
RV_10,044.11c indraḥ purastād uta madhyato naḥ sakhā sakhibhyo varivaḥ kṛṇotu ||<BR>
<BR>
RV_10,045.01a divas pari prathamaṃ jajñe agnir asmad dvitīyam pari jātavedāḥ |<BR>
RV_10,045.01c tṛtīyam apsu nṛmaṇā ajasram indhāna enaṃ jarate svādhīḥ ||<BR>
RV_10,045.02a vidmā te agne tredhā trayāṇi vidmā te dhāma vibhṛtā purutrā |<BR>
RV_10,045.02c vidmā te nāma paramaṃ guhā yad vidmā tam utsaṃ yata ājagantha ||<BR>
RV_10,045.03a samudre tvā nṛmaṇā apsv antar nṛcakṣā īdhe divo agna ūdhan |<BR>
RV_10,045.03c tṛtīye tvā rajasi tasthivāṃsam apām upasthe mahiṣā avardhan ||<BR>
RV_10,045.04a akrandad agni stanayann iva dyauḥ kṣāmā rerihad vīrudhaḥ samañjan |<BR>
RV_10,045.04c sadyo jajñāno vi hīm iddho akhyad ā rodasī bhānunā bhāty antaḥ ||<BR>
RV_10,045.05a śrīṇām udāro dharuṇo rayīṇām manīṣāṇām prārpaṇaḥ somagopāḥ |<BR>
RV_10,045.05c vasuḥ sūnuḥ sahaso apsu rājā vi bhāty agra uṣasām idhānaḥ ||<BR>
RV_10,045.06a viśvasya ketur bhuvanasya garbha ā rodasī apṛṇāj jāyamānaḥ |<BR>
RV_10,045.06c vīḷuṃ cid adrim abhinat parāyañ janā yad agnim ayajanta pañca ||<BR>
RV_10,045.07a uśik pāvako aratiḥ sumedhā marteṣv agnir amṛto ni dhāyi |<BR>
RV_10,045.07c iyarti dhūmam aruṣam bharibhrad uc chukreṇa śociṣā dyām inakṣan ||<BR>
RV_10,045.08a dṛśāno rukma urviyā vy adyaud durmarṣam āyuḥ śriye rucānaḥ |<BR>
RV_10,045.08c agnir amṛto abhavad vayobhir yad enaṃ dyaur janayat suretāḥ ||<BR>
RV_10,045.09a yas te adya kṛṇavad bhadraśoce 'pūpaṃ deva ghṛtavantam agne |<BR>
RV_10,045.09c pra taṃ naya prataraṃ vasyo acchābhi sumnaṃ devabhaktaṃ yaviṣṭha ||<BR>
RV_10,045.10a ā tam bhaja sauśravaseṣv agna uktha-uktha ā bhaja śasyamāne |<BR>
RV_10,045.10c priyaḥ sūrye priyo agnā bhavāty uj jātena bhinadad uj janitvaiḥ ||<BR>
RV_10,045.11a tvām agne yajamānā anu dyūn viśvā vasu dadhire vāryāṇi |<BR>
RV_10,045.11c tvayā saha draviṇam icchamānā vrajaṃ gomantam uśijo vi vavruḥ ||<BR>
RV_10,045.12a astāvy agnir narāṃ suśevo vaiśvānara ṛṣibhiḥ somagopāḥ |<BR>
RV_10,045.12c adveṣe dyāvāpṛthivī huvema devā dhatta rayim asme suvīram ||<BR>
<BR>
RV_10,046.01a pra hotā jāto mahān nabhovin nṛṣadvā sīdad apām upasthe |<BR>
RV_10,046.01c dadhir yo dhāyi sa te vayāṃsi yantā vasūni vidhate tanūpāḥ ||<BR>
RV_10,046.02a imaṃ vidhanto apāṃ sadhasthe paśuṃ na naṣṭam padair anu gman |<BR>
RV_10,046.02c guhā catantam uśijo namobhir icchanto dhīrā bhṛgavo 'vindan ||<BR>
RV_10,046.03a imaṃ trito bhūry avindad icchan vaibhūvaso mūrdhany aghnyāyāḥ |<BR>
RV_10,046.03c sa śevṛdho jāta ā harmyeṣu nābhir yuvā bhavati rocanasya ||<BR>
RV_10,046.04a mandraṃ hotāram uśijo namobhiḥ prāñcaṃ yajñaṃ netāram adhvarāṇām |<BR>
RV_10,046.04c viśām akṛṇvann aratim pāvakaṃ havyavāhaṃ dadhato mānuṣeṣu ||<BR>
RV_10,046.05a pra bhūr jayantam mahāṃ vipodhām mūrā amūram purāṃ darmāṇam |<BR>
RV_10,046.05c nayanto garbhaṃ vanāṃ dhiyaṃ dhur hiriśmaśruṃ nārvāṇaṃ dhanarcam ||<BR>
RV_10,046.06a ni pastyāsu trita stabhūyan parivīto yonau sīdad antaḥ |<BR>
RV_10,046.06c ataḥ saṃgṛbhyā viśāṃ damūnā vidharmaṇāyantrair īyate nṝn ||<BR>
RV_10,046.07a asyājarāso damām aritrā arcaddhūmāso agnayaḥ pāvakāḥ |<BR>
RV_10,046.07c śvitīcayaḥ śvātrāso bhuraṇyavo vanarṣado vāyavo na somāḥ ||<BR>
RV_10,046.08a pra jihvayā bharate vepo agniḥ pra vayunāni cetasā pṛthivyāḥ |<BR>
RV_10,046.08c tam āyavaḥ śucayantam pāvakam mandraṃ hotāraṃ dadhire yajiṣṭham ||<BR>
RV_10,046.09a dyāvā yam agnim pṛthivī janiṣṭām āpas tvaṣṭā bhṛgavo yaṃ sahobhiḥ |<BR>
RV_10,046.09c īḷenyam prathamam mātariśvā devās tatakṣur manave yajatram ||<BR>
RV_10,046.10a yaṃ tvā devā dadhire havyavāham puruspṛho mānuṣāso yajatram |<BR>
RV_10,046.10c sa yāmann agne stuvate vayo dhāḥ pra devayan yaśasaḥ saṃ hi pūrvīḥ ||<BR>
<BR>
RV_10,047.01a jagṛbhmā te dakṣiṇam indra hastaṃ vasūyavo vasupate vasūnām |<BR>
RV_10,047.01c vidmā hi tvā gopatiṃ śūra gonām asmabhyaṃ citraṃ vṛṣaṇaṃ rayiṃ dāḥ ||<BR>
RV_10,047.02a svāyudhaṃ svavasaṃ sunīthaṃ catuḥsamudraṃ dharuṇaṃ rayīṇām |<BR>
RV_10,047.02c carkṛtyaṃ śaṃsyam bhūrivāram asmabhyaṃ citraṃ vṛṣaṇaṃ rayiṃ dāḥ ||<BR>
RV_10,047.03a subrahmāṇaṃ devavantam bṛhantam uruṃ gabhīram pṛthubudhnam indra |<BR>
RV_10,047.03c śrutaṛṣim ugram abhimātiṣāham asmabhyaṃ citraṃ vṛṣaṇaṃ rayiṃ dāḥ ||<BR>
RV_10,047.04a sanadvājaṃ vipravīraṃ tarutraṃ dhanaspṛtaṃ śūśuvāṃsaṃ sudakṣam |<BR>
RV_10,047.04c dasyuhanam pūrbhidam indra satyam asmabhyaṃ citraṃ vṛṣaṇaṃ rayiṃ dāḥ ||<BR>
RV_10,047.05a aśvāvantaṃ rathinaṃ vīravantaṃ sahasriṇaṃ śatinaṃ vājam indra |<BR>
RV_10,047.05c bhadravrātaṃ vipravīraṃ svarṣām asmabhyaṃ citraṃ vṛṣaṇaṃ rayiṃ dāḥ ||<BR>
RV_10,047.06a pra saptagum ṛtadhītiṃ sumedhām bṛhaspatim matir acchā jigāti |<BR>
RV_10,047.06c ya āṅgiraso namasopasadyo 'smabhyaṃ citraṃ vṛṣaṇaṃ rayiṃ dāḥ ||<BR>
RV_10,047.07a vanīvāno mama dūtāsa indraṃ stomāś caranti sumatīr iyānāḥ |<BR>
RV_10,047.07c hṛdispṛśo manasā vacyamānā asmabhyaṃ citraṃ vṛṣaṇaṃ rayiṃ dāḥ ||<BR>
RV_10,047.08a yat tvā yāmi daddhi tan na indra bṛhantaṃ kṣayam asamaṃ janānām |<BR>
RV_10,047.08c abhi tad dyāvāpṛthivī gṛṇītām asmabhyaṃ citraṃ vṛṣaṇaṃ rayiṃ dāḥ ||<BR>
<BR>
RV_10,048.01a aham bhuvaṃ vasunaḥ pūrvyas patir ahaṃ dhanāni saṃ jayāmi śaśvataḥ |<BR>
RV_10,048.01c māṃ havante pitaraṃ na jantavo 'haṃ dāśuṣe vi bhajāmi bhojanam ||<BR>
RV_10,048.02a aham indro rodho vakṣo atharvaṇas tritāya gā ajanayam aher adhi |<BR>
RV_10,048.02c ahaṃ dasyubhyaḥ pari nṛmṇam ā dade gotrā śikṣan dadhīce mātariśvane ||<BR>
RV_10,048.03a mahyaṃ tvaṣṭā vajram atakṣad āyasam mayi devāso 'vṛjann api kratum |<BR>
RV_10,048.03c mamānīkaṃ sūryasyeva duṣṭaram mām āryanti kṛtena kartvena ca ||<BR>
RV_10,048.04a aham etaṃ gavyayam aśvyam paśum purīṣiṇaṃ sāyakenā hiraṇyayam |<BR>
RV_10,048.04c purū sahasrā ni śiśāmi dāśuṣe yan mā somāsa ukthino amandiṣuḥ ||<BR>
RV_10,048.05a aham indro na parā jigya id dhanaṃ na mṛtyave 'va tasthe kadā cana |<BR>
RV_10,048.05c somam in mā sunvanto yācatā vasu na me pūravaḥ sakhye riṣāthana ||<BR>
RV_10,048.06a aham etāñ chāśvasato dvā-dvendraṃ ye vajraṃ yudhaye 'kṛṇvata |<BR>
RV_10,048.06c āhvayamānāṃ ava hanmanāhanaṃ dṛḷhā vadann anamasyur namasvinaḥ ||<BR>
RV_10,048.07a abhīdam ekam eko asmi niṣṣāḷ abhī dvā kim u trayaḥ karanti |<BR>
RV_10,048.07c khale na parṣān prati hanmi bhūri kim mā nindanti śatravo 'nindrāḥ ||<BR>
RV_10,048.08a ahaṃ guṅgubhyo atithigvam iṣkaram iṣaṃ na vṛtraturaṃ vikṣu dhārayam |<BR>
RV_10,048.08c yat parṇayaghna uta vā karañjahe prāham mahe vṛtrahatye aśuśravi ||<BR>
RV_10,048.09a pra me namī sāpya iṣe bhuje bhūd gavām eṣe sakhyā kṛṇuta dvitā |<BR>
RV_10,048.09c didyuṃ yad asya samitheṣu maṃhayam ād id enaṃ śaṃsyam ukthyaṃ karam ||<BR>
RV_10,048.10a pra nemasmin dadṛśe somo antar gopā nemam āvir asthā kṛṇoti |<BR>
RV_10,048.10c sa tigmaśṛṅgaṃ vṛṣabhaṃ yuyutsan druhas tasthau bahule baddho antaḥ ||<BR>
RV_10,048.11a ādityānāṃ vasūnāṃ rudriyāṇāṃ devo devānāṃ na mināmi dhāma |<BR>
RV_10,048.11c te mā bhadrāya śavase tatakṣur aparājitam astṛtam aṣāḷham ||<BR>
<BR>
RV_10,049.01a ahaṃ dāṃ gṛṇate pūrvyaṃ vasv aham brahma kṛṇavam mahyaṃ vardhanam |<BR>
RV_10,049.01c aham bhuvaṃ yajamānasya coditāyajvanaḥ sākṣi viśvasmin bhare ||<BR>
RV_10,049.02a māṃ dhur indraṃ nāma devatā divaś ca gmaś cāpāṃ ca jantavaḥ |<BR>
RV_10,049.02c ahaṃ harī vṛṣaṇā vivratā raghū ahaṃ vajraṃ śavase dhṛṣṇv ā dade ||<BR>
RV_10,049.03a aham atkaṃ kavaye śiśnathaṃ hathair ahaṃ kutsam āvam ābhir ūtibhiḥ |<BR>
RV_10,049.03c ahaṃ śuṣṇasya śnathitā vadhar yamaṃ na yo rara āryaṃ nāma dasyave ||<BR>
RV_10,049.04a aham piteva vetasūṃr abhiṣṭaye tugraṃ kutsāya smadibhaṃ ca randhayam |<BR>
RV_10,049.04c aham bhuvaṃ yajamānasya rājani pra yad bhare tujaye na priyādhṛṣe ||<BR>
RV_10,049.05a ahaṃ randhayam mṛgayaṃ śrutarvaṇe yan mājihīta vayunā canānuṣak |<BR>
RV_10,049.05c ahaṃ veśaṃ namram āyave 'karam ahaṃ savyāya paḍgṛbhim arandhayam ||<BR>
RV_10,049.06a ahaṃ sa yo navavāstvam bṛhadrathaṃ saṃ vṛtreva dāsaṃ vṛtrahārujam |<BR>
RV_10,049.06c yad vardhayantam prathayantam ānuṣag dūre pāre rajaso rocanākaram ||<BR>
RV_10,049.07a ahaṃ sūryasya pari yāmy āśubhiḥ praitaśebhir vahamāna ojasā |<BR>
RV_10,049.07c yan mā sāvo manuṣa āha nirṇija ṛdhak kṛṣe dāsaṃ kṛtvyaṃ hathaiḥ ||<BR>
RV_10,049.08a ahaṃ saptahā nahuṣo nahuṣṭaraḥ prāśrāvayaṃ śavasā turvaśaṃ yadum |<BR>
RV_10,049.08c ahaṃ ny anyaṃ sahasā sahas karaṃ nava vrādhato navatiṃ ca vakṣayam ||<BR>
RV_10,049.09a ahaṃ sapta sravato dhārayaṃ vṛṣā dravitnvaḥ pṛthivyāṃ sīrā adhi |<BR>
RV_10,049.09c aham arṇāṃsi vi tirāmi sukratur yudhā vidam manave gātum iṣṭaye ||<BR>
RV_10,049.10a ahaṃ tad āsu dhārayaṃ yad āsu na devaś cana tvaṣṭādhārayad ruśat |<BR>
RV_10,049.10c spārhaṃ gavām ūdhassu vakṣaṇāsv ā madhor madhu śvātryaṃ somam āśiram ||<BR>
RV_10,049.11a evā devāṃ indro vivye nṝn pra cyautnena maghavā satyarādhāḥ |<BR>
RV_10,049.11c viśvet tā te harivaḥ śacīvo 'bhi turāsaḥ svayaśo gṛṇanti ||<BR>
<BR>
RV_10,050.01a pra vo mahe mandamānāyāndhaso 'rcā viśvānarāya viśvābhuve |<BR>
RV_10,050.01c indrasya yasya sumakhaṃ saho mahi śravo nṛmṇaṃ ca rodasī saparyataḥ ||<BR>
RV_10,050.02a so cin nu sakhyā narya ina stutaś carkṛtya indro māvate nare |<BR>
RV_10,050.02c viśvāsu dhūrṣu vājakṛtyeṣu satpate vṛtre vāpsv abhi śūra mandase ||<BR>
RV_10,050.03a ke te nara indra ye ta iṣe ye te sumnaṃ sadhanyam iyakṣān |<BR>
RV_10,050.03c ke te vājāyāsuryāya hinvire ke apsu svāsūrvarāsu pauṃsye ||<BR>
RV_10,050.04a bhuvas tvam indra brahmaṇā mahān bhuvo viśveṣu savaneṣu yajñiyaḥ |<BR>
RV_10,050.04c bhuvo nṝṃś cyautno viśvasmin bhare jyeṣṭhaś ca mantro viśvacarṣaṇe ||<BR>
RV_10,050.05a avā nu kaṃ jyāyān yajñavanaso mahīṃ ta omātrāṃ kṛṣṭayo viduḥ |<BR>
RV_10,050.05c aso nu kam ajaro vardhāś ca viśved etā savanā tūtumā kṛṣe ||<BR>
RV_10,050.06a etā viśvā savanā tūtumā kṛṣe svayaṃ sūno sahaso yāni dadhiṣe |<BR>
RV_10,050.06c varāya te pātraṃ dharmaṇe tanā yajño mantro brahmodyataṃ vacaḥ ||<BR>
RV_10,050.07a ye te vipra brahmakṛtaḥ sute sacā vasūnāṃ ca vasunaś ca dāvane |<BR>
RV_10,050.07c pra te sumnasya manasā pathā bhuvan made sutasya somyasyāndhasaḥ ||<BR>
<BR>
RV_10,051.01a mahat tad ulbaṃ sthaviraṃ tad āsīd yenāviṣṭitaḥ praviveśithāpaḥ |<BR>
RV_10,051.01c viśvā apaśyad bahudhā te agne jātavedas tanvo deva ekaḥ ||<BR>
RV_10,051.02a ko mā dadarśa katamaḥ sa devo yo me tanvo bahudhā paryapaśyat |<BR>
RV_10,051.02c kvāha mitrāvaruṇā kṣiyanty agner viśvāḥ samidho devayānīḥ ||<BR>
RV_10,051.03a aicchāma tvā bahudhā jātavedaḥ praviṣṭam agne apsv oṣadhīṣu |<BR>
RV_10,051.03c taṃ tvā yamo acikec citrabhāno daśāntaruṣyād atirocamānam ||<BR>
RV_10,051.04a hotrād ahaṃ varuṇa bibhyad āyaṃ ned eva mā yunajann atra devāḥ |<BR>
RV_10,051.04c tasya me tanvo bahudhā niviṣṭā etam arthaṃ na ciketāham agniḥ ||<BR>
RV_10,051.05a ehi manur devayur yajñakāmo 'raṅkṛtyā tamasi kṣeṣy agne |<BR>
RV_10,051.05c sugān pathaḥ kṛṇuhi devayānān vaha havyāni sumanasyamānaḥ ||<BR>
RV_10,051.06a agneḥ pūrve bhrātaro artham etaṃ rathīvādhvānam anv āvarīvuḥ |<BR>
RV_10,051.06c tasmād bhiyā varuṇa dūram āyaṃ gauro na kṣepnor avije jyāyāḥ ||<BR>
RV_10,051.07a kurmas ta āyur ajaraṃ yad agne yathā yukto jātavedo na riṣyāḥ |<BR>
RV_10,051.07c athā vahāsi sumanasyamāno bhāgaṃ devebhyo haviṣaḥ sujāta ||<BR>
RV_10,051.08a prayājān me anuyājāṃś ca kevalān ūrjasvantaṃ haviṣo datta bhāgam |<BR>
RV_10,051.08c ghṛtaṃ cāpām puruṣaṃ cauṣadhīnām agneś ca dīrgham āyur astu devāḥ ||<BR>
RV_10,051.09a tava prayājā anuyājāś ca kevala ūrjasvanto haviṣaḥ santu bhāgāḥ |<BR>
RV_10,051.09c tavāgne yajño 'yam astu sarvas tubhyaṃ namantām pradiśaś catasraḥ ||<BR>
<BR>
RV_10,052.01a viśve devāḥ śāstana mā yatheha hotā vṛto manavai yan niṣadya |<BR>
RV_10,052.01c pra me brūta bhāgadheyaṃ yathā vo yena pathā havyam ā vo vahāni ||<BR>
RV_10,052.02a ahaṃ hotā ny asīdaṃ yajīyān viśve devā maruto mā junanti |<BR>
RV_10,052.02c ahar-ahar aśvinādhvaryavaṃ vām brahmā samid bhavati sāhutir vām ||<BR>
RV_10,052.03a ayaṃ yo hotā kir u sa yamasya kam apy ūhe yat samañjanti devāḥ |<BR>
RV_10,052.03c ahar-ahar jāyate māsi-māsy athā devā dadhire havyavāham ||<BR>
RV_10,052.04a māṃ devā dadhire havyavāham apamluktam bahu kṛcchrā carantam |<BR>
RV_10,052.04c agnir vidvān yajñaṃ naḥ kalpayāti pañcayāmaṃ trivṛtaṃ saptatantum ||<BR>
RV_10,052.05a ā vo yakṣy amṛtatvaṃ suvīraṃ yathā vo devā varivaḥ karāṇi |<BR>
RV_10,052.05c ā bāhvor vajram indrasya dheyām athemā viśvāḥ pṛtanā jayāti ||<BR>
RV_10,052.06a trīṇi śatā trī sahasrāṇy agniṃ triṃśac ca devā nava cāsaparyan |<BR>
RV_10,052.06c aukṣan ghṛtair astṛṇan barhir asmā ād id dhotāraṃ ny asādayanta ||<BR>
<BR>
RV_10,053.01a yam aicchāma manasā so 'yam āgād yajñasya vidvān paruṣaś cikitvān |<BR>
RV_10,053.01c sa no yakṣad devatātā yajīyān ni hi ṣatsad antaraḥ pūrvo asmat ||<BR>
RV_10,053.02a arādhi hotā niṣadā yajīyān abhi prayāṃsi sudhitāni hi khyat |<BR>
RV_10,053.02c yajāmahai yajñiyān hanta devāṃ īḷāmahā īḍyāṃ ājyena ||<BR>
RV_10,053.03a sādhvīm akar devavītiṃ no adya yajñasya jihvām avidāma guhyām |<BR>
RV_10,053.03c sa āyur āgāt surabhir vasāno bhadrām akar devahūtiṃ no adya ||<BR>
RV_10,053.04a tad adya vācaḥ prathamam masīya yenāsurāṃ abhi devā asāma |<BR>
RV_10,053.04c ūrjāda uta yajñiyāsaḥ pañca janā mama hotraṃ juṣadhvam ||<BR>
RV_10,053.05a pañca janā mama hotraṃ juṣantāṃ gojātā uta ye yajñiyāsaḥ |<BR>
RV_10,053.05c pṛthivī naḥ pārthivāt pātv aṃhaso 'ntarikṣaṃ divyāt pātv asmān ||<BR>
RV_10,053.06a tantuṃ tanvan rajaso bhānum anv ihi jyotiṣmataḥ patho rakṣa dhiyā kṛtān |<BR>
RV_10,053.06c anulbaṇaṃ vayata joguvām apo manur bhava janayā daivyaṃ janam ||<BR>
RV_10,053.07a akṣānaho nahyatanota somyā iṣkṛṇudhvaṃ raśanā ota piṃśata |<BR>
RV_10,053.07c aṣṭāvandhuraṃ vahatābhito rathaṃ yena devāso anayann abhi priyam ||<BR>
RV_10,053.08a aśmanvatī rīyate saṃ rabhadhvam ut tiṣṭhata pra taratā sakhāyaḥ |<BR>
RV_10,053.08c atrā jahāma ye asann aśevāḥ śivān vayam ut taremābhi vājān ||<BR>
RV_10,053.09a tvaṣṭā māyā ved apasām apastamo bibhrat pātrā devapānāni śantamā |<BR>
RV_10,053.09c śiśīte nūnam paraśuṃ svāyasaṃ yena vṛścād etaśo brahmaṇas patiḥ ||<BR>
RV_10,053.10a sato nūnaṃ kavayaḥ saṃ śiśīta vāśībhir yābhir amṛtāya takṣatha |<BR>
RV_10,053.10c vidvāṃsaḥ padā guhyāni kartana yena devāso amṛtatvam ānaśuḥ ||<BR>
RV_10,053.11a garbhe yoṣām adadhur vatsam āsany apīcyena manasota jihvayā |<BR>
RV_10,053.11c sa viśvāhā sumanā yogyā abhi siṣāsanir vanate kāra ij jitim ||<BR>
<BR>
RV_10,054.01a tāṃ su te kīrtim maghavan mahitvā yat tvā bhīte rodasī ahvayetām |<BR>
RV_10,054.01c prāvo devāṃ ātiro dāsam ojaḥ prajāyai tvasyai yad aśikṣa indra ||<BR>
RV_10,054.02a yad acaras tanvā vāvṛdhāno balānīndra prabruvāṇo janeṣu |<BR>
RV_10,054.02c māyet sā te yāni yuddhāny āhur nādya śatruṃ nanu purā vivitse ||<BR>
RV_10,054.03a ka u nu te mahimanaḥ samasyāsmat pūrva ṛṣayo 'ntam āpuḥ |<BR>
RV_10,054.03c yan mātaraṃ ca pitaraṃ ca sākam ajanayathās tanvaḥ svāyāḥ ||<BR>
RV_10,054.04a catvāri te asuryāṇi nāmādābhyāni mahiṣasya santi |<BR>
RV_10,054.04c tvam aṅga tāni viśvāni vitse yebhiḥ karmāṇi maghavañ cakartha ||<BR>
RV_10,054.05a tvaṃ viśvā dadhiṣe kevalāni yāny āvir yā ca guhā vasūni |<BR>
RV_10,054.05c kāmam in me maghavan mā vi tārīs tvam ājñātā tvam indrāsi dātā ||<BR>
RV_10,054.06a yo adadhāj jyotiṣi jyotir antar yo asṛjan madhunā sam madhūni |<BR>
RV_10,054.06c adha priyaṃ śūṣam indrāya manma brahmakṛto bṛhadukthād avāci ||<BR>
<BR>
RV_10,055.01a dūre tan nāma guhyam parācair yat tvā bhīte ahvayetāṃ vayodhai |<BR>
RV_10,055.01c ud astabhnāḥ pṛthivīṃ dyām abhīke bhrātuḥ putrān maghavan titviṣāṇaḥ ||<BR>
RV_10,055.02a mahat tan nāma guhyam puruspṛg yena bhūtaṃ janayo yena bhavyam |<BR>
RV_10,055.02c pratnaṃ jātaṃ jyotir yad asya priyam priyāḥ sam aviśanta pañca ||<BR>
RV_10,055.03a ā rodasī apṛṇād ota madhyam pañca devāṃ ṛtuśaḥ sapta-sapta |<BR>
RV_10,055.03c catustriṃśatā purudhā vi caṣṭe sarūpeṇa jyotiṣā vivratena ||<BR>
RV_10,055.04a yad uṣa aucchaḥ prathamā vibhānām ajanayo yena puṣṭasya puṣṭam |<BR>
RV_10,055.04c yat te jāmitvam avaram parasyā mahan mahatyā asuratvam ekam ||<BR>
RV_10,055.05a vidhuṃ dadrāṇaṃ samane bahūnāṃ yuvānaṃ santam palito jagāra |<BR>
RV_10,055.05c devasya paśya kāvyam mahitvādyā mamāra sa hyaḥ sam āna ||<BR>
RV_10,055.06a śākmanā śāko aruṇaḥ suparṇa ā yo mahaḥ śūraḥ sanād anīḷaḥ |<BR>
RV_10,055.06c yac ciketa satyam it tan na moghaṃ vasu spārham uta jetota dātā ||<BR>
RV_10,055.07a aibhir dade vṛṣṇyā pauṃsyāni yebhir aukṣad vṛtrahatyāya vajrī |<BR>
RV_10,055.07c ye karmaṇaḥ kriyamāṇasya mahna ṛtekarmam udajāyanta devāḥ ||<BR>
RV_10,055.08a yujā karmāṇi janayan viśvaujā aśastihā viśvamanās turāṣāṭ |<BR>
RV_10,055.08c pītvī somasya diva ā vṛdhānaḥ śūro nir yudhādhamad dasyūn ||<BR>
<BR>
RV_10,056.01a idaṃ ta ekam para ū ta ekaṃ tṛtīyena jyotiṣā saṃ viśasva |<BR>
RV_10,056.01c saṃveśane tanvaś cārur edhi priyo devānām parame janitre ||<BR>
RV_10,056.02a tanūṣ ṭe vājin tanvaṃ nayantī vāmam asmabhyaṃ dhātu śarma tubhyam |<BR>
RV_10,056.02c ahruto maho dharuṇāya devān divīva jyotiḥ svam ā mimīyāḥ ||<BR>
RV_10,056.03a vājy asi vājinenā suvenīḥ suvita stomaṃ suvito divaṃ gāḥ |<BR>
RV_10,056.03c suvito dharma prathamānu satyā suvito devān suvito 'nu patma ||<BR>
RV_10,056.04a mahimna eṣām pitaraś caneśire devā deveṣv adadhur api kratum |<BR>
RV_10,056.04c sam avivyacur uta yāny atviṣur aiṣāṃ tanūṣu ni viviśuḥ punaḥ ||<BR>
RV_10,056.05a sahobhir viśvam pari cakramū rajaḥ pūrvā dhāmāny amitā mimānāḥ |<BR>
RV_10,056.05c tanūṣu viśvā bhuvanā ni yemire prāsārayanta purudha prajā anu ||<BR>
RV_10,056.06a dvidhā sūnavo 'suraṃ svarvidam āsthāpayanta tṛtīyena karmaṇā |<BR>
RV_10,056.06c svām prajām pitaraḥ pitryaṃ saha āvareṣv adadhus tantum ātatam ||<BR>
RV_10,056.07a nāvā na kṣodaḥ pradiśaḥ pṛthivyāḥ svastibhir ati durgāṇi viśvā |<BR>
RV_10,056.07c svām prajām bṛhaduktho mahitvāvareṣv adadhād ā pareṣu ||<BR>
<BR>
RV_10,057.01a mā pra gāma patho vayam mā yajñād indra sominaḥ |<BR>
RV_10,057.01c mānta sthur no arātayaḥ ||<BR>
RV_10,057.02a yo yajñasya prasādhanas tantur deveṣv ātataḥ |<BR>
RV_10,057.02c tam āhutaṃ naśīmahi ||<BR>
RV_10,057.03a mano nv ā huvāmahe nārāśaṃsena somena |<BR>
RV_10,057.03c pitṝṇāṃ ca manmabhiḥ ||<BR>
RV_10,057.04a ā ta etu manaḥ punaḥ kratve dakṣāya jīvase |<BR>
RV_10,057.04c jyok ca sūryaṃ dṛśe ||<BR>
RV_10,057.05a punar naḥ pitaro mano dadātu daivyo janaḥ |<BR>
RV_10,057.05c jīvaṃ vrātaṃ sacemahi ||<BR>
RV_10,057.06a vayaṃ soma vrate tava manas tanūṣu bibhrataḥ |<BR>
RV_10,057.06c prajāvantaḥ sacemahi ||<BR>
<BR>
RV_10,058.01a yat te yamaṃ vaivasvatam mano jagāma dūrakam |<BR>
RV_10,058.01c tat ta ā vartayāmasīha kṣayāya jīvase ||<BR>
RV_10,058.02a yat te divaṃ yat pṛthivīm mano jagāma dūrakam |<BR>
RV_10,058.02c tat ta ā vartayāmasīha kṣayāya jīvase ||<BR>
RV_10,058.03a yat te bhūmiṃ caturbhṛṣṭim mano jagāma dūrakam |<BR>
RV_10,058.03c tat ta ā vartayāmasīha kṣayāya jīvase ||<BR>
RV_10,058.04a yat te catasraḥ pradiśo mano jagāma dūrakam |<BR>
RV_10,058.04c tat ta ā vartayāmasīha kṣayāya jīvase ||<BR>
RV_10,058.05a yat te samudram arṇavam mano jagāma dūrakam |<BR>
RV_10,058.05c tat ta ā vartayāmasīha kṣayāya jīvase ||<BR>
RV_10,058.06a yat te marīcīḥ pravato mano jagāma dūrakam |<BR>
RV_10,058.06c tat ta ā vartayāmasīha kṣayāya jīvase ||<BR>
RV_10,058.07a yat te apo yad oṣadhīr mano jagāma dūrakam |<BR>
RV_10,058.07c tat ta ā vartayāmasīha kṣayāya jīvase ||<BR>
RV_10,058.08a yat te sūryaṃ yad uṣasam mano jagāma dūrakam |<BR>
RV_10,058.08c tat ta ā vartayāmasīha kṣayāya jīvase ||<BR>
RV_10,058.09a yat te parvatān bṛhato mano jagāma dūrakam |<BR>
RV_10,058.09c tat ta ā vartayāmasīha kṣayāya jīvase ||<BR>
RV_10,058.10a yat te viśvam idaṃ jagan mano jagāma dūrakam |<BR>
RV_10,058.10c tat ta ā vartayāmasīha kṣayāya jīvase ||<BR>
RV_10,058.11a yat te parāḥ parāvato mano jagāma dūrakam |<BR>
RV_10,058.11c tat ta ā vartayāmasīha kṣayāya jīvase ||<BR>
RV_10,058.12a yat te bhūtaṃ ca bhavyaṃ ca mano jagāma dūrakam |<BR>
RV_10,058.12c tat ta ā vartayāmasīha kṣayāya jīvase ||<BR>
<BR>
RV_10,059.01a pra tāry āyuḥ prataraṃ navīya sthātāreva kratumatā rathasya |<BR>
RV_10,059.01c adha cyavāna ut tavīty artham parātaraṃ su nirṛtir jihītām ||<BR>
RV_10,059.02a sāman nu rāye nidhiman nv annaṃ karāmahe su purudha śravāṃsi |<BR>
RV_10,059.02c tā no viśvāni jaritā mamattu parātaraṃ su nirṛtir jihītām ||<BR>
RV_10,059.03a abhī ṣv aryaḥ pauṃsyair bhavema dyaur na bhūmiṃ girayo nājrān |<BR>
RV_10,059.03c tā no viśvāni jaritā ciketa parātaraṃ su nirṛtir jihītām ||<BR>
RV_10,059.04a mo ṣu ṇaḥ soma mṛtyave parā dāḥ paśyema nu sūryam uccarantam |<BR>
RV_10,059.04c dyubhir hito jarimā sū no astu parātaraṃ su nirṛtir jihītām ||<BR>
RV_10,059.05a asunīte mano asmāsu dhāraya jīvātave su pra tirā na āyuḥ |<BR>
RV_10,059.05c rārandhi naḥ sūryasya saṃdṛśi ghṛtena tvaṃ tanvaṃ vardhayasva ||<BR>
RV_10,059.06a asunīte punar asmāsu cakṣuḥ punaḥ prāṇam iha no dhehi bhogam |<BR>
RV_10,059.06c jyok paśyema sūryam uccarantam anumate mṛḷayā naḥ svasti ||<BR>
RV_10,059.07a punar no asum pṛthivī dadātu punar dyaur devī punar antarikṣam |<BR>
RV_10,059.07c punar naḥ somas tanvaṃ dadātu punaḥ pūṣā pathyāṃ yā svastiḥ ||<BR>
RV_10,059.08a śaṃ rodasī subandhave yahvī ṛtasya mātarā |<BR>
RV_10,059.08c bharatām apa yad rapo dyauḥ pṛthivi kṣamā rapo mo ṣu te kiṃ canāmamat ||<BR>
RV_10,059.09a ava dvake ava trikā divaś caranti bheṣajā |<BR>
RV_10,059.09c kṣamā cariṣṇv ekakam bharatām apa yad rapo dyauḥ pṛthivi kṣamā rapo mo ṣu te kiṃ canāmamat ||<BR>
RV_10,059.10a sam indreraya gām anaḍvāhaṃ ya āvahad uśīnarāṇyā anaḥ |<BR>
RV_10,059.10c bharatām apa yad rapo dyauḥ pṛthivi kṣamā rapo mo ṣu te kiṃ canāmamat ||<BR>
<BR>
RV_10,060.01a ā janaṃ tveṣasaṃdṛśam māhīnānām upastutam |<BR>
RV_10,060.01c aganma bibhrato namaḥ ||<BR>
RV_10,060.02a asamātiṃ nitośanaṃ tveṣaṃ niyayinaṃ ratham |<BR>
RV_10,060.02c bhajerathasya satpatim ||<BR>
RV_10,060.03a yo janān mahiṣāṃ ivātitasthau pavīravān |<BR>
RV_10,060.03c utāpavīravān yudhā ||<BR>
RV_10,060.04a yasyekṣvākur upa vrate revān marāyy edhate |<BR>
RV_10,060.04c divīva pañca kṛṣṭayaḥ ||<BR>
RV_10,060.05a indra kṣatrāsamātiṣu rathaproṣṭheṣu dhāraya |<BR>
RV_10,060.05c divīva sūryaṃ dṛśe ||<BR>
RV_10,060.06a agastyasya nadbhyaḥ saptī yunakṣi rohitā |<BR>
RV_10,060.06c paṇīn ny akramīr abhi viśvān rājann arādhasaḥ ||<BR>
RV_10,060.07a ayam mātāyam pitāyaṃ jīvātur āgamat |<BR>
RV_10,060.07c idaṃ tava prasarpaṇaṃ subandhav ehi nir ihi ||<BR>
RV_10,060.08a yathā yugaṃ varatrayā nahyanti dharuṇāya kam |<BR>
RV_10,060.08c evā dādhāra te mano jīvātave na mṛtyave 'tho ariṣṭatātaye ||<BR>
RV_10,060.09a yatheyam pṛthivī mahī dādhāremān vanaspatīn |<BR>
RV_10,060.09c evā dādhāra te mano jīvātave na mṛtyave 'tho ariṣṭatātaye ||<BR>
RV_10,060.10a yamād ahaṃ vaivasvatāt subandhor mana ābharam |<BR>
RV_10,060.10c jīvātave na mṛtyave 'tho ariṣṭatātaye ||<BR>
RV_10,060.11a nyag vāto 'va vāti nyak tapati sūryaḥ |<BR>
RV_10,060.11c nīcīnam aghnyā duhe nyag bhavatu te rapaḥ ||<BR>
RV_10,060.12a ayam me hasto bhagavān ayam me bhagavattaraḥ |<BR>
RV_10,060.12c ayam me viśvabheṣajo 'yaṃ śivābhimarśanaḥ ||<BR>
<BR>
RV_10,061.01a idam itthā raudraṃ gūrtavacā brahma kratvā śacyām antar ājau |<BR>
RV_10,061.01c krāṇā yad asya pitarā maṃhaneṣṭhāḥ parṣat pakthe ahann ā sapta hotṝn ||<BR>
RV_10,061.02a sa id dānāya dabhyāya vanvañ cyavānaḥ sūdair amimīta vedim |<BR>
RV_10,061.02c tūrvayāṇo gūrtavacastamaḥ kṣodo na reta itaūti siñcat ||<BR>
RV_10,061.03a mano na yeṣu havaneṣu tigmaṃ vipaḥ śacyā vanutho dravantā |<BR>
RV_10,061.03c ā yaḥ śaryābhis tuvinṛmṇo asyāśrīṇītādiśaṃ gabhastau ||<BR>
RV_10,061.04a kṛṣṇā yad goṣv aruṇīṣu sīdad divo napātāśvinā huve vām |<BR>
RV_10,061.04c vītam me yajñam ā gatam me annaṃ vavanvāṃsā neṣam asmṛtadhrū ||<BR>
RV_10,061.05a prathiṣṭa yasya vīrakarmam iṣṇad anuṣṭhitaṃ nu naryo apauhat |<BR>
RV_10,061.05c punas tad ā vṛhati yat kanāyā duhitur ā anubhṛtam anarvā ||<BR>
RV_10,061.06a madhyā yat kartvam abhavad abhīke kāmaṃ kṛṇvāne pitari yuvatyām |<BR>
RV_10,061.06c manānag reto jahatur viyantā sānau niṣiktaṃ sukṛtasya yonau ||<BR>
RV_10,061.07a pitā yat svāṃ duhitaram adhiṣkan kṣmayā retaḥ saṃjagmāno ni ṣiñcat |<BR>
RV_10,061.07c svādhyo 'janayan brahma devā vāstoṣ patiṃ vratapāṃ nir atakṣan ||<BR>
RV_10,061.08a sa īṃ vṛṣā na phenam asyad ājau smad ā paraid apa dabhracetāḥ |<BR>
RV_10,061.08c sarat padā na dakṣiṇā parāvṛṅ na tā nu me pṛśanyo jagṛbhre ||<BR>
RV_10,061.09a makṣū na vahniḥ prajāyā upabdir agniṃ na nagna upa sīdad ūdhaḥ |<BR>
RV_10,061.09c sanitedhmaṃ sanitota vājaṃ sa dhartā jajñe sahasā yavīyut ||<BR>
RV_10,061.10a makṣū kanāyāḥ sakhyaṃ navagvā ṛtaṃ vadanta ṛtayuktim agman |<BR>
RV_10,061.10c dvibarhaso ya upa gopam āgur adakṣiṇāso acyutā dudukṣan ||<BR>
RV_10,061.11a makṣū kanāyāḥ sakhyaṃ navīyo rādho na reta ṛtam it turaṇyan |<BR>
RV_10,061.11c śuci yat te rekṇa āyajanta sabardughāyāḥ paya usriyāyāḥ ||<BR>
RV_10,061.12a paśvā yat paścā viyutā budhanteti bravīti vaktarī rarāṇaḥ |<BR>
RV_10,061.12c vasor vasutvā kāravo 'nehā viśvaṃ viveṣṭi draviṇam upa kṣu ||<BR>
RV_10,061.13a tad in nv asya pariṣadvāno agman purū sadanto nārṣadam bibhitsan |<BR>
RV_10,061.13c vi śuṣṇasya saṃgrathitam anarvā vidat puruprajātasya guhā yat ||<BR>
RV_10,061.14a bhargo ha nāmota yasya devāḥ svar ṇa ye triṣadhasthe niṣeduḥ |<BR>
RV_10,061.14c agnir ha nāmota jātavedāḥ śrudhī no hotar ṛtasya hotādhruk ||<BR>
RV_10,061.15a uta tyā me raudrāv arcimantā nāsatyāv indra gūrtaye yajadhyai |<BR>
RV_10,061.15c manuṣvad vṛktabarhiṣe rarāṇā mandū hitaprayasā vikṣu yajyū ||<BR>
RV_10,061.16a ayaṃ stuto rājā vandi vedhā apaś ca vipras tarati svasetuḥ |<BR>
RV_10,061.16c sa kakṣīvantaṃ rejayat so agniṃ nemiṃ na cakram arvato raghudru ||<BR>
RV_10,061.17a sa dvibandhur vaitaraṇo yaṣṭā sabardhuṃ dhenum asvaṃ duhadhyai |<BR>
RV_10,061.17c saṃ yan mitrāvaruṇā vṛñja ukthair jyeṣṭhebhir aryamaṇaṃ varūthaiḥ ||<BR>
RV_10,061.18a tadbandhuḥ sūrir divi te dhiyandhā nābhānediṣṭho rapati pra venan |<BR>
RV_10,061.18c sā no nābhiḥ paramāsya vā ghāhaṃ tat paścā katithaś cid āsa ||<BR>
RV_10,061.19a iyam me nābhir iha me sadhastham ime me devā ayam asmi sarvaḥ |<BR>
RV_10,061.19c dvijā aha prathamajā ṛtasyedaṃ dhenur aduhaj jāyamānā ||<BR>
RV_10,061.20a adhāsu mandro aratir vibhāvāva syati dvivartanir vaneṣāṭ |<BR>
RV_10,061.20c ūrdhvā yac chreṇir na śiśur dan makṣū sthiraṃ śevṛdhaṃ sūta mātā ||<BR>
RV_10,061.21a adhā gāva upamātiṃ kanāyā anu śvāntasya kasya cit pareyuḥ |<BR>
RV_10,061.21c śrudhi tvaṃ sudraviṇo nas tvaṃ yāḷ āśvaghnasya vāvṛdhe sūnṛtābhiḥ ||<BR>
RV_10,061.22a adha tvam indra viddhy asmān maho rāye nṛpate vajrabāhuḥ |<BR>
RV_10,061.22c rakṣā ca no maghonaḥ pāhi sūrīn anehasas te harivo abhiṣṭau ||<BR>
RV_10,061.23a adha yad rājānā gaviṣṭau sarat saraṇyuḥ kārave jaraṇyuḥ |<BR>
RV_10,061.23c vipraḥ preṣṭhaḥ sa hy eṣām babhūva parā ca vakṣad uta parṣad enān ||<BR>
RV_10,061.24a adhā nv asya jenyasya puṣṭau vṛthā rebhanta īmahe tad ū nu |<BR>
RV_10,061.24c saraṇyur asya sūnur aśvo vipraś cāsi śravasaś ca sātau ||<BR>
RV_10,061.25a yuvor yadi sakhyāyāsme śardhāya stomaṃ jujuṣe namasvān |<BR>
RV_10,061.25c viśvatra yasminn ā giraḥ samīcīḥ pūrvīva gātur dāśat sūnṛtāyai ||<BR>
RV_10,061.26a sa gṛṇāno adbhir devavān iti subandhur namasā sūktaiḥ |<BR>
RV_10,061.26c vardhad ukthair vacobhir ā hi nūnaṃ vy adhvaiti payasa usriyāyāḥ ||<BR>
RV_10,061.27a ta ū ṣu ṇo maho yajatrā bhūta devāsa ūtaye sajoṣāḥ |<BR>
RV_10,061.27c ye vājāṃ anayatā viyanto ye sthā nicetāro amūrāḥ ||<BR>
<BR>
RV_10,062.01a ye yajñena dakṣiṇayā samaktā indrasya sakhyam amṛtatvam ānaśa |<BR>
RV_10,062.01c tebhyo bhadram aṅgiraso vo astu prati gṛbhṇīta mānavaṃ sumedhasaḥ ||<BR>
RV_10,062.02a ya udājan pitaro gomayaṃ vasv ṛtenābhindan parivatsare valam |<BR>
RV_10,062.02c dīrghāyutvam aṅgiraso vo astu prati gṛbhṇīta mānavaṃ sumedhasaḥ ||<BR>
RV_10,062.03a ya ṛtena sūryam ārohayan divy aprathayan pṛthivīm mātaraṃ vi |<BR>
RV_10,062.03c suprajāstvam aṅgiraso vo astu prati gṛbhṇīta mānavaṃ sumedhasaḥ ||<BR>
RV_10,062.04a ayaṃ nābhā vadati valgu vo gṛhe devaputrā ṛṣayas tac chṛṇotana |<BR>
RV_10,062.04c subrahmaṇyam aṅgiraso vo astu prati gṛbhṇīta mānavaṃ sumedhasaḥ ||<BR>
RV_10,062.05a virūpāsa id ṛṣayas ta id gambhīravepasaḥ |<BR>
RV_10,062.05c te aṅgirasaḥ sūnavas te agneḥ pari jajñire ||<BR>
RV_10,062.06a ye agneḥ pari jajñire virūpāso divas pari |<BR>
RV_10,062.06c navagvo nu daśagvo aṅgirastamo sacā deveṣu maṃhate ||<BR>
RV_10,062.07a indreṇa yujā niḥ sṛjanta vāghato vrajaṃ gomantam aśvinam |<BR>
RV_10,062.07c sahasram me dadato aṣṭakarṇyaḥ śravo deveṣv akrata ||<BR>
RV_10,062.08a pra nūnaṃ jāyatām ayam manus tokmeva rohatu |<BR>
RV_10,062.08c yaḥ sahasraṃ śatāśvaṃ sadyo dānāya maṃhate ||<BR>
RV_10,062.09a na tam aśnoti kaś cana diva iva sānv ārabham |<BR>
RV_10,062.09c sāvarṇyasya dakṣiṇā vi sindhur iva paprathe ||<BR>
RV_10,062.10a uta dāsā pariviṣe smaddiṣṭī goparīṇasā |<BR>
RV_10,062.10c yadus turvaś ca māmahe ||<BR>
RV_10,062.11a sahasradā grāmaṇīr mā riṣan manuḥ sūryeṇāsya yatamānaitu dakṣiṇā |<BR>
RV_10,062.11c sāvarṇer devāḥ pra tirantv āyur yasminn aśrāntā asanāma vājam ||<BR>
<BR>
RV_10,063.01a parāvato ye didhiṣanta āpyam manuprītāso janimā vivasvataḥ |<BR>
RV_10,063.01c yayāter ye nahuṣyasya barhiṣi devā āsate te adhi bruvantu naḥ ||<BR>
RV_10,063.02a viśvā hi vo namasyāni vandyā nāmāni devā uta yajñiyāni vaḥ |<BR>
RV_10,063.02c ye stha jātā aditer adbhyas pari ye pṛthivyās te ma iha śrutā havam ||<BR>
RV_10,063.03a yebhyo mātā madhumat pinvate payaḥ pīyūṣaṃ dyaur aditir adribarhāḥ |<BR>
RV_10,063.03c ukthaśuṣmān vṛṣabharān svapnasas tāṃ ādityāṃ anu madā svastaye ||<BR>
RV_10,063.04a nṛcakṣaso animiṣanto arhaṇā bṛhad devāso amṛtatvam ānaśuḥ |<BR>
RV_10,063.04c jyotīrathā ahimāyā anāgaso divo varṣmāṇaṃ vasate svastaye ||<BR>
RV_10,063.05a samrājo ye suvṛdho yajñam āyayur aparihvṛtā dadhire divi kṣayam |<BR>
RV_10,063.05c tāṃ ā vivāsa namasā suvṛktibhir maho ādityāṃ aditiṃ svastaye ||<BR>
RV_10,063.06a ko va stomaṃ rādhati yaṃ jujoṣatha viśve devāso manuṣo yati ṣṭhana |<BR>
RV_10,063.06c ko vo 'dhvaraṃ tuvijātā araṃ karad yo naḥ parṣad aty aṃhaḥ svastaye ||<BR>
RV_10,063.07a yebhyo hotrām prathamām āyeje manuḥ samiddhāgnir manasā sapta hotṛbhiḥ |<BR>
RV_10,063.07c ta ādityā abhayaṃ śarma yacchata sugā naḥ karta supathā svastaye ||<BR>
RV_10,063.08a ya īśire bhuvanasya pracetaso viśvasya sthātur jagataś ca mantavaḥ |<BR>
RV_10,063.08c te naḥ kṛtād akṛtād enasas pary adyā devāsaḥ pipṛtā svastaye ||<BR>
RV_10,063.09a bhareṣv indraṃ suhavaṃ havāmahe 'ṃhomucaṃ sukṛtaṃ daivyaṃ janam |<BR>
RV_10,063.09c agnim mitraṃ varuṇaṃ sātaye bhagaṃ dyāvāpṛthivī marutaḥ svastaye ||<BR>
RV_10,063.10a sutrāmāṇam pṛthivīṃ dyām anehasaṃ suśarmāṇam aditiṃ supraṇītim |<BR>
RV_10,063.10c daivīṃ nāvaṃ svaritrām anāgasam asravantīm ā ruhemā svastaye ||<BR>
RV_10,063.11a viśve yajatrā adhi vocatotaye trāyadhvaṃ no durevāyā abhihrutaḥ |<BR>
RV_10,063.11c satyayā vo devahūtyā huvema śṛṇvato devā avase svastaye ||<BR>
RV_10,063.12a apāmīvām apa viśvām anāhutim apārātiṃ durvidatrām aghāyataḥ |<BR>
RV_10,063.12c āre devā dveṣo asmad yuyotanoru ṇaḥ śarma yacchatā svastaye ||<BR>
RV_10,063.13a ariṣṭaḥ sa marto viśva edhate pra prajābhir jāyate dharmaṇas pari |<BR>
RV_10,063.13c yam ādityāso nayathā sunītibhir ati viśvāni duritā svastaye ||<BR>
RV_10,063.14a yaṃ devāso 'vatha vājasātau yaṃ śūrasātā maruto hite dhane |<BR>
RV_10,063.14c prātaryāvāṇaṃ ratham indra sānasim ariṣyantam ā ruhemā svastaye ||<BR>
RV_10,063.15a svasti naḥ pathyāsu dhanvasu svasty apsu vṛjane svarvati |<BR>
RV_10,063.15c svasti naḥ putrakṛtheṣu yoniṣu svasti rāye maruto dadhātana ||<BR>
RV_10,063.16a svastir id dhi prapathe śreṣṭhā rekṇasvaty abhi yā vāmam eti |<BR>
RV_10,063.16c sā no amā so araṇe ni pātu svāveśā bhavatu devagopā ||<BR>
RV_10,063.17a evā plateḥ sūnur avīvṛdhad vo viśva ādityā adite manīṣī |<BR>
RV_10,063.17c īśānāso naro amartyenāstāvi jano divyo gayena ||<BR>
<BR>
RV_10,064.01a kathā devānāṃ katamasya yāmani sumantu nāma śṛṇvatām manāmahe |<BR>
RV_10,064.01c ko mṛḷāti katamo no mayas karat katama ūtī abhy ā vavartati ||<BR>
RV_10,064.02a kratūyanti kratavo hṛtsu dhītayo venanti venāḥ patayanty ā diśaḥ |<BR>
RV_10,064.02c na marḍitā vidyate anya ebhyo deveṣu me adhi kāmā ayaṃsata ||<BR>
RV_10,064.03a narā vā śaṃsam pūṣaṇam agohyam agniṃ deveddham abhy arcase girā |<BR>
RV_10,064.03c sūryāmāsā candramasā yamaṃ divi tritaṃ vātam uṣasam aktum aśvinā ||<BR>
RV_10,064.04a kathā kavis tuvīravān kayā girā bṛhaspatir vāvṛdhate suvṛktibhiḥ |<BR>
RV_10,064.04c aja ekapāt suhavebhir ṛkvabhir ahiḥ śṛṇotu budhnyo havīmani ||<BR>
RV_10,064.05a dakṣasya vādite janmani vrate rājānā mitrāvaruṇā vivāsasi |<BR>
RV_10,064.05c atūrtapanthāḥ pururatho aryamā saptahotā viṣurūpeṣu janmasu ||<BR>
RV_10,064.06a te no arvanto havanaśruto havaṃ viśve śṛṇvantu vājino mitadravaḥ |<BR>
RV_10,064.06c sahasrasā medhasātāv iva tmanā maho ye dhanaṃ samitheṣu jabhrire ||<BR>
RV_10,064.07a pra vo vāyuṃ rathayujam purandhiṃ stomaiḥ kṛṇudhvaṃ sakhyāya pūṣaṇam |<BR>
RV_10,064.07c te hi devasya savituḥ savīmani kratuṃ sacante sacitaḥ sacetasaḥ ||<BR>
RV_10,064.08a triḥ sapta sasrā nadyo mahīr apo vanaspatīn parvatāṃ agnim ūtaye |<BR>
RV_10,064.08c kṛśānum astṝn tiṣyaṃ sadhastha ā rudraṃ rudreṣu rudriyaṃ havāmahe ||<BR>
RV_10,064.09a sarasvatī sarayuḥ sindhur ūrmibhir maho mahīr avasā yantu vakṣaṇīḥ |<BR>
RV_10,064.09c devīr āpo mātaraḥ sūdayitnvo ghṛtavat payo madhuman no arcata ||<BR>
RV_10,064.10a uta mātā bṛhaddivā śṛṇotu nas tvaṣṭā devebhir janibhiḥ pitā vacaḥ |<BR>
RV_10,064.10c ṛbhukṣā vājo rathaspatir bhago raṇvaḥ śaṃsaḥ śaśamānasya pātu naḥ ||<BR>
RV_10,064.11a raṇvaḥ saṃdṛṣṭau pitumāṃ iva kṣayo bhadrā rudrāṇām marutām upastutiḥ |<BR>
RV_10,064.11c gobhiḥ ṣyāma yaśaso janeṣv ā sadā devāsa iḷayā sacemahi ||<BR>
RV_10,064.12a yām me dhiyam maruta indra devā adadāta varuṇa mitra yūyam |<BR>
RV_10,064.12c tām pīpayata payaseva dhenuṃ kuvid giro adhi rathe vahātha ||<BR>
RV_10,064.13a kuvid aṅga prati yathā cid asya naḥ sajātyasya maruto bubodhatha |<BR>
RV_10,064.13c nābhā yatra prathamaṃ saṃnasāmahe tatra jāmitvam aditir dadhātu naḥ ||<BR>
RV_10,064.14a te hi dyāvāpṛthivī mātarā mahī devī devāñ janmanā yajñiye itaḥ |<BR>
RV_10,064.14c ubhe bibhṛta ubhayam bharīmabhiḥ purū retāṃsi pitṛbhiś ca siñcataḥ ||<BR>
RV_10,064.15a vi ṣā hotrā viśvam aśnoti vāryam bṛhaspatir aramatiḥ panīyasī |<BR>
RV_10,064.15c grāvā yatra madhuṣud ucyate bṛhad avīvaśanta matibhir manīṣiṇaḥ ||<BR>
RV_10,064.16a evā kavis tuvīravāṃ ṛtajñā draviṇasyur draviṇasaś cakānaḥ |<BR>
RV_10,064.16c ukthebhir atra matibhiś ca vipro 'pīpayad gayo divyāni janma ||<BR>
RV_10,064.17a evā plateḥ sūnur avīvṛdhad vo viśva ādityā adite manīṣī |<BR>
RV_10,064.17c īśānāso naro amartyenāstāvi jano divyo gayena ||<BR>
<BR>
RV_10,065.01a agnir indro varuṇo mitro aryamā vāyuḥ pūṣā sarasvatī sajoṣasaḥ |<BR>
RV_10,065.01c ādityā viṣṇur marutaḥ svar bṛhat somo rudro aditir brahmaṇas patiḥ ||<BR>
RV_10,065.02a indrāgnī vṛtrahatyeṣu satpatī mitho hinvānā tanvā samokasā |<BR>
RV_10,065.02c antarikṣam mahy ā paprur ojasā somo ghṛtaśrīr mahimānam īrayan ||<BR>
RV_10,065.03a teṣāṃ hi mahnā mahatām anarvaṇāṃ stomāṃ iyarmy ṛtajñā ṛtāvṛdhām |<BR>
RV_10,065.03c ye apsavam arṇavaṃ citrarādhasas te no rāsantām mahaye sumitryāḥ ||<BR>
RV_10,065.04a svarṇaram antarikṣāṇi rocanā dyāvābhūmī pṛthivīṃ skambhur ojasā |<BR>
RV_10,065.04c pṛkṣā iva mahayantaḥ surātayo devā stavante manuṣāya sūrayaḥ ||<BR>
RV_10,065.05a mitrāya śikṣa varuṇāya dāśuṣe yā samrājā manasā na prayucchataḥ |<BR>
RV_10,065.05c yayor dhāma dharmaṇā rocate bṛhad yayor ubhe rodasī nādhasī vṛtau ||<BR>
RV_10,065.06a yā gaur vartanim paryeti niṣkṛtam payo duhānā vratanīr avārataḥ |<BR>
RV_10,065.06c sā prabruvāṇā varuṇāya dāśuṣe devebhyo dāśad dhaviṣā vivasvate ||<BR>
RV_10,065.07a divakṣaso agnijihvā ṛtāvṛdha ṛtasya yoniṃ vimṛśanta āsate |<BR>
RV_10,065.07c dyāṃ skabhitvy apa ā cakrur ojasā yajñaṃ janitvī tanvī ni māmṛjuḥ ||<BR>
RV_10,065.08a parikṣitā pitarā pūrvajāvarī ṛtasya yonā kṣayataḥ samokasā |<BR>
RV_10,065.08c dyāvāpṛthivī varuṇāya savrate ghṛtavat payo mahiṣāya pinvataḥ ||<BR>
RV_10,065.09a parjanyāvātā vṛṣabhā purīṣiṇendravāyū varuṇo mitro aryamā |<BR>
RV_10,065.09c devāṃ ādityāṃ aditiṃ havāmahe ye pārthivāso divyāso apsu ye ||<BR>
RV_10,065.10a tvaṣṭāraṃ vāyum ṛbhavo ya ohate daivyā hotārā uṣasaṃ svastaye |<BR>
RV_10,065.10c bṛhaspatiṃ vṛtrakhādaṃ sumedhasam indriyaṃ somaṃ dhanasā u īmahe ||<BR>
RV_10,065.11a brahma gām aśvaṃ janayanta oṣadhīr vanaspatīn pṛthivīm parvatāṃ apaḥ |<BR>
RV_10,065.11c sūryaṃ divi rohayantaḥ sudānava āryā vratā visṛjanto adhi kṣami ||<BR>
RV_10,065.12a bhujyum aṃhasaḥ pipṛtho nir aśvinā śyāvam putraṃ vadhrimatyā ajinvatam |<BR>
RV_10,065.12c kamadyuvaṃ vimadāyohathur yuvaṃ viṣṇāpvaṃ viśvakāyāva sṛjathaḥ ||<BR>
RV_10,065.13a pāvīravī tanyatur ekapād ajo divo dhartā sindhur āpaḥ samudriyaḥ |<BR>
RV_10,065.13c viśve devāsaḥ śṛṇavan vacāṃsi me sarasvatī saha dhībhiḥ purandhyā ||<BR>
RV_10,065.14a viśve devāḥ saha dhībhiḥ purandhyā manor yajatrā amṛtā ṛtajñāḥ |<BR>
RV_10,065.14c rātiṣāco abhiṣācaḥ svarvidaḥ svar giro brahma sūktaṃ juṣerata ||<BR>
RV_10,065.15a devān vasiṣṭho amṛtān vavande ye viśvā bhuvanābhi pratasthuḥ |<BR>
RV_10,065.15c te no rāsantām urugāyam adya yūyam pāta svastibhiḥ sadā naḥ ||<BR>
<BR>
RV_10,066.01a devān huve bṛhacchravasaḥ svastaye jyotiṣkṛto adhvarasya pracetasaḥ |<BR>
RV_10,066.01c ye vāvṛdhuḥ prataraṃ viśvavedasa indrajyeṣṭhāso amṛtā ṛtāvṛdhaḥ ||<BR>
RV_10,066.02a indraprasūtā varuṇapraśiṣṭā ye sūryasya jyotiṣo bhāgam ānaśuḥ |<BR>
RV_10,066.02c marudgaṇe vṛjane manma dhīmahi māghone yajñaṃ janayanta sūrayaḥ ||<BR>
RV_10,066.03a indro vasubhiḥ pari pātu no gayam ādityair no aditiḥ śarma yacchatu |<BR>
RV_10,066.03c rudro rudrebhir devo mṛḷayāti nas tvaṣṭā no gnābhiḥ suvitāya jinvatu ||<BR>
RV_10,066.04a aditir dyāvāpṛthivī ṛtam mahad indrāviṣṇū marutaḥ svar bṛhat |<BR>
RV_10,066.04c devāṃ ādityāṃ avase havāmahe vasūn rudrān savitāraṃ sudaṃsasam ||<BR>
RV_10,066.05a sarasvān dhībhir varuṇo dhṛtavrataḥ pūṣā viṣṇur mahimā vāyur aśvinā |<BR>
RV_10,066.05c brahmakṛto amṛtā viśvavedasaḥ śarma no yaṃsan trivarūtham aṃhasaḥ ||<BR>
RV_10,066.06a vṛṣā yajño vṛṣaṇaḥ santu yajñiyā vṛṣaṇo devā vṛṣaṇo haviṣkṛtaḥ |<BR>
RV_10,066.06c vṛṣaṇā dyāvāpṛthivī ṛtāvarī vṛṣā parjanyo vṛṣaṇo vṛṣastubhaḥ ||<BR>
RV_10,066.07a agnīṣomā vṛṣaṇā vājasātaye purupraśastā vṛṣaṇā upa bruve |<BR>
RV_10,066.07c yāv ījire vṛṣaṇo devayajyayā tā naḥ śarma trivarūthaṃ vi yaṃsataḥ ||<BR>
RV_10,066.08a dhṛtavratāḥ kṣatriyā yajñaniṣkṛto bṛhaddivā adhvarāṇām abhiśriyaḥ |<BR>
RV_10,066.08c agnihotāra ṛtasāpo adruho 'po asṛjann anu vṛtratūrye ||<BR>
RV_10,066.09a dyāvāpṛthivī janayann abhi vratāpa oṣadhīr vanināni yajñiyā |<BR>
RV_10,066.09c antarikṣaṃ svar ā paprur ūtaye vaśaṃ devāsas tanvī ni māmṛjuḥ ||<BR>
RV_10,066.10a dhartāro diva ṛbhavaḥ suhastā vātāparjanyā mahiṣasya tanyatoḥ |<BR>
RV_10,066.10c āpa oṣadhīḥ pra tirantu no giro bhago rātir vājino yantu me havam ||<BR>
RV_10,066.11a samudraḥ sindhū rajo antarikṣam aja ekapāt tanayitnur arṇavaḥ |<BR>
RV_10,066.11c ahir budhnyaḥ śṛṇavad vacāṃsi me viśve devāsa uta sūrayo mama ||<BR>
RV_10,066.12a syāma vo manavo devavītaye prāñcaṃ no yajñam pra ṇayata sādhuyā |<BR>
RV_10,066.12c ādityā rudrā vasavaḥ sudānava imā brahma śasyamānāni jinvata ||<BR>
RV_10,066.13a daivyā hotārā prathamā purohita ṛtasya panthām anv emi sādhuyā |<BR>
RV_10,066.13c kṣetrasya patim prativeśam īmahe viśvān devāṃ amṛtāṃ aprayucchataḥ ||<BR>
RV_10,066.14a vasiṣṭhāsaḥ pitṛvad vācam akrata devāṃ īḷānā ṛṣivat svastaye |<BR>
RV_10,066.14c prītā iva jñātayaḥ kāmam etyāsme devāso 'va dhūnutā vasu ||<BR>
RV_10,066.15a devān vasiṣṭho amṛtān vavande ye viśvā bhuvanābhi pratasthuḥ |<BR>
RV_10,066.15c te no rāsantām urugāyam adya yūyam pāta svastibhiḥ sadā naḥ ||<BR>
<BR>
RV_10,067.01a imāṃ dhiyaṃ saptaśīrṣṇīm pitā na ṛtaprajātām bṛhatīm avindat |<BR>
RV_10,067.01c turīyaṃ svij janayad viśvajanyo 'yāsya uktham indrāya śaṃsan ||<BR>
RV_10,067.02a ṛtaṃ śaṃsanta ṛju dīdhyānā divas putrāso asurasya vīrāḥ |<BR>
RV_10,067.02c vipram padam aṅgiraso dadhānā yajñasya dhāma prathamam mananta ||<BR>
RV_10,067.03a haṃsair iva sakhibhir vāvadadbhir aśmanmayāni nahanā vyasyan |<BR>
RV_10,067.03c bṛhaspatir abhikanikradad gā uta prāstaud uc ca vidvāṃ agāyat ||<BR>
RV_10,067.04a avo dvābhyām para ekayā gā guhā tiṣṭhantīr anṛtasya setau |<BR>
RV_10,067.04c bṛhaspatis tamasi jyotir icchann ud usrā ākar vi hi tisra āvaḥ ||<BR>
RV_10,067.05a vibhidyā puraṃ śayathem apācīṃ nis trīṇi sākam udadher akṛntat |<BR>
RV_10,067.05c bṛhaspatir uṣasaṃ sūryaṃ gām arkaṃ viveda stanayann iva dyauḥ ||<BR>
RV_10,067.06a indro valaṃ rakṣitāraṃ dughānāṃ kareṇeva vi cakartā raveṇa |<BR>
RV_10,067.06c svedāñjibhir āśiram icchamāno 'rodayat paṇim ā gā amuṣṇāt ||<BR>
RV_10,067.07a sa īṃ satyebhiḥ sakhibhiḥ śucadbhir godhāyasaṃ vi dhanasair adardaḥ |<BR>
RV_10,067.07c brahmaṇas patir vṛṣabhir varāhair gharmasvedebhir draviṇaṃ vy ānaṭ ||<BR>
RV_10,067.08a te satyena manasā gopatiṃ gā iyānāsa iṣaṇayanta dhībhiḥ |<BR>
RV_10,067.08c bṛhaspatir mithoavadyapebhir ud usriyā asṛjata svayugbhiḥ ||<BR>
RV_10,067.09a taṃ vardhayanto matibhiḥ śivābhiḥ siṃham iva nānadataṃ sadhasthe |<BR>
RV_10,067.09c bṛhaspatiṃ vṛṣaṇaṃ śūrasātau bhare-bhare anu madema jiṣṇum ||<BR>
RV_10,067.10a yadā vājam asanad viśvarūpam ā dyām arukṣad uttarāṇi sadma |<BR>
RV_10,067.10c bṛhaspatiṃ vṛṣaṇaṃ vardhayanto nānā santo bibhrato jyotir āsā ||<BR>
RV_10,067.11a satyām āśiṣaṃ kṛṇutā vayodhai kīriṃ cid dhy avatha svebhir evaiḥ |<BR>
RV_10,067.11c paścā mṛdho apa bhavantu viśvās tad rodasī śṛṇutaṃ viśvaminve ||<BR>
RV_10,067.12a indro mahnā mahato arṇavasya vi mūrdhānam abhinad arbudasya |<BR>
RV_10,067.12c ahann ahim ariṇāt sapta sindhūn devair dyāvāpṛthivī prāvataṃ naḥ ||<BR>
<BR>
RV_10,068.01a udapruto na vayo rakṣamāṇā vāvadato abhriyasyeva ghoṣāḥ |<BR>
RV_10,068.01c giribhrajo normayo madanto bṛhaspatim abhy arkā anāvan ||<BR>
RV_10,068.02a saṃ gobhir āṅgiraso nakṣamāṇo bhaga ived aryamaṇaṃ nināya |<BR>
RV_10,068.02c jane mitro na dampatī anakti bṛhaspate vājayāśūṃr ivājau ||<BR>
RV_10,068.03a sādhvaryā atithinīr iṣirā spārhāḥ suvarṇā anavadyarūpāḥ |<BR>
RV_10,068.03c bṛhaspatiḥ parvatebhyo vitūryā nir gā ūpe yavam iva sthivibhyaḥ ||<BR>
RV_10,068.04a āpruṣāyan madhuna ṛtasya yonim avakṣipann arka ulkām iva dyoḥ |<BR>
RV_10,068.04c bṛhaspatir uddharann aśmano gā bhūmyā udneva vi tvacam bibheda ||<BR>
RV_10,068.05a apa jyotiṣā tamo antarikṣād udnaḥ śīpālam iva vāta ājat |<BR>
RV_10,068.05c bṛhaspatir anumṛśyā valasyābhram iva vāta ā cakra ā gāḥ ||<BR>
RV_10,068.06a yadā valasya pīyato jasum bhed bṛhaspatir agnitapobhir arkaiḥ |<BR>
RV_10,068.06c dadbhir na jihvā pariviṣṭam ādad āvir nidhīṃr akṛṇod usriyāṇām ||<BR>
RV_10,068.07a bṛhaspatir amata hi tyad āsāṃ nāma svarīṇāṃ sadane guhā yat |<BR>
RV_10,068.07c āṇḍeva bhittvā śakunasya garbham ud usriyāḥ parvatasya tmanājat ||<BR>
RV_10,068.08a aśnāpinaddham madhu pary apaśyan matsyaṃ na dīna udani kṣiyantam |<BR>
RV_10,068.08c niṣ ṭaj jabhāra camasaṃ na vṛkṣād bṛhaspatir viraveṇā vikṛtya ||<BR>
RV_10,068.09a soṣām avindat sa svaḥ so agniṃ so arkeṇa vi babādhe tamāṃsi |<BR>
RV_10,068.09c bṛhaspatir govapuṣo valasya nir majjānaṃ na parvaṇo jabhāra ||<BR>
RV_10,068.10a himeva parṇā muṣitā vanāni bṛhaspatinākṛpayad valo gāḥ |<BR>
RV_10,068.10c anānukṛtyam apunaś cakāra yāt sūryāmāsā mitha uccarātaḥ ||<BR>
RV_10,068.11a abhi śyāvaṃ na kṛśanebhir aśvaṃ nakṣatrebhiḥ pitaro dyām apiṃśan |<BR>
RV_10,068.11c rātryāṃ tamo adadhur jyotir ahan bṛhaspatir bhinad adriṃ vidad gāḥ ||<BR>
RV_10,068.12a idam akarma namo abhriyāya yaḥ pūrvīr anv ānonavīti |<BR>
RV_10,068.12c bṛhaspatiḥ sa hi gobhiḥ so aśvaiḥ sa vīrebhiḥ sa nṛbhir no vayo dhāt ||<BR>
<BR>
RV_10,069.01a bhadrā agner vadhryaśvasya saṃdṛśo vāmī praṇītiḥ suraṇā upetayaḥ |<BR>
RV_10,069.01c yad īṃ sumitrā viśo agra indhate ghṛtenāhuto jarate davidyutat ||<BR>
RV_10,069.02a ghṛtam agner vadhryaśvasya vardhanaṃ ghṛtam annaṃ ghṛtam v asya medanam |<BR>
RV_10,069.02c ghṛtenāhuta urviyā vi paprathe sūrya iva rocate sarpirāsutiḥ ||<BR>
RV_10,069.03a yat te manur yad anīkaṃ sumitraḥ samīdhe agne tad idaṃ navīyaḥ |<BR>
RV_10,069.03c sa revac choca sa giro juṣasva sa vājaṃ darṣi sa iha śravo dhāḥ ||<BR>
RV_10,069.04a yaṃ tvā pūrvam īḷito vadhryaśvaḥ samīdhe agne sa idaṃ juṣasva |<BR>
RV_10,069.04c sa na stipā uta bhavā tanūpā dātraṃ rakṣasva yad idaṃ te asme ||<BR>
RV_10,069.05a bhavā dyumnī vādhryaśvota gopā mā tvā tārīd abhimātir janānām |<BR>
RV_10,069.05c śūra iva dhṛṣṇuś cyavanaḥ sumitraḥ pra nu vocaṃ vādhryaśvasya nāma ||<BR>
RV_10,069.06a sam ajryā parvatyā vasūni dāsā vṛtrāṇy āryā jigetha |<BR>
RV_10,069.06c śūra iva dhṛṣṇuś cyavano janānāṃ tvam agne pṛtanāyūṃr abhi ṣyāḥ ||<BR>
RV_10,069.07a dīrghatantur bṛhadukṣāyam agniḥ sahasrastarīḥ śatanītha ṛbhvā |<BR>
RV_10,069.07c dyumān dyumatsu nṛbhir mṛjyamānaḥ sumitreṣu dīdayo devayatsu ||<BR>
RV_10,069.08a tve dhenuḥ sudughā jātavedo 'saścateva samanā sabardhuk |<BR>
RV_10,069.08c tvaṃ nṛbhir dakṣiṇāvadbhir agne sumitrebhir idhyase devayadbhiḥ ||<BR>
RV_10,069.09a devāś cit te amṛtā jātavedo mahimānaṃ vādhryaśva pra vocan |<BR>
RV_10,069.09c yat sampṛccham mānuṣīr viśa āyan tvaṃ nṛbhir ajayas tvāvṛdhebhiḥ ||<BR>
RV_10,069.10a piteva putram abibhar upasthe tvām agne vadhryaśvaḥ saparyan |<BR>
RV_10,069.10c juṣāṇo asya samidhaṃ yaviṣṭhota pūrvāṃ avanor vrādhataś cit ||<BR>
RV_10,069.11a śaśvad agnir vadhryaśvasya śatrūn nṛbhir jigāya sutasomavadbhiḥ |<BR>
RV_10,069.11c samanaṃ cid adahaś citrabhāno 'va vrādhantam abhinad vṛdhaś cit ||<BR>
RV_10,069.12a ayam agnir vadhryaśvasya vṛtrahā sanakāt preddho namasopavākyaḥ |<BR>
RV_10,069.12c sa no ajāmīṃr uta vā vijāmīn abhi tiṣṭha śardhato vādhryaśva ||<BR>
<BR>
RV_10,070.01a imām me agne samidhaṃ juṣasveḷas pade prati haryā ghṛtācīm |<BR>
RV_10,070.01c varṣman pṛthivyāḥ sudinatve ahnām ūrdhvo bhava sukrato devayajyā ||<BR>
RV_10,070.02a ā devānām agrayāveha yātu narāśaṃso viśvarūpebhir aśvaiḥ |<BR>
RV_10,070.02c ṛtasya pathā namasā miyedho devebhyo devatamaḥ suṣūdat ||<BR>
RV_10,070.03a śaśvattamam īḷate dūtyāya haviṣmanto manuṣyāso agnim |<BR>
RV_10,070.03c vahiṣṭhair aśvaiḥ suvṛtā rathenā devān vakṣi ni ṣadeha hotā ||<BR>
RV_10,070.04a vi prathatāṃ devajuṣṭaṃ tiraścā dīrghaṃ drāghmā surabhi bhūtv asme |<BR>
RV_10,070.04c aheḷatā manasā deva barhir indrajyeṣṭhāṃ uśato yakṣi devān ||<BR>
RV_10,070.05a divo vā sānu spṛśatā varīyaḥ pṛthivyā vā mātrayā vi śrayadhvam |<BR>
RV_10,070.05c uśatīr dvāro mahinā mahadbhir devaṃ rathaṃ rathayur dhārayadhvam ||<BR>
RV_10,070.06a devī divo duhitarā suśilpe uṣāsānaktā sadatāṃ ni yonau |<BR>
RV_10,070.06c ā vāṃ devāsa uśatī uśanta urau sīdantu subhage upasthe ||<BR>
RV_10,070.07a ūrdhvo grāvā bṛhad agniḥ samiddhaḥ priyā dhāmāny aditer upasthe |<BR>
RV_10,070.07c purohitāv ṛtvijā yajñe asmin viduṣṭarā draviṇam ā yajethām ||<BR>
RV_10,070.08a tisro devīr barhir idaṃ varīya ā sīdata cakṛmā vaḥ syonam |<BR>
RV_10,070.08c manuṣvad yajñaṃ sudhitā havīṃṣīḷā devī ghṛtapadī juṣanta ||<BR>
RV_10,070.09a deva tvaṣṭar yad dha cārutvam ānaḍ yad aṅgirasām abhavaḥ sacābhūḥ |<BR>
RV_10,070.09c sa devānām pātha upa pra vidvāṃ uśan yakṣi draviṇodaḥ suratnaḥ ||<BR>
RV_10,070.10a vanaspate raśanayā niyūyā devānām pātha upa vakṣi vidvān |<BR>
RV_10,070.10c svadāti devaḥ kṛṇavad dhavīṃṣy avatāṃ dyāvāpṛthivī havam me ||<BR>
RV_10,070.11a āgne vaha varuṇam iṣṭaye na indraṃ divo maruto antarikṣāt |<BR>
RV_10,070.11c sīdantu barhir viśva ā yajatrāḥ svāhā devā amṛtā mādayantām ||<BR>
<BR>
RV_10,071.01a bṛhaspate prathamaṃ vāco agraṃ yat prairata nāmadheyaṃ dadhānāḥ |<BR>
RV_10,071.01c yad eṣāṃ śreṣṭhaṃ yad aripram āsīt preṇā tad eṣāṃ nihitaṃ guhāviḥ ||<BR>
RV_10,071.02a saktum iva titaunā punanto yatra dhīrā manasā vācam akrata |<BR>
RV_10,071.02c atrā sakhāyaḥ sakhyāni jānate bhadraiṣāṃ lakṣmīr nihitādhi vāci ||<BR>
RV_10,071.03a yajñena vācaḥ padavīyam āyan tām anv avindann ṛṣiṣu praviṣṭām |<BR>
RV_10,071.03c tām ābhṛtyā vy adadhuḥ purutrā tāṃ sapta rebhā abhi saṃ navante ||<BR>
RV_10,071.04a uta tvaḥ paśyan na dadarśa vācam uta tvaḥ śṛṇvan na śṛṇoty enām |<BR>
RV_10,071.04c uto tvasmai tanvaṃ vi sasre jāyeva patya uśatī suvāsāḥ ||<BR>
RV_10,071.05a uta tvaṃ sakhye sthirapītam āhur nainaṃ hinvanty api vājineṣu |<BR>
RV_10,071.05c adhenvā carati māyayaiṣa vācaṃ śuśruvāṃ aphalām apuṣpām ||<BR>
RV_10,071.06a yas tityāja sacividaṃ sakhāyaṃ na tasya vācy api bhāgo asti |<BR>
RV_10,071.06c yad īṃ śṛṇoty alakaṃ śṛṇoti nahi praveda sukṛtasya panthām ||<BR>
RV_10,071.07a akṣaṇvantaḥ karṇavantaḥ sakhāyo manojaveṣv asamā babhūvuḥ |<BR>
RV_10,071.07c ādaghnāsa upakakṣāsa u tve hradā iva snātvā u tve dadṛśre ||<BR>
RV_10,071.08a hṛdā taṣṭeṣu manaso javeṣu yad brāhmaṇāḥ saṃyajante sakhāyaḥ |<BR>
RV_10,071.08c atrāha tvaṃ vi jahur vedyābhir ohabrahmāṇo vi caranty u tve ||<BR>
RV_10,071.09a ime ye nārvāṅ na paraś caranti na brāhmaṇāso na sutekarāsaḥ |<BR>
RV_10,071.09c ta ete vācam abhipadya pāpayā sirīs tantraṃ tanvate aprajajñayaḥ ||<BR>
RV_10,071.10a sarve nandanti yaśasāgatena sabhāsāhena sakhyā sakhāyaḥ |<BR>
RV_10,071.10c kilbiṣaspṛt pituṣaṇir hy eṣām araṃ hito bhavati vājināya ||<BR>
RV_10,071.11a ṛcāṃ tvaḥ poṣam āste pupuṣvān gāyatraṃ tvo gāyati śakvarīṣu |<BR>
RV_10,071.11c brahmā tvo vadati jātavidyāṃ yajñasya mātrāṃ vi mimīta u tvaḥ ||<BR>
<BR>
RV_10,072.01a devānāṃ nu vayaṃ jānā pra vocāma vipanyayā |<BR>
RV_10,072.01c uktheṣu śasyamāneṣu yaḥ paśyād uttare yuge ||<BR>
RV_10,072.02a brahmaṇas patir etā saṃ karmāra ivādhamat |<BR>
RV_10,072.02c devānām pūrvye yuge 'sataḥ sad ajāyata ||<BR>
RV_10,072.03a devānāṃ yuge prathame 'sataḥ sad ajāyata |<BR>
RV_10,072.03c tad āśā anv ajāyanta tad uttānapadas pari ||<BR>
RV_10,072.04a bhūr jajña uttānapado bhuva āśā ajāyanta |<BR>
RV_10,072.04c aditer dakṣo ajāyata dakṣād v aditiḥ pari ||<BR>
RV_10,072.05a aditir hy ajaniṣṭa dakṣa yā duhitā tava |<BR>
RV_10,072.05c tāṃ devā anv ajāyanta bhadrā amṛtabandhavaḥ ||<BR>
RV_10,072.06a yad devā adaḥ salile susaṃrabdhā atiṣṭhata |<BR>
RV_10,072.06c atrā vo nṛtyatām iva tīvro reṇur apāyata ||<BR>
RV_10,072.07a yad devā yatayo yathā bhuvanāny apinvata |<BR>
RV_10,072.07c atrā samudra ā gūḷham ā sūryam ajabhartana ||<BR>
RV_10,072.08a aṣṭau putrāso aditer ye jātās tanvas pari |<BR>
RV_10,072.08c devāṃ upa prait saptabhiḥ parā mārtāṇḍam āsyat ||<BR>
RV_10,072.09a saptabhiḥ putrair aditir upa prait pūrvyaṃ yugam |<BR>
RV_10,072.09c prajāyai mṛtyave tvat punar mārtāṇḍam ābharat ||<BR>
<BR>
RV_10,073.01a janiṣṭhā ugraḥ sahase turāya mandra ojiṣṭho bahulābhimānaḥ |<BR>
RV_10,073.01c avardhann indram marutaś cid atra mātā yad vīraṃ dadhanad dhaniṣṭhā ||<BR>
RV_10,073.02a druho niṣattā pṛśanī cid evaiḥ purū śaṃsena vāvṛdhuṣ ṭa indram |<BR>
RV_10,073.02c abhīvṛteva tā mahāpadena dhvāntāt prapitvād ud aranta garbhāḥ ||<BR>
RV_10,073.03a ṛṣvā te pādā pra yaj jigāsy avardhan vājā uta ye cid atra |<BR>
RV_10,073.03c tvam indra sālāvṛkān sahasram āsan dadhiṣe aśvinā vavṛtyāḥ ||<BR>
RV_10,073.04a samanā tūrṇir upa yāsi yajñam ā nāsatyā sakhyāya vakṣi |<BR>
RV_10,073.04c vasāvyām indra dhārayaḥ sahasrāśvinā śūra dadatur maghāni ||<BR>
RV_10,073.05a mandamāna ṛtād adhi prajāyai sakhibhir indra iṣirebhir artham |<BR>
RV_10,073.05c ābhir hi māyā upa dasyum āgān mihaḥ pra tamrā avapat tamāṃsi ||<BR>
RV_10,073.06a sanāmānā cid dhvasayo ny asmā avāhann indra uṣaso yathānaḥ |<BR>
RV_10,073.06c ṛṣvair agacchaḥ sakhibhir nikāmaiḥ sākam pratiṣṭhā hṛdyā jaghantha ||<BR>
RV_10,073.07a tvaṃ jaghantha namucim makhasyuṃ dāsaṃ kṛṇvāna ṛṣaye vimāyam |<BR>
RV_10,073.07c tvaṃ cakartha manave syonān patho devatrāñjaseva yānān ||<BR>
RV_10,073.08a tvam etāni papriṣe vi nāmeśāna indra dadhiṣe gabhastau |<BR>
RV_10,073.08c anu tvā devāḥ śavasā madanty uparibudhnān vaninaś cakartha ||<BR>
RV_10,073.09a cakraṃ yad asyāpsv ā niṣattam uto tad asmai madhv ic cacchadyāt |<BR>
RV_10,073.09c pṛthivyām atiṣitaṃ yad ūdhaḥ payo goṣv adadhā oṣadhīṣu ||<BR>
RV_10,073.10a aśvād iyāyeti yad vadanty ojaso jātam uta manya enam |<BR>
RV_10,073.10c manyor iyāya harmyeṣu tasthau yataḥ prajajña indro asya veda ||<BR>
RV_10,073.11a vayaḥ suparṇā upa sedur indram priyamedhā ṛṣayo nādhamānāḥ |<BR>
RV_10,073.11c apa dhvāntam ūrṇuhi pūrdhi cakṣur mumugdhy asmān nidhayeva baddhān ||<BR>
<BR>
RV_10,074.01a vasūnāṃ vā carkṛṣa iyakṣan dhiyā vā yajñair vā rodasyoḥ |<BR>
RV_10,074.01c arvanto vā ye rayimantaḥ sātau vanuṃ vā ye suśruṇaṃ suśruto dhuḥ ||<BR>
RV_10,074.02a hava eṣām asuro nakṣata dyāṃ śravasyatā manasā niṃsata kṣām |<BR>
RV_10,074.02c cakṣāṇā yatra suvitāya devā dyaur na vārebhiḥ kṛṇavanta svaiḥ ||<BR>
RV_10,074.03a iyam eṣām amṛtānāṃ gīḥ sarvatātā ye kṛpaṇanta ratnam |<BR>
RV_10,074.03c dhiyaṃ ca yajñaṃ ca sādhantas te no dhāntu vasavyam asāmi ||<BR>
RV_10,074.04a ā tat ta indrāyavaḥ panantābhi ya ūrvaṃ gomantaṃ titṛtsān |<BR>
RV_10,074.04c sakṛtsvaṃ ye puruputrām mahīṃ sahasradhārām bṛhatīṃ dudukṣan ||<BR>
RV_10,074.05a śacīva indram avase kṛṇudhvam anānataṃ damayantam pṛtanyūn |<BR>
RV_10,074.05c ṛbhukṣaṇam maghavānaṃ suvṛktim bhartā yo vajraṃ naryam purukṣuḥ ||<BR>
RV_10,074.06a yad vāvāna purutamam purāṣāḷ ā vṛtrahendro nāmāny aprāḥ |<BR>
RV_10,074.06c aceti prāsahas patis tuviṣmān yad īm uśmasi kartave karat tat ||<BR>
<BR>
RV_10,075.01a pra su va āpo mahimānam uttamaṃ kārur vocāti sadane vivasvataḥ |<BR>
RV_10,075.01c pra sapta-sapta tredhā hi cakramuḥ pra sṛtvarīṇām ati sindhur ojasā ||<BR>
RV_10,075.02a pra te 'radad varuṇo yātave pathaḥ sindho yad vājāṃ abhy adravas tvam |<BR>
RV_10,075.02c bhūmyā adhi pravatā yāsi sānunā yad eṣām agraṃ jagatām irajyasi ||<BR>
RV_10,075.03a divi svano yatate bhūmyopary anantaṃ śuṣmam ud iyarti bhānunā |<BR>
RV_10,075.03c abhrād iva pra stanayanti vṛṣṭayaḥ sindhur yad eti vṛṣabho na roruvat ||<BR>
RV_10,075.04a abhi tvā sindho śiśum in na mātaro vāśrā arṣanti payaseva dhenavaḥ |<BR>
RV_10,075.04c rājeva yudhvā nayasi tvam it sicau yad āsām agram pravatām inakṣasi ||<BR>
RV_10,075.05a imam me gaṅge yamune sarasvati śutudri stomaṃ sacatā paruṣṇy ā |<BR>
RV_10,075.05c asiknyā marudvṛdhe vitastayārjīkīye śṛṇuhy ā suṣomayā ||<BR>
RV_10,075.06a tṛṣṭāmayā prathamaṃ yātave sajūḥ susartvā rasayā śvetyā tyā |<BR>
RV_10,075.06c tvaṃ sindho kubhayā gomatīṃ krumum mehatnvā sarathaṃ yābhir īyase ||<BR>
RV_10,075.07a ṛjīty enī ruśatī mahitvā pari jrayāṃsi bharate rajāṃsi |<BR>
RV_10,075.07c adabdhā sindhur apasām apastamāśvā na citrā vapuṣīva darśatā ||<BR>
RV_10,075.08a svaśvā sindhuḥ surathā suvāsā hiraṇyayī sukṛtā vājinīvatī |<BR>
RV_10,075.08c ūrṇāvatī yuvatiḥ sīlamāvaty utādhi vaste subhagā madhuvṛdham ||<BR>
RV_10,075.09a sukhaṃ rathaṃ yuyuje sindhur aśvinaṃ tena vājaṃ saniṣad asminn ājau |<BR>
RV_10,075.09c mahān hy asya mahimā panasyate 'dabdhasya svayaśaso virapśinaḥ ||<BR>
<BR>
RV_10,076.01a ā va ṛñjasa ūrjāṃ vyuṣṭiṣv indram maruto rodasī anaktana |<BR>
RV_10,076.01c ubhe yathā no ahanī sacābhuvā sadaḥ-sado varivasyāta udbhidā ||<BR>
RV_10,076.02a tad u śreṣṭhaṃ savanaṃ sunotanātyo na hastayato adriḥ sotari |<BR>
RV_10,076.02c vidad dhy aryo abhibhūti pauṃsyam maho rāye cit tarute yad arvataḥ ||<BR>
RV_10,076.03a tad id dhy asya savanaṃ viver apo yathā purā manave gātum aśret |<BR>
RV_10,076.03c goarṇasi tvāṣṭre aśvanirṇiji prem adhvareṣv adhvarāṃ aśiśrayuḥ ||<BR>
RV_10,076.04a apa hata rakṣaso bhaṅgurāvata skabhāyata nirṛtiṃ sedhatāmatim |<BR>
RV_10,076.04c ā no rayiṃ sarvavīraṃ sunotana devāvyam bharata ślokam adrayaḥ ||<BR>
RV_10,076.05a divaś cid ā vo 'mavattarebhyo vibhvanā cid āśvapastarebhyaḥ |<BR>
RV_10,076.05c vāyoś cid ā somarabhastarebhyo 'gneś cid arca pitukṛttarebhyaḥ ||<BR>
RV_10,076.06a bhurantu no yaśasaḥ sotv andhaso grāvāṇo vācā divitā divitmatā |<BR>
RV_10,076.06c naro yatra duhate kāmyam madhv āghoṣayanto abhito mithasturaḥ ||<BR>
RV_10,076.07a sunvanti somaṃ rathirāso adrayo nir asya rasaṃ gaviṣo duhanti te |<BR>
RV_10,076.07c duhanty ūdhar upasecanāya kaṃ naro havyā na marjayanta āsabhiḥ ||<BR>
RV_10,076.08a ete naraḥ svapaso abhūtana ya indrāya sunutha somam adrayaḥ |<BR>
RV_10,076.08c vāmaṃ-vāmaṃ vo divyāya dhāmne vasu-vasu vaḥ pārthivāya sunvate ||<BR>
<BR>
RV_10,077.01a abhrapruṣo na vācā pruṣā vasu haviṣmanto na yajñā vijānuṣaḥ |<BR>
RV_10,077.01c sumārutaṃ na brahmāṇam arhase gaṇam astoṣy eṣāṃ na śobhase ||<BR>
RV_10,077.02a śriye maryāso añjīṃr akṛṇvata sumārutaṃ na pūrvīr ati kṣapaḥ |<BR>
RV_10,077.02c divas putrāsa etā na yetira ādityāsas te akrā na vāvṛdhuḥ ||<BR>
RV_10,077.03a pra ye divaḥ pṛthivyā na barhaṇā tmanā riricre abhrān na sūryaḥ |<BR>
RV_10,077.03c pājasvanto na vīrāḥ panasyavo riśādaso na maryā abhidyavaḥ ||<BR>
RV_10,077.04a yuṣmākam budhne apāṃ na yāmani vithuryati na mahī śratharyati |<BR>
RV_10,077.04c viśvapsur yajño arvāg ayaṃ su vaḥ prayasvanto na satrāca ā gata ||<BR>
RV_10,077.05a yūyaṃ dhūrṣu prayujo na raśmibhir jyotiṣmanto na bhāsā vyuṣṭiṣu |<BR>
RV_10,077.05c śyenāso na svayaśaso riśādasaḥ pravāso na prasitāsaḥ paripruṣaḥ ||<BR>
RV_10,077.06a pra yad vahadhve marutaḥ parākād yūyam mahaḥ saṃvaraṇasya vasvaḥ |<BR>
RV_10,077.06c vidānāso vasavo rādhyasyārāc cid dveṣaḥ sanutar yuyota ||<BR>
RV_10,077.07a ya udṛci yajñe adhvareṣṭhā marudbhyo na mānuṣo dadāśat |<BR>
RV_10,077.07c revat sa vayo dadhate suvīraṃ sa devānām api gopīthe astu ||<BR>
RV_10,077.08a te hi yajñeṣu yajñiyāsa ūmā ādityena nāmnā śambhaviṣṭhāḥ |<BR>
RV_10,077.08c te no 'vantu rathatūr manīṣām mahaś ca yāmann adhvare cakānāḥ ||<BR>
<BR>
RV_10,078.01a viprāso na manmabhiḥ svādhyo devāvyo na yajñaiḥ svapnasaḥ |<BR>
RV_10,078.01c rājāno na citrāḥ susaṃdṛśaḥ kṣitīnāṃ na maryā arepasaḥ ||<BR>
RV_10,078.02a agnir na ye bhrājasā rukmavakṣaso vātāso na svayujaḥ sadyaūtayaḥ |<BR>
RV_10,078.02c prajñātāro na jyeṣṭhāḥ sunītayaḥ suśarmāṇo na somā ṛtaṃ yate ||<BR>
RV_10,078.03a vātāso na ye dhunayo jigatnavo 'gnīnāṃ na jihvā virokiṇaḥ |<BR>
RV_10,078.03c varmaṇvanto na yodhāḥ śimīvantaḥ pitṝṇāṃ na śaṃsāḥ surātayaḥ ||<BR>
RV_10,078.04a rathānāṃ na ye 'rāḥ sanābhayo jigīvāṃso na śūrā abhidyavaḥ |<BR>
RV_10,078.04c vareyavo na maryā ghṛtapruṣo 'bhisvartāro arkaṃ na suṣṭubhaḥ ||<BR>
RV_10,078.05a aśvāso na ye jyeṣṭhāsa āśavo didhiṣavo na rathyaḥ sudānavaḥ |<BR>
RV_10,078.05c āpo na nimnair udabhir jigatnavo viśvarūpā aṅgiraso na sāmabhiḥ ||<BR>
RV_10,078.06a grāvāṇo na sūrayaḥ sindhumātara ādardirāso adrayo na viśvahā |<BR>
RV_10,078.06c śiśūlā na krīḷayaḥ sumātaro mahāgrāmo na yāmann uta tviṣā ||<BR>
RV_10,078.07a uṣasāṃ na ketavo 'dhvaraśriyaḥ śubhaṃyavo nāñjibhir vy aśvitan |<BR>
RV_10,078.07c sindhavo na yayiyo bhrājadṛṣṭayaḥ parāvato na yojanāni mamire ||<BR>
RV_10,078.08a subhāgān no devāḥ kṛṇutā suratnān asmān stotṝn maruto vāvṛdhānāḥ |<BR>
RV_10,078.08c adhi stotrasya sakhyasya gāta sanād dhi vo ratnadheyāni santi ||<BR>
<BR>
RV_10,079.01a apaśyam asya mahato mahitvam amartyasya martyāsu vikṣu |<BR>
RV_10,079.01c nānā hanū vibhṛte sam bharete asinvatī bapsatī bhūry attaḥ ||<BR>
RV_10,079.02a guhā śiro nihitam ṛdhag akṣī asinvann atti jihvayā vanāni |<BR>
RV_10,079.02c atrāṇy asmai paḍbhiḥ sam bharanty uttānahastā namasādhi vikṣu ||<BR>
RV_10,079.03a pra mātuḥ prataraṃ guhyam icchan kumāro na vīrudhaḥ sarpad urvīḥ |<BR>
RV_10,079.03c sasaṃ na pakvam avidac chucantaṃ ririhvāṃsaṃ ripa upasthe antaḥ ||<BR>
RV_10,079.04a tad vām ṛtaṃ rodasī pra bravīmi jāyamāno mātarā garbho atti |<BR>
RV_10,079.04c nāhaṃ devasya martyaś ciketāgnir aṅga vicetāḥ sa pracetāḥ ||<BR>
RV_10,079.05a yo asmā annaṃ tṛṣv ādadhāty ājyair ghṛtair juhoti puṣyati |<BR>
RV_10,079.05c tasmai sahasram akṣabhir vi cakṣe 'gne viśvataḥ pratyaṅṅ asi tvam ||<BR>
RV_10,079.06a kiṃ deveṣu tyaja enaś cakarthāgne pṛcchāmi nu tvām avidvān |<BR>
RV_10,079.06c akrīḷan krīḷan harir attave 'dan vi parvaśaś cakarta gām ivāsiḥ ||<BR>
RV_10,079.07a viṣūco aśvān yuyuje vanejā ṛjītibhī raśanābhir gṛbhītān |<BR>
RV_10,079.07c cakṣade mitro vasubhiḥ sujātaḥ sam ānṛdhe parvabhir vāvṛdhānaḥ ||<BR>
<BR>
RV_10,080.01a agniḥ saptiṃ vājambharaṃ dadāty agnir vīraṃ śrutyaṃ karmaniṣṭhām |<BR>
RV_10,080.01c agnī rodasī vi carat samañjann agnir nārīṃ vīrakukṣim purandhim ||<BR>
RV_10,080.02a agner apnasaḥ samid astu bhadrāgnir mahī rodasī ā viveśa |<BR>
RV_10,080.02c agnir ekaṃ codayat samatsv agnir vṛtrāṇi dayate purūṇi ||<BR>
RV_10,080.03a agnir ha tyaṃ jarataḥ karṇam āvāgnir adbhyo nir adahaj jarūtham |<BR>
RV_10,080.03c agnir atriṃ gharma uruṣyad antar agnir nṛmedham prajayāsṛjat sam ||<BR>
RV_10,080.04a agnir dād draviṇaṃ vīrapeśā agnir ṛṣiṃ yaḥ sahasrā sanoti |<BR>
RV_10,080.04c agnir divi havyam ā tatānāgner dhāmāni vibhṛtā purutrā ||<BR>
RV_10,080.05a agnim ukthair ṛṣayo vi hvayante 'gniṃ naro yāmani bādhitāsaḥ |<BR>
RV_10,080.05c agniṃ vayo antarikṣe patanto 'gniḥ sahasrā pari yāti gonām ||<BR>
RV_10,080.06a agniṃ viśa īḷate mānuṣīr yā agnim manuṣo nahuṣo vi jātāḥ |<BR>
RV_10,080.06c agnir gāndharvīm pathyām ṛtasyāgner gavyūtir ghṛta ā niṣattā ||<BR>
RV_10,080.07a agnaye brahma ṛbhavas tatakṣur agnim mahām avocāmā suvṛktim |<BR>
RV_10,080.07c agne prāva jaritāraṃ yaviṣṭhāgne mahi draviṇam ā yajasva ||<BR>
<BR>
RV_10,081.01a ya imā viśvā bhuvanāni juhvad ṛṣir hotā ny asīdat pitā naḥ |<BR>
RV_10,081.01c sa āśiṣā draviṇam icchamānaḥ prathamacchad avarāṃ ā viveśa ||<BR>
RV_10,081.02a kiṃ svid āsīd adhiṣṭhānam ārambhaṇaṃ katamat svit kathāsīt |<BR>
RV_10,081.02c yato bhūmiṃ janayan viśvakarmā vi dyām aurṇon mahinā viśvacakṣāḥ ||<BR>
RV_10,081.03a viśvataścakṣur uta viśvatomukho viśvatobāhur uta viśvataspāt |<BR>
RV_10,081.03c sam bāhubhyāṃ dhamati sam patatrair dyāvābhūmī janayan deva ekaḥ ||<BR>
RV_10,081.04a kiṃ svid vanaṃ ka u sa vṛkṣa āsa yato dyāvāpṛthivī niṣṭatakṣuḥ |<BR>
RV_10,081.04c manīṣiṇo manasā pṛcchated u tad yad adhyatiṣṭhad bhuvanāni dhārayan ||<BR>
RV_10,081.05a yā te dhāmāni paramāṇi yāvamā yā madhyamā viśvakarmann utemā |<BR>
RV_10,081.05c śikṣā sakhibhyo haviṣi svadhāvaḥ svayaṃ yajasva tanvaṃ vṛdhānaḥ ||<BR>
RV_10,081.06a viśvakarman haviṣā vāvṛdhānaḥ svayaṃ yajasva pṛthivīm uta dyām |<BR>
RV_10,081.06c muhyantv anye abhito janāsa ihāsmākam maghavā sūrir astu ||<BR>
RV_10,081.07a vācas patiṃ viśvakarmāṇam ūtaye manojuvaṃ vāje adyā huvema |<BR>
RV_10,081.07c sa no viśvāni havanāni joṣad viśvaśambhūr avase sādhukarmā ||<BR>
<BR>
RV_10,082.01a cakṣuṣaḥ pitā manasā hi dhīro ghṛtam ene ajanan nannamāne |<BR>
RV_10,082.01c yaded antā adadṛhanta pūrva ād id dyāvāpṛthivī aprathetām ||<BR>
RV_10,082.02a viśvakarmā vimanā ād vihāyā dhātā vidhātā paramota saṃdṛk |<BR>
RV_10,082.02c teṣām iṣṭāni sam iṣā madanti yatrā saptaṛṣīn para ekam āhuḥ ||<BR>
RV_10,082.03a yo naḥ pitā janitā yo vidhātā dhāmāni veda bhuvanāni viśvā |<BR>
RV_10,082.03c yo devānāṃ nāmadhā eka eva taṃ sampraśnam bhuvanā yanty anyā ||<BR>
RV_10,082.04a ta āyajanta draviṇaṃ sam asmā ṛṣayaḥ pūrve jaritāro na bhūnā |<BR>
RV_10,082.04c asūrte sūrte rajasi niṣatte ye bhūtāni samakṛṇvann imāni ||<BR>
RV_10,082.05a paro divā para enā pṛthivyā paro devebhir asurair yad asti |<BR>
RV_10,082.05c kaṃ svid garbham prathamaṃ dadhra āpo yatra devāḥ samapaśyanta viśve ||<BR>
RV_10,082.06a tam id garbham prathamaṃ dadhra āpo yatra devāḥ samagacchanta viśve |<BR>
RV_10,082.06c ajasya nābhāv adhy ekam arpitaṃ yasmin viśvāni bhuvanāni tasthuḥ ||<BR>
RV_10,082.07a na taṃ vidātha ya imā jajānānyad yuṣmākam antaram babhūva |<BR>
RV_10,082.07c nīhāreṇa prāvṛtā jalpyā cāsutṛpa ukthaśāsaś caranti ||<BR>
<BR>
RV_10,083.01a yas te manyo 'vidhad vajra sāyaka saha ojaḥ puṣyati viśvam ānuṣak |<BR>
RV_10,083.01c sāhyāma dāsam āryaṃ tvayā yujā sahaskṛtena sahasā sahasvatā ||<BR>
RV_10,083.02a manyur indro manyur evāsa devo manyur hotā varuṇo jātavedāḥ |<BR>
RV_10,083.02c manyuṃ viśa īḷate mānuṣīr yāḥ pāhi no manyo tapasā sajoṣāḥ ||<BR>
RV_10,083.03a abhīhi manyo tavasas tavīyān tapasā yujā vi jahi śatrūn |<BR>
RV_10,083.03c amitrahā vṛtrahā dasyuhā ca viśvā vasūny ā bharā tvaṃ naḥ ||<BR>
RV_10,083.04a tvaṃ hi manyo abhibhūtyojāḥ svayambhūr bhāmo abhimātiṣāhaḥ |<BR>
RV_10,083.04c viśvacarṣaṇiḥ sahuriḥ sahāvān asmāsv ojaḥ pṛtanāsu dhehi ||<BR>
RV_10,083.05a abhāgaḥ sann apa pareto asmi tava kratvā taviṣasya pracetaḥ |<BR>
RV_10,083.05c taṃ tvā manyo akratur jihīḷāhaṃ svā tanūr baladeyāya mehi ||<BR>
RV_10,083.06a ayaṃ te asmy upa mehy arvāṅ pratīcīnaḥ sahure viśvadhāyaḥ |<BR>
RV_10,083.06c manyo vajrinn abhi mām ā vavṛtsva hanāva dasyūṃr uta bodhy āpeḥ ||<BR>
RV_10,083.07a abhi prehi dakṣiṇato bhavā me 'dhā vṛtrāṇi jaṅghanāva bhūri |<BR>
RV_10,083.07c juhomi te dharuṇam madhvo agram ubhā upāṃśu prathamā pibāva ||<BR>
<BR>
RV_10,084.01a tvayā manyo saratham ārujanto harṣamāṇāso dhṛṣitā marutvaḥ |<BR>
RV_10,084.01c tigmeṣava āyudhā saṃśiśānā abhi pra yantu naro agnirūpāḥ ||<BR>
RV_10,084.02a agnir iva manyo tviṣitaḥ sahasva senānīr naḥ sahure hūta edhi |<BR>
RV_10,084.02c hatvāya śatrūn vi bhajasva veda ojo mimāno vi mṛdho nudasva ||<BR>
RV_10,084.03a sahasva manyo abhimātim asme rujan mṛṇan pramṛṇan prehi śatrūn |<BR>
RV_10,084.03c ugraṃ te pājo nanv ā rurudhre vaśī vaśaṃ nayasa ekaja tvam ||<BR>
RV_10,084.04a eko bahūnām asi manyav īḷito viśaṃ-viśaṃ yudhaye saṃ śiśādhi |<BR>
RV_10,084.04c akṛttaruk tvayā yujā vayaṃ dyumantaṃ ghoṣaṃ vijayāya kṛṇmahe ||<BR>
RV_10,084.05a vijeṣakṛd indra ivānavabravo 'smākam manyo adhipā bhaveha |<BR>
RV_10,084.05c priyaṃ te nāma sahure gṛṇīmasi vidmā tam utsaṃ yata ābabhūtha ||<BR>
RV_10,084.06a ābhūtyā sahajā vajra sāyaka saho bibharṣy abhibhūta uttaram |<BR>
RV_10,084.06c kratvā no manyo saha medy edhi mahādhanasya puruhūta saṃsṛji ||<BR>
RV_10,084.07a saṃsṛṣṭaṃ dhanam ubhayaṃ samākṛtam asmabhyaṃ dattāṃ varuṇaś ca manyuḥ |<BR>
RV_10,084.07c bhiyaṃ dadhānā hṛdayeṣu śatravaḥ parājitāso apa ni layantām ||<BR>
<BR>
RV_10,085.01a satyenottabhitā bhūmiḥ sūryeṇottabhitā dyauḥ |<BR>
RV_10,085.01c ṛtenādityās tiṣṭhanti divi somo adhi śritaḥ ||<BR>
RV_10,085.02a somenādityā balinaḥ somena pṛthivī mahī |<BR>
RV_10,085.02c atho nakṣatrāṇām eṣām upasthe soma āhitaḥ ||<BR>
RV_10,085.03a somam manyate papivān yat sampiṃṣanty oṣadhim |<BR>
RV_10,085.03c somaṃ yam brahmāṇo vidur na tasyāśnāti kaś cana ||<BR>
RV_10,085.04a ācchadvidhānair gupito bārhataiḥ soma rakṣitaḥ |<BR>
RV_10,085.04c grāvṇām ic chṛṇvan tiṣṭhasi na te aśnāti pārthivaḥ ||<BR>
RV_10,085.05a yat tvā deva prapibanti tata ā pyāyase punaḥ |<BR>
RV_10,085.05c vāyuḥ somasya rakṣitā samānām māsa ākṛtiḥ ||<BR>
RV_10,085.06a raibhy āsīd anudeyī nārāśaṃsī nyocanī |<BR>
RV_10,085.06c sūryāyā bhadram id vāso gāthayaiti pariṣkṛtam ||<BR>
RV_10,085.07a cittir ā upabarhaṇaṃ cakṣur ā abhyañjanam |<BR>
RV_10,085.07c dyaur bhūmiḥ kośa āsīd yad ayāt sūryā patim ||<BR>
RV_10,085.08a stomā āsan pratidhayaḥ kurīraṃ chanda opaśaḥ |<BR>
RV_10,085.08c sūryāyā aśvinā varāgnir āsīt purogavaḥ ||<BR>
RV_10,085.09a somo vadhūyur abhavad aśvināstām ubhā varā |<BR>
RV_10,085.09c sūryāṃ yat patye śaṃsantīm manasā savitādadāt ||<BR>
RV_10,085.10a mano asyā ana āsīd dyaur āsīd uta cchadiḥ |<BR>
RV_10,085.10c śukrāv anaḍvāhāv āstāṃ yad ayāt sūryā gṛham ||<BR>
RV_10,085.11a ṛksāmābhyām abhihitau gāvau te sāmanāv itaḥ |<BR>
RV_10,085.11c śrotraṃ te cakre āstāṃ divi panthāś carācāraḥ ||<BR>
RV_10,085.12a śucī te cakre yātyā vyāno akṣa āhataḥ |<BR>
RV_10,085.12c ano manasmayaṃ sūryārohat prayatī patim ||<BR>
RV_10,085.13a sūryāyā vahatuḥ prāgāt savitā yam avāsṛjat |<BR>
RV_10,085.13c aghāsu hanyante gāvo 'rjunyoḥ pary uhyate ||<BR>
RV_10,085.14a yad aśvinā pṛcchamānāv ayātaṃ tricakreṇa vahatuṃ sūryāyāḥ |<BR>
RV_10,085.14c viśve devā anu tad vām ajānan putraḥ pitarāv avṛṇīta pūṣā ||<BR>
RV_10,085.15a yad ayātaṃ śubhas patī vareyaṃ sūryām upa |<BR>
RV_10,085.15c kvaikaṃ cakraṃ vām āsīt kva deṣṭrāya tasthathuḥ ||<BR>
RV_10,085.16a dve te cakre sūrye brahmāṇa ṛtuthā viduḥ |<BR>
RV_10,085.16c athaikaṃ cakraṃ yad guhā tad addhātaya id viduḥ ||<BR>
RV_10,085.17a sūryāyai devebhyo mitrāya varuṇāya ca |<BR>
RV_10,085.17c ye bhūtasya pracetasa idaṃ tebhyo 'karaṃ namaḥ ||<BR>
RV_10,085.18a pūrvāparaṃ carato māyayaitau śiśū krīḷantau pari yāto adhvaram |<BR>
RV_10,085.18c viśvāny anyo bhuvanābhicaṣṭa ṛtūṃr anyo vidadhaj jāyate punaḥ ||<BR>
RV_10,085.19a navo-navo bhavati jāyamāno 'hnāṃ ketur uṣasām ety agram |<BR>
RV_10,085.19c bhāgaṃ devebhyo vi dadhāty āyan pra candramās tirate dīrgham āyuḥ ||<BR>
RV_10,085.20a sukiṃśukaṃ śalmaliṃ viśvarūpaṃ hiraṇyavarṇaṃ suvṛtaṃ sucakram |<BR>
RV_10,085.20c ā roha sūrye amṛtasya lokaṃ syonam patye vahatuṃ kṛṇuṣva ||<BR>
RV_10,085.21a ud īrṣvātaḥ pativatī hy eṣā viśvāvasuṃ namasā gīrbhir īḷe |<BR>
RV_10,085.21c anyām iccha pitṛṣadaṃ vyaktāṃ sa te bhāgo januṣā tasya viddhi ||<BR>
RV_10,085.22a ud īrṣvāto viśvāvaso namaseḷā mahe tvā |<BR>
RV_10,085.22c anyām iccha prapharvyaṃ saṃ jāyām patyā sṛja ||<BR>
RV_10,085.23a anṛkṣarā ṛjavaḥ santu panthā yebhiḥ sakhāyo yanti no vareyam |<BR>
RV_10,085.23c sam aryamā sam bhago no ninīyāt saṃ jāspatyaṃ suyamam astu devāḥ ||<BR>
RV_10,085.24a pra tvā muñcāmi varuṇasya pāśād yena tvābadhnāt savitā suśevaḥ |<BR>
RV_10,085.24c ṛtasya yonau sukṛtasya loke 'riṣṭāṃ tvā saha patyā dadhāmi ||<BR>
RV_10,085.25a preto muñcāmi nāmutaḥ subaddhām amutas karam |<BR>
RV_10,085.25c yatheyam indra mīḍhvaḥ suputrā subhagāsati ||<BR>
RV_10,085.26a pūṣā tveto nayatu hastagṛhyāśvinā tvā pra vahatāṃ rathena |<BR>
RV_10,085.26c gṛhān gaccha gṛhapatnī yathāso vaśinī tvaṃ vidatham ā vadāsi ||<BR>
RV_10,085.27a iha priyam prajayā te sam ṛdhyatām asmin gṛhe gārhapatyāya jāgṛhi |<BR>
RV_10,085.27c enā patyā tanvaṃ saṃ sṛjasvādhā jivrī vidatham ā vadāthaḥ ||<BR>
RV_10,085.28a nīlalohitam bhavati kṛtyāsaktir vy ajyate |<BR>
RV_10,085.28c edhante asyā jñātayaḥ patir bandheṣu badhyate ||<BR>
RV_10,085.29a parā dehi śāmulyam brahmabhyo vi bhajā vasu |<BR>
RV_10,085.29c kṛtyaiṣā padvatī bhūtvy ā jāyā viśate patim ||<BR>
RV_10,085.30a aśrīrā tanūr bhavati ruśatī pāpayāmuyā |<BR>
RV_10,085.30c patir yad vadhvo vāsasā svam aṅgam abhidhitsate ||<BR>
RV_10,085.31a ye vadhvaś candraṃ vahatuṃ yakṣmā yanti janād anu |<BR>
RV_10,085.31c punas tān yajñiyā devā nayantu yata āgatāḥ ||<BR>
RV_10,085.32a mā vidan paripanthino ya āsīdanti dampatī |<BR>
RV_10,085.32c sugebhir durgam atītām apa drāntv arātayaḥ ||<BR>
RV_10,085.33a sumaṅgalīr iyaṃ vadhūr imāṃ sameta paśyata |<BR>
RV_10,085.33c saubhāgyam asyai dattvāyāthāstaṃ vi paretana ||<BR>
RV_10,085.34a tṛṣṭam etat kaṭukam etad apāṣṭhavad viṣavan naitad attave |<BR>
RV_10,085.34c sūryāṃ yo brahmā vidyāt sa id vādhūyam arhati ||<BR>
RV_10,085.35a āśasanaṃ viśasanam atho adhivikartanam |<BR>
RV_10,085.35c sūryāyāḥ paśya rūpāṇi tāni brahmā tu śundhati ||<BR>
RV_10,085.36a gṛbhṇāmi te saubhagatvāya hastam mayā patyā jaradaṣṭir yathāsaḥ |<BR>
RV_10,085.36c bhago aryamā savitā purandhir mahyaṃ tvādur gārhapatyāya devāḥ ||<BR>
RV_10,085.37a tām pūṣañ chivatamām erayasva yasyām bījam manuṣyā vapanti |<BR>
RV_10,085.37c yā na ūrū uśatī viśrayāte yasyām uśantaḥ praharāma śepam ||<BR>
RV_10,085.38a tubhyam agre pary avahan sūryāṃ vahatunā saha |<BR>
RV_10,085.38c punaḥ patibhyo jāyāṃ dā agne prajayā saha ||<BR>
RV_10,085.39a punaḥ patnīm agnir adād āyuṣā saha varcasā |<BR>
RV_10,085.39c dīrghāyur asyā yaḥ patir jīvāti śaradaḥ śatam ||<BR>
RV_10,085.40a somaḥ prathamo vivide gandharvo vivida uttaraḥ |<BR>
RV_10,085.40c tṛtīyo agniṣ ṭe patis turīyas te manuṣyajāḥ ||<BR>
RV_10,085.41a somo dadad gandharvāya gandharvo dadad agnaye |<BR>
RV_10,085.41c rayiṃ ca putrāṃś cādād agnir mahyam atho imām ||<BR>
RV_10,085.42a ihaiva stam mā vi yauṣṭaṃ viśvam āyur vy aśnutam |<BR>
RV_10,085.42c krīḷantau putrair naptṛbhir modamānau sve gṛhe ||<BR>
RV_10,085.43a ā naḥ prajāṃ janayatu prajāpatir ājarasāya sam anaktv aryamā |<BR>
RV_10,085.43c adurmaṅgalīḥ patilokam ā viśa śaṃ no bhava dvipade śaṃ catuṣpade ||<BR>
RV_10,085.44a aghoracakṣur apatighny edhi śivā paśubhyaḥ sumanāḥ suvarcāḥ |<BR>
RV_10,085.44c vīrasūr devakāmā syonā śaṃ no bhava dvipade śaṃ catuṣpade ||<BR>
RV_10,085.45a imāṃ tvam indra mīḍhvaḥ suputrāṃ subhagāṃ kṛṇu |<BR>
RV_10,085.45c daśāsyām putrān ā dhehi patim ekādaśaṃ kṛdhi ||<BR>
RV_10,085.46a samrājñī śvaśure bhava samrājñī śvaśrvām bhava |<BR>
RV_10,085.46c nanāndari samrājñī bhava samrājñī adhi devṛṣu ||<BR>
RV_10,085.47a sam añjantu viśve devāḥ sam āpo hṛdayāni nau |<BR>
RV_10,085.47c sam mātariśvā saṃ dhātā sam u deṣṭrī dadhātu nau ||<BR>
<BR>
RV_10,086.01a vi hi sotor asṛkṣata nendraṃ devam amaṃsata |<BR>
RV_10,086.01c yatrāmadad vṛṣākapir aryaḥ puṣṭeṣu matsakhā viśvasmād indra uttaraḥ ||<BR>
RV_10,086.02a parā hīndra dhāvasi vṛṣākaper ati vyathiḥ |<BR>
RV_10,086.02c no aha pra vindasy anyatra somapītaye viśvasmād indra uttaraḥ ||<BR>
RV_10,086.03a kim ayaṃ tvāṃ vṛṣākapiś cakāra harito mṛgaḥ |<BR>
RV_10,086.03c yasmā irasyasīd u nv aryo vā puṣṭimad vasu viśvasmād indra uttaraḥ ||<BR>
RV_10,086.04a yam imaṃ tvaṃ vṛṣākapim priyam indrābhirakṣasi |<BR>
RV_10,086.04c śvā nv asya jambhiṣad api karṇe varāhayur viśvasmād indra uttaraḥ ||<BR>
RV_10,086.05a priyā taṣṭāni me kapir vyaktā vy adūduṣat |<BR>
RV_10,086.05c śiro nv asya rāviṣaṃ na sugaṃ duṣkṛte bhuvaṃ viśvasmād indra uttaraḥ ||<BR>
RV_10,086.06a na mat strī subhasattarā na suyāśutarā bhuvat |<BR>
RV_10,086.06c na mat praticyavīyasī na sakthy udyamīyasī viśvasmād indra uttaraḥ ||<BR>
RV_10,086.07a uve amba sulābhike yathevāṅga bhaviṣyati |<BR>
RV_10,086.07c bhasan me amba sakthi me śiro me vīva hṛṣyati viśvasmād indra uttaraḥ ||<BR>
RV_10,086.08a kiṃ subāho svaṅgure pṛthuṣṭo pṛthujāghane |<BR>
RV_10,086.08c kiṃ śūrapatni nas tvam abhy amīṣi vṛṣākapiṃ viśvasmād indra uttaraḥ ||<BR>
RV_10,086.09a avīrām iva mām ayaṃ śarārur abhi manyate |<BR>
RV_10,086.09c utāham asmi vīriṇīndrapatnī marutsakhā viśvasmād indra uttaraḥ ||<BR>
RV_10,086.10a saṃhotraṃ sma purā nārī samanaṃ vāva gacchati |<BR>
RV_10,086.10c vedhā ṛtasya vīriṇīndrapatnī mahīyate viśvasmād indra uttaraḥ ||<BR>
RV_10,086.11a indrāṇīm āsu nāriṣu subhagām aham aśravam |<BR>
RV_10,086.11c nahy asyā aparaṃ cana jarasā marate patir viśvasmād indra uttaraḥ ||<BR>
RV_10,086.12a nāham indrāṇi rāraṇa sakhyur vṛṣākaper ṛte |<BR>
RV_10,086.12c yasyedam apyaṃ haviḥ priyaṃ deveṣu gacchati viśvasmād indra uttaraḥ ||<BR>
RV_10,086.13a vṛṣākapāyi revati suputra ād u susnuṣe |<BR>
RV_10,086.13c ghasat ta indra ukṣaṇaḥ priyaṃ kācitkaraṃ havir viśvasmād indra uttaraḥ ||<BR>
RV_10,086.14a ukṣṇo hi me pañcadaśa sākam pacanti viṃśatim |<BR>
RV_10,086.14c utāham admi pīva id ubhā kukṣī pṛṇanti me viśvasmād indra uttaraḥ ||<BR>
RV_10,086.15a vṛṣabho na tigmaśṛṅgo 'ntar yūtheṣu roruvat |<BR>
RV_10,086.15c manthas ta indra śaṃ hṛde yaṃ te sunoti bhāvayur viśvasmād indra uttaraḥ ||<BR>
RV_10,086.16a na seśe yasya rambate 'ntarā sakthyā kapṛt |<BR>
RV_10,086.16c sed īśe yasya romaśaṃ niṣeduṣo vijṛmbhate viśvasmād indra uttaraḥ ||<BR>
RV_10,086.17a na seśe yasya romaśaṃ niṣeduṣo vijṛmbhate |<BR>
RV_10,086.17c sed īśe yasya rambate 'ntarā sakthyā kapṛd viśvasmād indra uttaraḥ ||<BR>
RV_10,086.18a ayam indra vṛṣākapiḥ parasvantaṃ hataṃ vidat |<BR>
RV_10,086.18c asiṃ sūnāṃ navaṃ carum ād edhasyāna ācitaṃ viśvasmād indra uttaraḥ ||<BR>
RV_10,086.19a ayam emi vicākaśad vicinvan dāsam āryam |<BR>
RV_10,086.19c pibāmi pākasutvano 'bhi dhīram acākaśaṃ viśvasmād indra uttaraḥ ||<BR>
RV_10,086.20a dhanva ca yat kṛntatraṃ ca kati svit tā vi yojanā |<BR>
RV_10,086.20c nedīyaso vṛṣākape 'stam ehi gṛhāṃ upa viśvasmād indra uttaraḥ ||<BR>
RV_10,086.21a punar ehi vṛṣākape suvitā kalpayāvahai |<BR>
RV_10,086.21c ya eṣa svapnanaṃśano 'stam eṣi pathā punar viśvasmād indra uttaraḥ ||<BR>
RV_10,086.22a yad udañco vṛṣākape gṛham indrājagantana |<BR>
RV_10,086.22c kva sya pulvagho mṛgaḥ kam agañ janayopano viśvasmād indra uttaraḥ ||<BR>
RV_10,086.23a parśur ha nāma mānavī sākaṃ sasūva viṃśatim |<BR>
RV_10,086.23c bhadram bhala tyasyā abhūd yasyā udaram āmayad viśvasmād indra uttaraḥ ||<BR>
<BR>
RV_10,087.01a rakṣohaṇaṃ vājinam ā jigharmi mitram prathiṣṭham upa yāmi śarma |<BR>
RV_10,087.01c śiśāno agniḥ kratubhiḥ samiddhaḥ sa no divā sa riṣaḥ pātu naktam ||<BR>
RV_10,087.02a ayodaṃṣṭro arciṣā yātudhānān upa spṛśa jātavedaḥ samiddhaḥ |<BR>
RV_10,087.02c ā jihvayā mūradevān rabhasva kravyādo vṛktvy api dhatsvāsan ||<BR>
RV_10,087.03a ubhobhayāvinn upa dhehi daṃṣṭrā hiṃsraḥ śiśāno 'varam paraṃ ca |<BR>
RV_10,087.03c utāntarikṣe pari yāhi rājañ jambhaiḥ saṃ dhehy abhi yātudhānān ||<BR>
RV_10,087.04a yajñair iṣūḥ saṃnamamāno agne vācā śalyāṃ aśanibhir dihānaḥ |<BR>
RV_10,087.04c tābhir vidhya hṛdaye yātudhānān pratīco bāhūn prati bhaṅdhy eṣām ||<BR>
RV_10,087.05a agne tvacaṃ yātudhānasya bhindhi hiṃsrāśanir harasā hantv enam |<BR>
RV_10,087.05c pra parvāṇi jātavedaḥ śṛṇīhi kravyāt kraviṣṇur vi cinotu vṛkṇam ||<BR>
RV_10,087.06a yatredānīm paśyasi jātavedas tiṣṭhantam agna uta vā carantam |<BR>
RV_10,087.06c yad vāntarikṣe pathibhiḥ patantaṃ tam astā vidhya śarvā śiśānaḥ ||<BR>
RV_10,087.07a utālabdhaṃ spṛṇuhi jātaveda ālebhānād ṛṣṭibhir yātudhānāt |<BR>
RV_10,087.07c agne pūrvo ni jahi śośucāna āmādaḥ kṣviṅkās tam adantv enīḥ ||<BR>
RV_10,087.08a iha pra brūhi yatamaḥ so agne yo yātudhāno ya idaṃ kṛṇoti |<BR>
RV_10,087.08c tam ā rabhasva samidhā yaviṣṭha nṛcakṣasaś cakṣuṣe randhayainam ||<BR>
RV_10,087.09a tīkṣṇenāgne cakṣuṣā rakṣa yajñam prāñcaṃ vasubhyaḥ pra ṇaya pracetaḥ |<BR>
RV_10,087.09c hiṃsraṃ rakṣāṃsy abhi śośucānam mā tvā dabhan yātudhānā nṛcakṣaḥ ||<BR>
RV_10,087.10a nṛcakṣā rakṣaḥ pari paśya vikṣu tasya trīṇi prati śṛṇīhy agrā |<BR>
RV_10,087.10c tasyāgne pṛṣṭīr harasā śṛṇīhi tredhā mūlaṃ yātudhānasya vṛśca ||<BR>
RV_10,087.11a trir yātudhānaḥ prasitiṃ ta etv ṛtaṃ yo agne anṛtena hanti |<BR>
RV_10,087.11c tam arciṣā sphūrjayañ jātavedaḥ samakṣam enaṃ gṛṇate ni vṛṅdhi ||<BR>
RV_10,087.12a tad agne cakṣuḥ prati dhehi rebhe śaphārujaṃ yena paśyasi yātudhānam |<BR>
RV_10,087.12c atharvavaj jyotiṣā daivyena satyaṃ dhūrvantam acitaṃ ny oṣa ||<BR>
RV_10,087.13a yad agne adya mithunā śapāto yad vācas tṛṣṭaṃ janayanta rebhāḥ |<BR>
RV_10,087.13c manyor manasaḥ śaravyā jāyate yā tayā vidhya hṛdaye yātudhānān ||<BR>
RV_10,087.14a parā śṛṇīhi tapasā yātudhānān parāgne rakṣo harasā śṛṇīhi |<BR>
RV_10,087.14c parārciṣā mūradevāñ chṛṇīhi parāsutṛpo abhi śośucānaḥ ||<BR>
RV_10,087.15a parādya devā vṛjinaṃ śṛṇantu pratyag enaṃ śapathā yantu tṛṣṭāḥ |<BR>
RV_10,087.15c vācāstenaṃ śarava ṛcchantu marman viśvasyaitu prasitiṃ yātudhānaḥ ||<BR>
RV_10,087.16a yaḥ pauruṣeyeṇa kraviṣā samaṅkte yo aśvyena paśunā yātudhānaḥ |<BR>
RV_10,087.16c yo aghnyāyā bharati kṣīram agne teṣāṃ śīrṣāṇi harasāpi vṛśca ||<BR>
RV_10,087.17a saṃvatsarīṇam paya usriyāyās tasya māśīd yātudhāno nṛcakṣaḥ |<BR>
RV_10,087.17c pīyūṣam agne yatamas titṛpsāt tam pratyañcam arciṣā vidhya marman ||<BR>
RV_10,087.18a viṣaṃ gavāṃ yātudhānāḥ pibantv ā vṛścyantām aditaye durevāḥ |<BR>
RV_10,087.18c parainān devaḥ savitā dadātu parā bhāgam oṣadhīnāṃ jayantām ||<BR>
RV_10,087.19a sanād agne mṛṇasi yātudhānān na tvā rakṣāṃsi pṛtanāsu jigyuḥ |<BR>
RV_10,087.19c anu daha sahamūrān kravyādo mā te hetyā mukṣata daivyāyāḥ ||<BR>
RV_10,087.20a tvaṃ no agne adharād udaktāt tvam paścād uta rakṣā purastāt |<BR>
RV_10,087.20c prati te te ajarāsas tapiṣṭhā aghaśaṃsaṃ śośucato dahantu ||<BR>
RV_10,087.21a paścāt purastād adharād udaktāt kaviḥ kāvyena pari pāhi rājan |<BR>
RV_10,087.21c sakhe sakhāyam ajaro jarimṇe 'gne martāṃ amartyas tvaṃ naḥ ||<BR>
RV_10,087.22a pari tvāgne puraṃ vayaṃ vipraṃ sahasya dhīmahi |<BR>
RV_10,087.22c dhṛṣadvarṇaṃ dive-dive hantāram bhaṅgurāvatām ||<BR>
RV_10,087.23a viṣeṇa bhaṅgurāvataḥ prati ṣma rakṣaso daha |<BR>
RV_10,087.23c agne tigmena śociṣā tapuragrābhir ṛṣṭibhiḥ ||<BR>
RV_10,087.24a praty agne mithunā daha yātudhānā kimīdinā |<BR>
RV_10,087.24c saṃ tvā śiśāmi jāgṛhy adabdhaṃ vipra manmabhiḥ ||<BR>
RV_10,087.25a praty agne harasā haraḥ śṛṇīhi viśvataḥ prati |<BR>
RV_10,087.25c yātudhānasya rakṣaso balaṃ vi ruja vīryam ||<BR>
<BR>
RV_10,088.01a haviṣ pāntam ajaraṃ svarvidi divispṛśy āhutaṃ juṣṭam agnau |<BR>
RV_10,088.01c tasya bharmaṇe bhuvanāya devā dharmaṇe kaṃ svadhayā paprathanta ||<BR>
RV_10,088.02a gīrṇam bhuvanaṃ tamasāpagūḷham āviḥ svar abhavaj jāte agnau |<BR>
RV_10,088.02c tasya devāḥ pṛthivī dyaur utāpo 'raṇayann oṣadhīḥ sakhye asya ||<BR>
RV_10,088.03a devebhir nv iṣito yajñiyebhir agniṃ stoṣāṇy ajaram bṛhantam |<BR>
RV_10,088.03c yo bhānunā pṛthivīṃ dyām utemām ātatāna rodasī antarikṣam ||<BR>
RV_10,088.04a yo hotāsīt prathamo devajuṣṭo yaṃ samāñjann ājyenā vṛṇānāḥ |<BR>
RV_10,088.04c sa patatrītvaraṃ sthā jagad yac chvātram agnir akṛṇoj jātavedāḥ ||<BR>
RV_10,088.05a yaj jātavedo bhuvanasya mūrdhann atiṣṭho agne saha rocanena |<BR>
RV_10,088.05c taṃ tvāhema matibhir gīrbhir ukthaiḥ sa yajñiyo abhavo rodasiprāḥ ||<BR>
RV_10,088.06a mūrdhā bhuvo bhavati naktam agnis tataḥ sūryo jāyate prātar udyan |<BR>
RV_10,088.06c māyām ū tu yajñiyānām etām apo yat tūrṇiś carati prajānan ||<BR>
RV_10,088.07a dṛśenyo yo mahinā samiddho 'rocata diviyonir vibhāvā |<BR>
RV_10,088.07c tasminn agnau sūktavākena devā havir viśva ājuhavus tanūpāḥ ||<BR>
RV_10,088.08a sūktavākam prathamam ād id agnim ād id dhavir ajanayanta devāḥ |<BR>
RV_10,088.08c sa eṣāṃ yajño abhavat tanūpās taṃ dyaur veda tam pṛthivī tam āpaḥ ||<BR>
RV_10,088.09a yaṃ devāso 'janayantāgniṃ yasminn ājuhavur bhuvanāni viśvā |<BR>
RV_10,088.09c so arciṣā pṛthivīṃ dyām utemām ṛjūyamāno atapan mahitvā ||<BR>
RV_10,088.10a stomena hi divi devāso agnim ajījanañ chaktibhī rodasiprām |<BR>
RV_10,088.10c tam ū akṛṇvan tredhā bhuve kaṃ sa oṣadhīḥ pacati viśvarūpāḥ ||<BR>
RV_10,088.11a yaded enam adadhur yajñiyāso divi devāḥ sūryam āditeyam |<BR>
RV_10,088.11c yadā cariṣṇū mithunāv abhūtām ād it prāpaśyan bhuvanāni viśvā ||<BR>
RV_10,088.12a viśvasmā agnim bhuvanāya devā vaiśvānaraṃ ketum ahnām akṛṇvan |<BR>
RV_10,088.12c ā yas tatānoṣaso vibhātīr apo ūrṇoti tamo arciṣā yan ||<BR>
RV_10,088.13a vaiśvānaraṃ kavayo yajñiyāso 'gniṃ devā ajanayann ajuryam |<BR>
RV_10,088.13c nakṣatram pratnam aminac cariṣṇu yakṣasyādhyakṣaṃ taviṣam bṛhantam ||<BR>
RV_10,088.14a vaiśvānaraṃ viśvahā dīdivāṃsam mantrair agniṃ kavim acchā vadāmaḥ |<BR>
RV_10,088.14c yo mahimnā paribabhūvorvī utāvastād uta devaḥ parastāt ||<BR>
RV_10,088.15a dve srutī aśṛṇavam pitṝṇām ahaṃ devānām uta martyānām |<BR>
RV_10,088.15c tābhyām idaṃ viśvam ejat sam eti yad antarā pitaram mātaraṃ ca ||<BR>
RV_10,088.16a dve samīcī bibhṛtaś carantaṃ śīrṣato jātam manasā vimṛṣṭam |<BR>
RV_10,088.16c sa pratyaṅ viśvā bhuvanāni tasthāv aprayucchan taraṇir bhrājamānaḥ ||<BR>
RV_10,088.17a yatrā vadete avaraḥ paraś ca yajñanyoḥ kataro nau vi veda |<BR>
RV_10,088.17c ā śekur it sadhamādaṃ sakhāyo nakṣanta yajñaṃ ka idaṃ vi vocat ||<BR>
RV_10,088.18a katy agnayaḥ kati sūryāsaḥ katy uṣāsaḥ katy u svid āpaḥ |<BR>
RV_10,088.18c nopaspijaṃ vaḥ pitaro vadāmi pṛcchāmi vaḥ kavayo vidmane kam ||<BR>
RV_10,088.19a yāvanmātram uṣaso na pratīkaṃ suparṇyo vasate mātariśvaḥ |<BR>
RV_10,088.19c tāvad dadhāty upa yajñam āyan brāhmaṇo hotur avaro niṣīdan ||<BR>
<BR>
RV_10,089.01a indraṃ stavā nṛtamaṃ yasya mahnā vibabādhe rocanā vi jmo antān |<BR>
RV_10,089.01c ā yaḥ paprau carṣaṇīdhṛd varobhiḥ pra sindhubhyo riricāno mahitvā ||<BR>
RV_10,089.02a sa sūryaḥ pary urū varāṃsy endro vavṛtyād rathyeva cakrā |<BR>
RV_10,089.02c atiṣṭhantam apasyaṃ na sargaṃ kṛṣṇā tamāṃsi tviṣyā jaghāna ||<BR>
RV_10,089.03a samānam asmā anapāvṛd arca kṣmayā divo asamam brahma navyam |<BR>
RV_10,089.03c vi yaḥ pṛṣṭheva janimāny arya indraś cikāya na sakhāyam īṣe ||<BR>
RV_10,089.04a indrāya giro aniśitasargā apaḥ prerayaṃ sagarasya budhnāt |<BR>
RV_10,089.04c yo akṣeṇeva cakriyā śacībhir viṣvak tastambha pṛthivīm uta dyām ||<BR>
RV_10,089.05a āpāntamanyus tṛpalaprabharmā dhuniḥ śimīvāñ charumāṃ ṛjīṣī |<BR>
RV_10,089.05c somo viśvāny atasā vanāni nārvāg indram pratimānāni debhuḥ ||<BR>
RV_10,089.06a na yasya dyāvāpṛthivī na dhanva nāntarikṣaṃ nādrayaḥ somo akṣāḥ |<BR>
RV_10,089.06c yad asya manyur adhinīyamānaḥ śṛṇāti vīḷu rujati sthirāṇi ||<BR>
RV_10,089.07a jaghāna vṛtraṃ svadhitir vaneva ruroja puro aradan na sindhūn |<BR>
RV_10,089.07c bibheda giriṃ navam in na kumbham ā gā indro akṛṇuta svayugbhiḥ ||<BR>
RV_10,089.08a tvaṃ ha tyad ṛṇayā indra dhīro 'sir na parva vṛjinā śṛṇāsi |<BR>
RV_10,089.08c pra ye mitrasya varuṇasya dhāma yujaṃ na janā minanti mitram ||<BR>
RV_10,089.09a pra ye mitram prāryamaṇaṃ durevāḥ pra saṃgiraḥ pra varuṇam minanti |<BR>
RV_10,089.09c ny amitreṣu vadham indra tumraṃ vṛṣan vṛṣāṇam aruṣaṃ śiśīhi ||<BR>
RV_10,089.10a indro diva indra īśe pṛthivyā indro apām indra it parvatānām |<BR>
RV_10,089.10c indro vṛdhām indra in medhirāṇām indraḥ kṣeme yoge havya indraḥ ||<BR>
RV_10,089.11a prāktubhya indraḥ pra vṛdho ahabhyaḥ prāntarikṣāt pra samudrasya dhāseḥ |<BR>
RV_10,089.11c pra vātasya prathasaḥ pra jmo antāt pra sindhubhyo ririce pra kṣitibhyaḥ ||<BR>
RV_10,089.12a pra śośucatyā uṣaso na ketur asinvā te vartatām indra hetiḥ |<BR>
RV_10,089.12c aśmeva vidhya diva ā sṛjānas tapiṣṭhena heṣasā droghamitrān ||<BR>
RV_10,089.13a anv aha māsā anv id vanāny anv oṣadhīr anu parvatāsaḥ |<BR>
RV_10,089.13c anv indraṃ rodasī vāvaśāne anv āpo ajihata jāyamānam ||<BR>
RV_10,089.14a karhi svit sā ta indra cetyāsad aghasya yad bhinado rakṣa eṣat |<BR>
RV_10,089.14c mitrakruvo yac chasane na gāvaḥ pṛthivyā āpṛg amuyā śayante ||<BR>
RV_10,089.15a śatrūyanto abhi ye nas tatasre mahi vrādhanta ogaṇāsa indra |<BR>
RV_10,089.15c andhenāmitrās tamasā sacantāṃ sujyotiṣo aktavas tāṃ abhi ṣyuḥ ||<BR>
RV_10,089.16a purūṇi hi tvā savanā janānām brahmāṇi mandan gṛṇatām ṛṣīṇām |<BR>
RV_10,089.16c imām āghoṣann avasā sahūtiṃ tiro viśvāṃ arcato yāhy arvāṅ ||<BR>
RV_10,089.17a evā te vayam indra bhuñjatīnāṃ vidyāma sumatīnāṃ navānām |<BR>
RV_10,089.17c vidyāma vastor avasā gṛṇanto viśvāmitrā uta ta indra nūnam ||<BR>
RV_10,089.18a śunaṃ huvema maghavānam indram asmin bhare nṛtamaṃ vājasātau |<BR>
RV_10,089.18c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||<BR>
<BR>
RV_10,090.01a sahasraśīrṣā puruṣaḥ sahasrākṣaḥ sahasrapāt |<BR>
RV_10,090.01c sa bhūmiṃ viśvato vṛtvāty atiṣṭhad daśāṅgulam ||<BR>
RV_10,090.02a puruṣa evedaṃ sarvaṃ yad bhūtaṃ yac ca bhavyam |<BR>
RV_10,090.02c utāmṛtatvasyeśāno yad annenātirohati ||<BR>
RV_10,090.03a etāvān asya mahimāto jyāyāṃś ca pūruṣaḥ |<BR>
RV_10,090.03c pādo 'sya viśvā bhūtāni tripād asyāmṛtaṃ divi ||<BR>
RV_10,090.04a tripād ūrdhva ud ait puruṣaḥ pādo 'syehābhavat punaḥ |<BR>
RV_10,090.04c tato viṣvaṅ vy akrāmat sāśanānaśane abhi ||<BR>
RV_10,090.05a tasmād virāḷ ajāyata virājo adhi pūruṣaḥ |<BR>
RV_10,090.05c sa jāto aty aricyata paścād bhūmim atho puraḥ ||<BR>
RV_10,090.06a yat puruṣeṇa haviṣā devā yajñam atanvata |<BR>
RV_10,090.06c vasanto asyāsīd ājyaṃ grīṣma idhmaḥ śarad dhaviḥ ||<BR>
RV_10,090.07a taṃ yajñam barhiṣi praukṣan puruṣaṃ jātam agrataḥ |<BR>
RV_10,090.07c tena devā ayajanta sādhyā ṛṣayaś ca ye ||<BR>
RV_10,090.08a tasmād yajñāt sarvahutaḥ sambhṛtam pṛṣadājyam |<BR>
RV_10,090.08c paśūn tāṃś cakre vāyavyān āraṇyān grāmyāś ca ye ||<BR>
RV_10,090.09a tasmād yajñāt sarvahuta ṛcaḥ sāmāni jajñire |<BR>
RV_10,090.09c chandāṃsi jajñire tasmād yajus tasmād ajāyata ||<BR>
RV_10,090.10a tasmād aśvā ajāyanta ye ke cobhayādataḥ |<BR>
RV_10,090.10c gāvo ha jajñire tasmāt tasmāj jātā ajāvayaḥ ||<BR>
RV_10,090.11a yat puruṣaṃ vy adadhuḥ katidhā vy akalpayan |<BR>
RV_10,090.11c mukhaṃ kim asya kau bāhū kā ūrū pādā ucyete ||<BR>
RV_10,090.12a brāhmaṇo 'sya mukham āsīd bāhū rājanyaḥ kṛtaḥ |<BR>
RV_10,090.12c ūrū tad asya yad vaiśyaḥ padbhyāṃ śūdro ajāyata ||<BR>
RV_10,090.13a candramā manaso jātaś cakṣoḥ sūryo ajāyata |<BR>
RV_10,090.13c mukhād indraś cāgniś ca prāṇād vāyur ajāyata ||<BR>
RV_10,090.14a nābhyā āsīd antarikṣaṃ śīrṣṇo dyauḥ sam avartata |<BR>
RV_10,090.14c padbhyām bhūmir diśaḥ śrotrāt tathā lokāṃ akalpayan ||<BR>
RV_10,090.15a saptāsyāsan paridhayas triḥ sapta samidhaḥ kṛtāḥ |<BR>
RV_10,090.15c devā yad yajñaṃ tanvānā abadhnan puruṣam paśum ||<BR>
RV_10,090.16a yajñena yajñam ayajanta devās tāni dharmāṇi prathamāny āsan |<BR>
RV_10,090.16c te ha nākam mahimānaḥ sacanta yatra pūrve sādhyāḥ santi devāḥ ||<BR>
<BR>
RV_10,091.01a saṃ jāgṛvadbhir jaramāṇa idhyate dame damūnā iṣayann iḷas pade |<BR>
RV_10,091.01c viśvasya hotā haviṣo vareṇyo vibhur vibhāvā suṣakhā sakhīyate ||<BR>
RV_10,091.02a sa darśataśrīr atithir gṛhe-gṛhe vane-vane śiśriye takvavīr iva |<BR>
RV_10,091.02c janaṃ-janaṃ janyo nāti manyate viśa ā kṣeti viśyo viśaṃ-viśam ||<BR>
RV_10,091.03a sudakṣo dakṣaiḥ kratunāsi sukratur agne kaviḥ kāvyenāsi viśvavit |<BR>
RV_10,091.03c vasur vasūnāṃ kṣayasi tvam eka id dyāvā ca yāni pṛthivī ca puṣyataḥ ||<BR>
RV_10,091.04a prajānann agne tava yonim ṛtviyam iḷāyās pade ghṛtavantam āsadaḥ |<BR>
RV_10,091.04c ā te cikitra uṣasām ivetayo 'repasaḥ sūryasyeva raśmayaḥ ||<BR>
RV_10,091.05a tava śriyo varṣyasyeva vidyutaś citrāś cikitra uṣasāṃ na ketavaḥ |<BR>
RV_10,091.05c yad oṣadhīr abhisṛṣṭo vanāni ca pari svayaṃ cinuṣe annam āsye ||<BR>
RV_10,091.06a tam oṣadhīr dadhire garbham ṛtviyaṃ tam āpo agniṃ janayanta mātaraḥ |<BR>
RV_10,091.06c tam it samānaṃ vaninaś ca vīrudho 'ntarvatīś ca suvate ca viśvahā ||<BR>
RV_10,091.07a vātopadhūta iṣito vaśāṃ anu tṛṣu yad annā veviṣad vitiṣṭhase |<BR>
RV_10,091.07c ā te yatante rathyo yathā pṛthak chardhāṃsy agne ajarāṇi dhakṣataḥ ||<BR>
RV_10,091.08a medhākāraṃ vidathasya prasādhanam agniṃ hotāram paribhūtamam matim |<BR>
RV_10,091.08c tam id arbhe haviṣy ā samānam it tam in mahe vṛṇate nānyaṃ tvat ||<BR>
RV_10,091.09a tvām id atra vṛṇate tvāyavo hotāram agne vidatheṣu vedhasaḥ |<BR>
RV_10,091.09c yad devayanto dadhati prayāṃsi te haviṣmanto manavo vṛktabarhiṣaḥ ||<BR>
RV_10,091.10a tavāgne hotraṃ tava potram ṛtviyaṃ tava neṣṭraṃ tvam agnid ṛtāyataḥ |<BR>
RV_10,091.10c tava praśāstraṃ tvam adhvarīyasi brahmā cāsi gṛhapatiś ca no dame ||<BR>
RV_10,091.11a yas tubhyam agne amṛtāya martyaḥ samidhā dāśad uta vā haviṣkṛti |<BR>
RV_10,091.11c tasya hotā bhavasi yāsi dūtyam upa brūṣe yajasy adhvarīyasi ||<BR>
RV_10,091.12a imā asmai matayo vāco asmad āṃ ṛco giraḥ suṣṭutayaḥ sam agmata |<BR>
RV_10,091.12c vasūyavo vasave jātavedase vṛddhāsu cid vardhano yāsu cākanat ||<BR>
RV_10,091.13a imām pratnāya suṣṭutiṃ navīyasīṃ voceyam asmā uśate śṛṇotu naḥ |<BR>
RV_10,091.13c bhūyā antarā hṛdy asya nispṛśe jāyeva patya uśatī suvāsāḥ ||<BR>
RV_10,091.14a yasminn aśvāsa ṛṣabhāsa ukṣaṇo vaśā meṣā avasṛṣṭāsa āhutāḥ |<BR>
RV_10,091.14c kīlālape somapṛṣṭhāya vedhase hṛdā matiṃ janaye cārum agnaye ||<BR>
RV_10,091.15a ahāvy agne havir āsye te srucīva ghṛtaṃ camvīva somaḥ |<BR>
RV_10,091.15c vājasaniṃ rayim asme suvīram praśastaṃ dhehi yaśasam bṛhantam ||<BR>
<BR>
RV_10,092.01a yajñasya vo rathyaṃ viśpatiṃ viśāṃ hotāram aktor atithiṃ vibhāvasum |<BR>
RV_10,092.01c śocañ chuṣkāsu hariṇīṣu jarbhurad vṛṣā ketur yajato dyām aśāyata ||<BR>
RV_10,092.02a imam añjaspām ubhaye akṛṇvata dharmāṇam agniṃ vidathasya sādhanam |<BR>
RV_10,092.02c aktuṃ na yahvam uṣasaḥ purohitaṃ tanūnapātam aruṣasya niṃsate ||<BR>
RV_10,092.03a baḷ asya nīthā vi paṇeś ca manmahe vayā asya prahutā āsur attave |<BR>
RV_10,092.03c yadā ghorāso amṛtatvam āśatād ij janasya daivyasya carkiran ||<BR>
RV_10,092.04a ṛtasya hi prasitir dyaur uru vyaco namo mahy aramatiḥ panīyasī |<BR>
RV_10,092.04c indro mitro varuṇaḥ saṃ cikitrire 'tho bhagaḥ savitā pūtadakṣasaḥ ||<BR>
RV_10,092.05a pra rudreṇa yayinā yanti sindhavas tiro mahīm aramatiṃ dadhanvire |<BR>
RV_10,092.05c yebhiḥ parijmā pariyann uru jrayo vi roruvaj jaṭhare viśvam ukṣate ||<BR>
RV_10,092.06a krāṇā rudrā maruto viśvakṛṣṭayo divaḥ śyenāso asurasya nīḷayaḥ |<BR>
RV_10,092.06c tebhiś caṣṭe varuṇo mitro aryamendro devebhir arvaśebhir arvaśaḥ ||<BR>
RV_10,092.07a indre bhujaṃ śaśamānāsa āśata sūro dṛśīke vṛṣaṇaś ca pauṃsye |<BR>
RV_10,092.07c pra ye nv asyārhaṇā tatakṣire yujaṃ vajraṃ nṛṣadaneṣu kāravaḥ ||<BR>
RV_10,092.08a sūraś cid ā harito asya rīramad indrād ā kaś cid bhayate tavīyasaḥ |<BR>
RV_10,092.08c bhīmasya vṛṣṇo jaṭharād abhiśvaso dive-dive sahuri stann abādhitaḥ ||<BR>
RV_10,092.09a stomaṃ vo adya rudrāya śikvase kṣayadvīrāya namasā didiṣṭana |<BR>
RV_10,092.09c yebhiḥ śivaḥ svavāṃ evayāvabhir divaḥ siṣakti svayaśā nikāmabhiḥ ||<BR>
RV_10,092.10a te hi prajāyā abharanta vi śravo bṛhaspatir vṛṣabhaḥ somajāmayaḥ |<BR>
RV_10,092.10c yajñair atharvā prathamo vi dhārayad devā dakṣair bhṛgavaḥ saṃ cikitrire ||<BR>
RV_10,092.11a te hi dyāvāpṛthivī bhūriretasā narāśaṃsaś caturaṅgo yamo 'ditiḥ |<BR>
RV_10,092.11c devas tvaṣṭā draviṇodā ṛbhukṣaṇaḥ pra rodasī maruto viṣṇur arhire ||<BR>
RV_10,092.12a uta sya na uśijām urviyā kavir ahiḥ śṛṇotu budhnyo havīmani |<BR>
RV_10,092.12c sūryāmāsā vicarantā divikṣitā dhiyā śamīnahuṣī asya bodhatam ||<BR>
RV_10,092.13a pra naḥ pūṣā carathaṃ viśvadevyo 'pāṃ napād avatu vāyur iṣṭaye |<BR>
RV_10,092.13c ātmānaṃ vasyo abhi vātam arcata tad aśvinā suhavā yāmani śrutam ||<BR>
RV_10,092.14a viśām āsām abhayānām adhikṣitaṃ gīrbhir u svayaśasaṃ gṛṇīmasi |<BR>
RV_10,092.14c gnābhir viśvābhir aditim anarvaṇam aktor yuvānaṃ nṛmaṇā adhā patim ||<BR>
RV_10,092.15a rebhad atra januṣā pūrvo aṅgirā grāvāṇa ūrdhvā abhi cakṣur adhvaram |<BR>
RV_10,092.15c yebhir vihāyā abhavad vicakṣaṇaḥ pāthaḥ sumekaṃ svadhitir vananvati ||<BR>
<BR>
RV_10,093.01a mahi dyāvāpṛthivī bhūtam urvī nārī yahvī na rodasī sadaṃ naḥ |<BR>
RV_10,093.01c tebhir naḥ pātaṃ sahyasa ebhir naḥ pātaṃ śūṣaṇi ||<BR>
RV_10,093.02a yajñe-yajñe sa martyo devān saparyati |<BR>
RV_10,093.02c yaḥ sumnair dīrghaśruttama āvivāsaty enān ||<BR>
RV_10,093.03a viśveṣām irajyavo devānāṃ vār mahaḥ |<BR>
RV_10,093.03c viśve hi viśvamahaso viśve yajñeṣu yajñiyāḥ ||<BR>
RV_10,093.04a te ghā rājāno amṛtasya mandrā aryamā mitro varuṇaḥ parijmā |<BR>
RV_10,093.04c kad rudro nṛṇāṃ stuto marutaḥ pūṣaṇo bhagaḥ ||<BR>
RV_10,093.05a uta no naktam apāṃ vṛṣaṇvasū sūryāmāsā sadanāya sadhanyā |<BR>
RV_10,093.05c sacā yat sādy eṣām ahir budhneṣu budhnyaḥ ||<BR>
RV_10,093.06a uta no devāv aśvinā śubhas patī dhāmabhir mitrāvaruṇā uruṣyatām |<BR>
RV_10,093.06c mahaḥ sa rāya eṣate 'ti dhanveva duritā ||<BR>
RV_10,093.07a uta no rudrā cin mṛḷatām aśvinā viśve devāso rathaspatir bhagaḥ |<BR>
RV_10,093.07c ṛbhur vāja ṛbhukṣaṇaḥ parijmā viśvavedasaḥ ||<BR>
RV_10,093.08a ṛbhur ṛbhukṣā ṛbhur vidhato mada ā te harī jūjuvānasya vājinā |<BR>
RV_10,093.08c duṣṭaraṃ yasya sāma cid ṛdhag yajño na mānuṣaḥ ||<BR>
RV_10,093.09a kṛdhī no ahrayo deva savitaḥ sa ca stuṣe maghonām |<BR>
RV_10,093.09c saho na indro vahnibhir ny eṣāṃ carṣaṇīnāṃ cakraṃ raśmiṃ na yoyuve ||<BR>
RV_10,093.10a aiṣu dyāvāpṛthivī dhātam mahad asme vīreṣu viśvacarṣaṇi śravaḥ |<BR>
RV_10,093.10c pṛkṣaṃ vājasya sātaye pṛkṣaṃ rāyota turvaṇe ||<BR>
RV_10,093.11a etaṃ śaṃsam indrāsmayuṣ ṭvaṃ kūcit santaṃ sahasāvann abhiṣṭaye |<BR>
RV_10,093.11c sadā pāhy abhiṣṭaye medatāṃ vedatā vaso ||<BR>
RV_10,093.12a etam me stomaṃ tanā na sūrye dyutadyāmānaṃ vāvṛdhanta nṛṇām |<BR>
RV_10,093.12c saṃvananaṃ nāśvyaṃ taṣṭevānapacyutam ||<BR>
RV_10,093.13a vāvarta yeṣāṃ rāyā yuktaiṣāṃ hiraṇyayī |<BR>
RV_10,093.13c nemadhitā na pauṃsyā vṛtheva viṣṭāntā ||<BR>
RV_10,093.14a pra tad duḥśīme pṛthavāne vene pra rāme vocam asure maghavatsu |<BR>
RV_10,093.14c ye yuktvāya pañca śatāsmayu pathā viśrāvy eṣām ||<BR>
RV_10,093.15a adhīn nv atra saptatiṃ ca sapta ca |<BR>
RV_10,093.15b sadyo didiṣṭa tānvaḥ sadyo didiṣṭa pārthyaḥ sadyo didiṣṭa māyavaḥ ||<BR>
<BR>
RV_10,094.01a praite vadantu pra vayaṃ vadāma grāvabhyo vācaṃ vadatā vadadbhyaḥ |<BR>
RV_10,094.01c yad adrayaḥ parvatāḥ sākam āśavaḥ ślokaṃ ghoṣam bharathendrāya sominaḥ ||<BR>
RV_10,094.02a ete vadanti śatavat sahasravad abhi krandanti haritebhir āsabhiḥ |<BR>
RV_10,094.02c viṣṭvī grāvāṇaḥ sukṛtaḥ sukṛtyayā hotuś cit pūrve haviradyam āśata ||<BR>
RV_10,094.03a ete vadanty avidann anā madhu ny ūṅkhayante adhi pakva āmiṣi |<BR>
RV_10,094.03c vṛkṣasya śākhām aruṇasya bapsatas te sūbharvā vṛṣabhāḥ prem arāviṣuḥ ||<BR>
RV_10,094.04a bṛhad vadanti madireṇa mandinendraṃ krośanto 'vidann anā madhu |<BR>
RV_10,094.04c saṃrabhyā dhīrāḥ svasṛbhir anartiṣur āghoṣayantaḥ pṛthivīm upabdibhiḥ ||<BR>
RV_10,094.05a suparṇā vācam akratopa dyavy ākhare kṛṣṇā iṣirā anartiṣuḥ |<BR>
RV_10,094.05c nyaṅ ni yanty uparasya niṣkṛtam purū reto dadhire sūryaśvitaḥ ||<BR>
RV_10,094.06a ugrā iva pravahantaḥ samāyamuḥ sākaṃ yuktā vṛṣaṇo bibhrato dhuraḥ |<BR>
RV_10,094.06c yac chvasanto jagrasānā arāviṣuḥ śṛṇva eṣām prothatho arvatām iva ||<BR>
RV_10,094.07a daśāvanibhyo daśakakṣyebhyo daśayoktrebhyo daśayojanebhyaḥ |<BR>
RV_10,094.07c daśābhīśubhyo arcatājarebhyo daśa dhuro daśa yuktā vahadbhyaḥ ||<BR>
RV_10,094.08a te adrayo daśayantrāsa āśavas teṣām ādhānam pary eti haryatam |<BR>
RV_10,094.08c ta ū sutasya somyasyāndhaso 'ṃśoḥ pīyūṣam prathamasya bhejire ||<BR>
RV_10,094.09a te somādo harī indrasya niṃsate 'ṃśuṃ duhanto adhy āsate gavi |<BR>
RV_10,094.09c tebhir dugdham papivān somyam madhv indro vardhate prathate vṛṣāyate ||<BR>
RV_10,094.10a vṛṣā vo aṃśur na kilā riṣāthaneḷāvantaḥ sadam it sthanāśitāḥ |<BR>
RV_10,094.10c raivatyeva mahasā cārava sthana yasya grāvāṇo ajuṣadhvam adhvaram ||<BR>
RV_10,094.11a tṛdilā atṛdilāso adrayo 'śramaṇā aśṛthitā amṛtyavaḥ |<BR>
RV_10,094.11c anāturā ajarā sthāmaviṣṇavaḥ supīvaso atṛṣitā atṛṣṇajaḥ ||<BR>
RV_10,094.12a dhruvā eva vaḥ pitaro yuge-yuge kṣemakāmāsaḥ sadaso na yuñjate |<BR>
RV_10,094.12c ajuryāso hariṣāco haridrava ā dyāṃ raveṇa pṛthivīm aśuśravuḥ ||<BR>
RV_10,094.13a tad id vadanty adrayo vimocane yāmann añjaspā iva ghed upabdibhiḥ |<BR>
RV_10,094.13c vapanto bījam iva dhānyākṛtaḥ pṛñcanti somaṃ na minanti bapsataḥ ||<BR>
RV_10,094.14a sute adhvare adhi vācam akratā krīḷayo na mātaraṃ tudantaḥ |<BR>
RV_10,094.14c vi ṣū muñcā suṣuvuṣo manīṣāṃ vi vartantām adrayaś cāyamānāḥ ||<BR>
<BR>
RV_10,095.01a haye jāye manasā tiṣṭha ghore vacāṃsi miśrā kṛṇavāvahai nu |<BR>
RV_10,095.01c na nau mantrā anuditāsa ete mayas karan paratare canāhan ||<BR>
RV_10,095.02a kim etā vācā kṛṇavā tavāham prākramiṣam uṣasām agriyeva |<BR>
RV_10,095.02c purūravaḥ punar astam parehi durāpanā vāta ivāham asmi ||<BR>
RV_10,095.03a iṣur na śriya iṣudher asanā goṣāḥ śatasā na raṃhiḥ |<BR>
RV_10,095.03c avīre kratau vi davidyutan norā na māyuṃ citayanta dhunayaḥ ||<BR>
RV_10,095.04a sā vasu dadhatī śvaśurāya vaya uṣo yadi vaṣṭy antigṛhāt |<BR>
RV_10,095.04c astaṃ nanakṣe yasmiñ cākan divā naktaṃ śnathitā vaitasena ||<BR>
RV_10,095.05a triḥ sma māhnaḥ śnathayo vaitasenota sma me 'vyatyai pṛṇāsi |<BR>
RV_10,095.05c purūravo 'nu te ketam āyaṃ rājā me vīra tanvas tad āsīḥ ||<BR>
RV_10,095.06a yā sujūrṇiḥ śreṇiḥ sumnaāpir hradecakṣur na granthinī caraṇyuḥ |<BR>
RV_10,095.06c tā añjayo 'ruṇayo na sasruḥ śriye gāvo na dhenavo 'navanta ||<BR>
RV_10,095.07a sam asmiñ jāyamāna āsata gnā utem avardhan nadyaḥ svagūrtāḥ |<BR>
RV_10,095.07c mahe yat tvā purūravo raṇāyāvardhayan dasyuhatyāya devāḥ ||<BR>
RV_10,095.08a sacā yad āsu jahatīṣv atkam amānuṣīṣu mānuṣo niṣeve |<BR>
RV_10,095.08c apa sma mat tarasantī na bhujyus tā atrasan rathaspṛśo nāśvāḥ ||<BR>
RV_10,095.09a yad āsu marto amṛtāsu nispṛk saṃ kṣoṇībhiḥ kratubhir na pṛṅkte |<BR>
RV_10,095.09c tā ātayo na tanvaḥ śumbhata svā aśvāso na krīḷayo dandaśānāḥ ||<BR>
RV_10,095.10a vidyun na yā patantī davidyod bharantī me apyā kāmyāni |<BR>
RV_10,095.10c janiṣṭo apo naryaḥ sujātaḥ prorvaśī tirata dīrgham āyuḥ ||<BR>
RV_10,095.11a jajñiṣa itthā gopīthyāya hi dadhātha tat purūravo ma ojaḥ |<BR>
RV_10,095.11c aśāsaṃ tvā viduṣī sasminn ahan na ma āśṛṇoḥ kim abhug vadāsi ||<BR>
RV_10,095.12a kadā sūnuḥ pitaraṃ jāta icchāc cakran nāśru vartayad vijānan |<BR>
RV_10,095.12c ko dampatī samanasā vi yūyod adha yad agniḥ śvaśureṣu dīdayat ||<BR>
RV_10,095.13a prati bravāṇi vartayate aśru cakran na krandad ādhye śivāyai |<BR>
RV_10,095.13c pra tat te hinavā yat te asme parehy astaṃ nahi mūra māpaḥ ||<BR>
RV_10,095.14a sudevo adya prapated anāvṛt parāvatam paramāṃ gantavā u |<BR>
RV_10,095.14c adhā śayīta nirṛter upasthe 'dhainaṃ vṛkā rabhasāso adyuḥ ||<BR>
RV_10,095.15a purūravo mā mṛthā mā pra papto mā tvā vṛkāso aśivāsa u kṣan |<BR>
RV_10,095.15c na vai straiṇāni sakhyāni santi sālāvṛkāṇāṃ hṛdayāny etā ||<BR>
RV_10,095.16a yad virūpācaram martyeṣv avasaṃ rātrīḥ śaradaś catasraḥ |<BR>
RV_10,095.16c ghṛtasya stokaṃ sakṛd ahna āśnāṃ tād evedaṃ tātṛpāṇā carāmi ||<BR>
RV_10,095.17a antarikṣaprāṃ rajaso vimānīm upa śikṣāmy urvaśīṃ vasiṣṭhaḥ |<BR>
RV_10,095.17c upa tvā rātiḥ sukṛtasya tiṣṭhān ni vartasva hṛdayaṃ tapyate me ||<BR>
RV_10,095.18a iti tvā devā ima āhur aiḷa yathem etad bhavasi mṛtyubandhuḥ |<BR>
RV_10,095.18c prajā te devān haviṣā yajāti svarga u tvam api mādayāse ||<BR>
<BR>
RV_10,096.01a pra te mahe vidathe śaṃsiṣaṃ harī pra te vanve vanuṣo haryatam madam |<BR>
RV_10,096.01c ghṛtaṃ na yo haribhiś cāru secata ā tvā viśantu harivarpasaṃ giraḥ ||<BR>
RV_10,096.02a hariṃ hi yonim abhi ye samasvaran hinvanto harī divyaṃ yathā sadaḥ |<BR>
RV_10,096.02c ā yam pṛṇanti haribhir na dhenava indrāya śūṣaṃ harivantam arcata ||<BR>
RV_10,096.03a so asya vajro harito ya āyaso harir nikāmo harir ā gabhastyoḥ |<BR>
RV_10,096.03c dyumnī suśipro harimanyusāyaka indre ni rūpā haritā mimikṣire ||<BR>
RV_10,096.04a divi na ketur adhi dhāyi haryato vivyacad vajro harito na raṃhyā |<BR>
RV_10,096.04c tudad ahiṃ hariśipro ya āyasaḥ sahasraśokā abhavad dharimbharaḥ ||<BR>
RV_10,096.05a tvaṃ-tvam aharyathā upastutaḥ pūrvebhir indra harikeśa yajvabhiḥ |<BR>
RV_10,096.05c tvaṃ haryasi tava viśvam ukthyam asāmi rādho harijāta haryatam ||<BR>
RV_10,096.06a tā vajriṇam mandinaṃ stomyam mada indraṃ rathe vahato haryatā harī |<BR>
RV_10,096.06c purūṇy asmai savanāni haryata indrāya somā harayo dadhanvire ||<BR>
RV_10,096.07a araṃ kāmāya harayo dadhanvire sthirāya hinvan harayo harī turā |<BR>
RV_10,096.07c arvadbhir yo haribhir joṣam īyate so asya kāmaṃ harivantam ānaśe ||<BR>
RV_10,096.08a hariśmaśārur harikeśa āyasas turaspeye yo haripā avardhata |<BR>
RV_10,096.08c arvadbhir yo haribhir vājinīvasur ati viśvā duritā pāriṣad dharī ||<BR>
RV_10,096.09a sruveva yasya hariṇī vipetatuḥ śipre vājāya hariṇī davidhvataḥ |<BR>
RV_10,096.09c pra yat kṛte camase marmṛjad dharī pītvā madasya haryatasyāndhasaḥ ||<BR>
RV_10,096.10a uta sma sadma haryatasya pastyor atyo na vājaṃ harivāṃ acikradat |<BR>
RV_10,096.10c mahī cid dhi dhiṣaṇāharyad ojasā bṛhad vayo dadhiṣe haryataś cid ā ||<BR>
RV_10,096.11a ā rodasī haryamāṇo mahitvā navyaṃ-navyaṃ haryasi manma nu priyam |<BR>
RV_10,096.11c pra pastyam asura haryataṃ gor āviṣ kṛdhi haraye sūryāya ||<BR>
RV_10,096.12a ā tvā haryantam prayujo janānāṃ rathe vahantu hariśipram indra |<BR>
RV_10,096.12c pibā yathā pratibhṛtasya madhvo haryan yajñaṃ sadhamāde daśoṇim ||<BR>
RV_10,096.13a apāḥ pūrveṣāṃ harivaḥ sutānām atho idaṃ savanaṃ kevalaṃ te |<BR>
RV_10,096.13c mamaddhi somam madhumantam indra satrā vṛṣañ jaṭhara ā vṛṣasva ||<BR>
<BR>
RV_10,097.01a yā oṣadhīḥ pūrvā jātā devebhyas triyugam purā |<BR>
RV_10,097.01c manai nu babhrūṇām ahaṃ śataṃ dhāmāni sapta ca ||<BR>
RV_10,097.02a śataṃ vo amba dhāmāni sahasram uta vo ruhaḥ |<BR>
RV_10,097.02c adhā śatakratvo yūyam imam me agadaṃ kṛta ||<BR>
RV_10,097.03a oṣadhīḥ prati modadhvam puṣpavatīḥ prasūvarīḥ |<BR>
RV_10,097.03c aśvā iva sajitvarīr vīrudhaḥ pārayiṣṇvaḥ ||<BR>
RV_10,097.04a oṣadhīr iti mātaras tad vo devīr upa bruve |<BR>
RV_10,097.04c saneyam aśvaṃ gāṃ vāsa ātmānaṃ tava pūruṣa ||<BR>
RV_10,097.05a aśvatthe vo niṣadanam parṇe vo vasatiṣ kṛtā |<BR>
RV_10,097.05c gobhāja it kilāsatha yat sanavatha pūruṣam ||<BR>
RV_10,097.06a yatrauṣadhīḥ samagmata rājānaḥ samitāv iva |<BR>
RV_10,097.06c vipraḥ sa ucyate bhiṣag rakṣohāmīvacātanaḥ ||<BR>
RV_10,097.07a aśvāvatīṃ somāvatīm ūrjayantīm udojasam |<BR>
RV_10,097.07c āvitsi sarvā oṣadhīr asmā ariṣṭatātaye ||<BR>
RV_10,097.08a uc chuṣmā oṣadhīnāṃ gāvo goṣṭhād iverate |<BR>
RV_10,097.08c dhanaṃ saniṣyantīnām ātmānaṃ tava pūruṣa ||<BR>
RV_10,097.09a iṣkṛtir nāma vo mātātho yūyaṃ stha niṣkṛtīḥ |<BR>
RV_10,097.09c sīrāḥ patatriṇī sthana yad āmayati niṣ kṛtha ||<BR>
RV_10,097.10a ati viśvāḥ pariṣṭhā stena iva vrajam akramuḥ |<BR>
RV_10,097.10c oṣadhīḥ prācucyavur yat kiṃ ca tanvo rapaḥ ||<BR>
RV_10,097.11a yad imā vājayann aham oṣadhīr hasta ādadhe |<BR>
RV_10,097.11c ātmā yakṣmasya naśyati purā jīvagṛbho yathā ||<BR>
RV_10,097.12a yasyauṣadhīḥ prasarpathāṅgam-aṅgam paruṣ-paruḥ |<BR>
RV_10,097.12c tato yakṣmaṃ vi bādhadhva ugro madhyamaśīr iva ||<BR>
RV_10,097.13a sākaṃ yakṣma pra pata cāṣeṇa kikidīvinā |<BR>
RV_10,097.13c sākaṃ vātasya dhrājyā sākaṃ naśya nihākayā ||<BR>
RV_10,097.14a anyā vo anyām avatv anyānyasyā upāvata |<BR>
RV_10,097.14c tāḥ sarvāḥ saṃvidānā idam me prāvatā vacaḥ ||<BR>
RV_10,097.15a yāḥ phalinīr yā aphalā apuṣpā yāś ca puṣpiṇīḥ |<BR>
RV_10,097.15c bṛhaspatiprasūtās tā no muñcantv aṃhasaḥ ||<BR>
RV_10,097.16a muñcantu mā śapathyād atho varuṇyād uta |<BR>
RV_10,097.16c atho yamasya paḍbīśāt sarvasmād devakilbiṣāt ||<BR>
RV_10,097.17a avapatantīr avadan diva oṣadhayas pari |<BR>
RV_10,097.17c yaṃ jīvam aśnavāmahai na sa riṣyāti pūruṣaḥ ||<BR>
RV_10,097.18a yā oṣadhīḥ somarājñīr bahvīḥ śatavicakṣaṇāḥ |<BR>
RV_10,097.18c tāsāṃ tvam asy uttamāraṃ kāmāya śaṃ hṛde ||<BR>
RV_10,097.19a yā oṣadhīḥ somarājñīr viṣṭhitāḥ pṛthivīm anu |<BR>
RV_10,097.19c bṛhaspatiprasūtā asyai saṃ datta vīryam ||<BR>
RV_10,097.20a mā vo riṣat khanitā yasmai cāhaṃ khanāmi vaḥ |<BR>
RV_10,097.20c dvipac catuṣpad asmākaṃ sarvam astv anāturam ||<BR>
RV_10,097.21a yāś cedam upaśṛṇvanti yāś ca dūram parāgatāḥ |<BR>
RV_10,097.21c sarvāḥ saṃgatya vīrudho 'syai saṃ datta vīryam ||<BR>
RV_10,097.22a oṣadhayaḥ saṃ vadante somena saha rājñā |<BR>
RV_10,097.22c yasmai kṛṇoti brāhmaṇas taṃ rājan pārayāmasi ||<BR>
RV_10,097.23a tvam uttamāsy oṣadhe tava vṛkṣā upastayaḥ |<BR>
RV_10,097.23c upastir astu so 'smākaṃ yo asmāṃ abhidāsati ||<BR>
<BR>
RV_10,098.01a bṛhaspate prati me devatām ihi mitro vā yad varuṇo vāsi pūṣā |<BR>
RV_10,098.01c ādityair vā yad vasubhir marutvān sa parjanyaṃ śantanave vṛṣāya ||<BR>
RV_10,098.02a ā devo dūto ajiraś cikitvān tvad devāpe abhi mām agacchat |<BR>
RV_10,098.02c pratīcīnaḥ prati mām ā vavṛtsva dadhāmi te dyumatīṃ vācam āsan ||<BR>
RV_10,098.03a asme dhehi dyumatīṃ vācam āsan bṛhaspate anamīvām iṣirām |<BR>
RV_10,098.03c yayā vṛṣṭiṃ śantanave vanāva divo drapso madhumāṃ ā viveśa ||<BR>
RV_10,098.04a ā no drapsā madhumanto viśantv indra dehy adhirathaṃ sahasram |<BR>
RV_10,098.04c ni ṣīda hotram ṛtuthā yajasva devān devāpe haviṣā saparya ||<BR>
RV_10,098.05a ārṣṭiṣeṇo hotram ṛṣir niṣīdan devāpir devasumatiṃ cikitvān |<BR>
RV_10,098.05c sa uttarasmād adharaṃ samudram apo divyā asṛjad varṣyā abhi ||<BR>
RV_10,098.06a asmin samudre adhy uttarasminn āpo devebhir nivṛtā atiṣṭhan |<BR>
RV_10,098.06c tā adravann ārṣṭiṣeṇena sṛṣṭā devāpinā preṣitā mṛkṣiṇīṣu ||<BR>
RV_10,098.07a yad devāpiḥ śantanave purohito hotrāya vṛtaḥ kṛpayann adīdhet |<BR>
RV_10,098.07c devaśrutaṃ vṛṣṭivaniṃ rarāṇo bṛhaspatir vācam asmā ayacchat ||<BR>
RV_10,098.08a yaṃ tvā devāpiḥ śuśucāno agna ārṣṭiṣeṇo manuṣyaḥ samīdhe |<BR>
RV_10,098.08c viśvebhir devair anumadyamānaḥ pra parjanyam īrayā vṛṣṭimantam ||<BR>
RV_10,098.09a tvām pūrva ṛṣayo gīrbhir āyan tvām adhvareṣu puruhūta viśve |<BR>
RV_10,098.09c sahasrāṇy adhirathāny asme ā no yajñaṃ rohidaśvopa yāhi ||<BR>
RV_10,098.10a etāny agne navatir nava tve āhutāny adhirathā sahasrā |<BR>
RV_10,098.10c tebhir vardhasva tanvaḥ śūra pūrvīr divo no vṛṣṭim iṣito rirīhi ||<BR>
RV_10,098.11a etāny agne navatiṃ sahasrā sam pra yaccha vṛṣṇa indrāya bhāgam |<BR>
RV_10,098.11c vidvān patha ṛtuśo devayānān apy aulānaṃ divi deveṣu dhehi ||<BR>
RV_10,098.12a agne bādhasva vi mṛdho vi durgahāpāmīvām apa rakṣāṃsi sedha |<BR>
RV_10,098.12c asmāt samudrād bṛhato divo no 'pām bhūmānam upa naḥ sṛjeha ||<BR>
<BR>
RV_10,099.01a kaṃ naś citram iṣaṇyasi cikitvān pṛthugmānaṃ vāśraṃ vāvṛdhadhyai |<BR>
RV_10,099.01c kat tasya dātu śavaso vyuṣṭau takṣad vajraṃ vṛtraturam apinvat ||<BR>
RV_10,099.02a sa hi dyutā vidyutā veti sāma pṛthuṃ yonim asuratvā sasāda |<BR>
RV_10,099.02c sa sanīḷebhiḥ prasahāno asya bhrātur na ṛte saptathasya māyāḥ ||<BR>
RV_10,099.03a sa vājaṃ yātāpaduṣpadā yan svarṣātā pari ṣadat saniṣyan |<BR>
RV_10,099.03c anarvā yac chatadurasya vedo ghnañ chiśnadevāṃ abhi varpasā bhūt ||<BR>
RV_10,099.04a sa yahvyo 'vanīr goṣv arvā juhoti pradhanyāsu sasriḥ |<BR>
RV_10,099.04c apādo yatra yujyāso 'rathā droṇyaśvāsa īrate ghṛtaṃ vāḥ ||<BR>
RV_10,099.05a sa rudrebhir aśastavāra ṛbhvā hitvī gayam āreavadya āgāt |<BR>
RV_10,099.05c vamrasya manye mithunā vivavrī annam abhītyārodayan muṣāyan ||<BR>
RV_10,099.06a sa id dāsaṃ tuvīravam patir dan ṣaḷakṣaṃ triśīrṣāṇaṃ damanyat |<BR>
RV_10,099.06c asya trito nv ojasā vṛdhāno vipā varāham ayoagrayā han ||<BR>
RV_10,099.07a sa druhvaṇe manuṣa ūrdhvasāna ā sāviṣad arśasānāya śarum |<BR>
RV_10,099.07c sa nṛtamo nahuṣo 'smat sujātaḥ puro 'bhinad arhan dasyuhatye ||<BR>
RV_10,099.08a so abhriyo na yavasa udanyan kṣayāya gātuṃ vidan no asme |<BR>
RV_10,099.08c upa yat sīdad induṃ śarīraiḥ śyeno 'yopāṣṭir hanti dasyūn ||<BR>
RV_10,099.09a sa vrādhataḥ śavasānebhir asya kutsāya śuṣṇaṃ kṛpaṇe parādāt |<BR>
RV_10,099.09c ayaṃ kavim anayac chasyamānam atkaṃ yo asya sanitota nṛṇām ||<BR>
RV_10,099.10a ayaṃ daśasyan naryebhir asya dasmo devebhir varuṇo na māyī |<BR>
RV_10,099.10c ayaṃ kanīna ṛtupā avedy amimītāraruṃ yaś catuṣpāt ||<BR>
RV_10,099.11a asya stomebhir auśija ṛjiśvā vrajaṃ darayad vṛṣabheṇa piproḥ |<BR>
RV_10,099.11c sutvā yad yajato dīdayad gīḥ pura iyāno abhi varpasā bhūt ||<BR>
RV_10,099.12a evā maho asura vakṣathāya vamrakaḥ paḍbhir upa sarpad indram |<BR>
RV_10,099.12c sa iyānaḥ karati svastim asmā iṣam ūrjaṃ sukṣitiṃ viśvam ābhāḥ ||<BR>
<BR>
RV_10,100.01a indra dṛhya maghavan tvāvad id bhuja iha stutaḥ sutapā bodhi no vṛdhe |<BR>
RV_10,100.01c devebhir naḥ savitā prāvatu śrutam ā sarvatātim aditiṃ vṛṇīmahe ||<BR>
RV_10,100.02a bharāya su bharata bhāgam ṛtviyam pra vāyave śucipe krandadiṣṭaye |<BR>
RV_10,100.02c gaurasya yaḥ payasaḥ pītim ānaśa ā sarvatātim aditiṃ vṛṇīmahe ||<BR>
RV_10,100.03a ā no devaḥ savitā sāviṣad vaya ṛjūyate yajamānāya sunvate |<BR>
RV_10,100.03c yathā devān pratibhūṣema pākavad ā sarvatātim aditiṃ vṛṇīmahe ||<BR>
RV_10,100.04a indro asme sumanā astu viśvahā rājā somaḥ suvitasyādhy etu naḥ |<BR>
RV_10,100.04c yathā-yathā mitradhitāni saṃdadhur ā sarvatātim aditiṃ vṛṇīmahe ||<BR>
RV_10,100.05a indra ukthena śavasā parur dadhe bṛhaspate pratarītāsy āyuṣaḥ |<BR>
RV_10,100.05c yajño manuḥ pramatir naḥ pitā hi kam ā sarvatātim aditiṃ vṛṇīmahe ||<BR>
RV_10,100.06a indrasya nu sukṛtaṃ daivyaṃ saho 'gnir gṛhe jaritā medhiraḥ kaviḥ |<BR>
RV_10,100.06c yajñaś ca bhūd vidathe cārur antama ā sarvatātim aditiṃ vṛṇīmahe ||<BR>
RV_10,100.07a na vo guhā cakṛma bhūri duṣkṛtaṃ nāviṣṭyaṃ vasavo devaheḷanam |<BR>
RV_10,100.07c mākir no devā anṛtasya varpasa ā sarvatātim aditiṃ vṛṇīmahe ||<BR>
RV_10,100.08a apāmīvāṃ savitā sāviṣan nyag varīya id apa sedhantv adrayaḥ |<BR>
RV_10,100.08c grāvā yatra madhuṣud ucyate bṛhad ā sarvatātim aditiṃ vṛṇīmahe ||<BR>
RV_10,100.09a ūrdhvo grāvā vasavo 'stu sotari viśvā dveṣāṃsi sanutar yuyota |<BR>
RV_10,100.09c sa no devaḥ savitā pāyur īḍya ā sarvatātim aditiṃ vṛṇīmahe ||<BR>
RV_10,100.10a ūrjaṃ gāvo yavase pīvo attana ṛtasya yāḥ sadane kośe aṅgdhve |<BR>
RV_10,100.10c tanūr eva tanvo astu bheṣajam ā sarvatātim aditiṃ vṛṇīmahe ||<BR>
RV_10,100.11a kratuprāvā jaritā śaśvatām ava indra id bhadrā pramatiḥ sutāvatām |<BR>
RV_10,100.11c pūrṇam ūdhar divyaṃ yasya siktaya ā sarvatātim aditiṃ vṛṇīmahe ||<BR>
RV_10,100.12a citras te bhānuḥ kratuprā abhiṣṭiḥ santi spṛdho jaraṇiprā adhṛṣṭāḥ |<BR>
RV_10,100.12c rajiṣṭhayā rajyā paśva ā gos tūtūrṣati pary agraṃ duvasyuḥ ||<BR>
<BR>
RV_10,101.01a ud budhyadhvaṃ samanasaḥ sakhāyaḥ sam agnim indhvam bahavaḥ sanīḷāḥ |<BR>
RV_10,101.01c dadhikrām agnim uṣasaṃ ca devīm indrāvato 'vase ni hvaye vaḥ ||<BR>
RV_10,101.02a mandrā kṛṇudhvaṃ dhiya ā tanudhvaṃ nāvam aritraparaṇīṃ kṛṇudhvam |<BR>
RV_10,101.02c iṣkṛṇudhvam āyudhāraṃ kṛṇudhvam prāñcaṃ yajñam pra ṇayatā sakhāyaḥ ||<BR>
RV_10,101.03a yunakta sīrā vi yugā tanudhvaṃ kṛte yonau vapateha bījam |<BR>
RV_10,101.03c girā ca śruṣṭiḥ sabharā asan no nedīya it sṛṇyaḥ pakvam eyāt ||<BR>
RV_10,101.04a sīrā yuñjanti kavayo yugā vi tanvate pṛthak |<BR>
RV_10,101.04c dhīrā deveṣu sumnayā ||<BR>
RV_10,101.05a nir āhāvān kṛṇotana saṃ varatrā dadhātana |<BR>
RV_10,101.05c siñcāmahā avatam udriṇaṃ vayaṃ suṣekam anupakṣitam ||<BR>
RV_10,101.06a iṣkṛtāhāvam avataṃ suvaratraṃ suṣecanam |<BR>
RV_10,101.06c udriṇaṃ siñce akṣitam ||<BR>
RV_10,101.07a prīṇītāśvān hitaṃ jayātha svastivāhaṃ ratham it kṛṇudhvam |<BR>
RV_10,101.07c droṇāhāvam avatam aśmacakram aṃsatrakośaṃ siñcatā nṛpāṇam ||<BR>
RV_10,101.08a vrajaṃ kṛṇudhvaṃ sa hi vo nṛpāṇo varma sīvyadhvam bahulā pṛthūni |<BR>
RV_10,101.08c puraḥ kṛṇudhvam āyasīr adhṛṣṭā mā vaḥ susroc camaso dṛṃhatā tam ||<BR>
RV_10,101.09a ā vo dhiyaṃ yajñiyāṃ varta ūtaye devā devīṃ yajatāṃ yajñiyām iha |<BR>
RV_10,101.09c sā no duhīyad yavaseva gatvī sahasradhārā payasā mahī gauḥ ||<BR>
RV_10,101.10a ā tū ṣiñca harim īṃ dror upasthe vāśībhis takṣatāśmanmayībhiḥ |<BR>
RV_10,101.10c pari ṣvajadhvaṃ daśa kakṣyābhir ubhe dhurau prati vahniṃ yunakta ||<BR>
RV_10,101.11a ubhe dhurau vahnir āpibdamāno 'ntar yoneva carati dvijāniḥ |<BR>
RV_10,101.11c vanaspatiṃ vana āsthāpayadhvaṃ ni ṣū dadhidhvam akhananta utsam ||<BR>
RV_10,101.12a kapṛn naraḥ kapṛtham ud dadhātana codayata khudata vājasātaye |<BR>
RV_10,101.12c niṣṭigryaḥ putram ā cyāvayotaya indraṃ sabādha iha somapītaye ||<BR>
<BR>
RV_10,102.01a pra te ratham mithūkṛtam indro 'vatu dhṛṣṇuyā |<BR>
RV_10,102.01c asminn ājau puruhūta śravāyye dhanabhakṣeṣu no 'va ||<BR>
RV_10,102.02a ut sma vāto vahati vāso 'syā adhirathaṃ yad ajayat sahasram |<BR>
RV_10,102.02c rathīr abhūn mudgalānī gaviṣṭau bhare kṛtaṃ vy aced indrasenā ||<BR>
RV_10,102.03a antar yaccha jighāṃsato vajram indrābhidāsataḥ |<BR>
RV_10,102.03c dāsasya vā maghavann āryasya vā sanutar yavayā vadham ||<BR>
RV_10,102.04a udno hradam apibaj jarhṛṣāṇaḥ kūṭaṃ sma tṛṃhad abhimātim eti |<BR>
RV_10,102.04c pra muṣkabhāraḥ śrava icchamāno 'jiram bāhū abharat siṣāsan ||<BR>
RV_10,102.05a ny akrandayann upayanta enam amehayan vṛṣabham madhya ājeḥ |<BR>
RV_10,102.05c tena sūbharvaṃ śatavat sahasraṃ gavām mudgalaḥ pradhane jigāya ||<BR>
RV_10,102.06a kakardave vṛṣabho yukta āsīd avāvacīt sārathir asya keśī |<BR>
RV_10,102.06c dudher yuktasya dravataḥ sahānasa ṛcchanti ṣmā niṣpado mudgalānīm ||<BR>
RV_10,102.07a uta pradhim ud ahann asya vidvān upāyunag vaṃsagam atra śikṣan |<BR>
RV_10,102.07c indra ud āvat patim aghnyānām araṃhata padyābhiḥ kakudmān ||<BR>
RV_10,102.08a śunam aṣṭrāvy acarat kapardī varatrāyāṃ dārv ānahyamānaḥ |<BR>
RV_10,102.08c nṛmṇāni kṛṇvan bahave janāya gāḥ paspaśānas taviṣīr adhatta ||<BR>
RV_10,102.09a imaṃ tam paśya vṛṣabhasya yuñjaṃ kāṣṭhāyā madhye drughaṇaṃ śayānam |<BR>
RV_10,102.09c yena jigāya śatavat sahasraṃ gavām mudgalaḥ pṛtanājyeṣu ||<BR>
RV_10,102.10a āre aghā ko nv itthā dadarśa yaṃ yuñjanti tam v ā sthāpayanti |<BR>
RV_10,102.10c nāsmai tṛṇaṃ nodakam ā bharanty uttaro dhuro vahati pradediśat ||<BR>
RV_10,102.11a parivṛkteva patividyam ānaṭ pīpyānā kūcakreṇeva siñcan |<BR>
RV_10,102.11c eṣaiṣyā cid rathyā jayema sumaṅgalaṃ sinavad astu sātam ||<BR>
RV_10,102.12a tvaṃ viśvasya jagataś cakṣur indrāsi cakṣuṣaḥ |<BR>
RV_10,102.12c vṛṣā yad ājiṃ vṛṣaṇā siṣāsasi codayan vadhriṇā yujā ||<BR>
<BR>
RV_10,103.01a āśuḥ śiśāno vṛṣabho na bhīmo ghanāghanaḥ kṣobhaṇaś carṣaṇīnām |<BR>
RV_10,103.01c saṃkrandano 'nimiṣa ekavīraḥ śataṃ senā ajayat sākam indraḥ ||<BR>
RV_10,103.02a saṃkrandanenānimiṣeṇa jiṣṇunā yutkāreṇa duścyavanena dhṛṣṇunā |<BR>
RV_10,103.02c tad indreṇa jayata tat sahadhvaṃ yudho nara iṣuhastena vṛṣṇā ||<BR>
RV_10,103.03a sa iṣuhastaiḥ sa niṣaṅgibhir vaśī saṃsraṣṭā sa yudha indro gaṇena |<BR>
RV_10,103.03c saṃsṛṣṭajit somapā bāhuśardhy ugradhanvā pratihitābhir astā ||<BR>
RV_10,103.04a bṛhaspate pari dīyā rathena rakṣohāmitrāṃ apabādhamānaḥ |<BR>
RV_10,103.04c prabhañjan senāḥ pramṛṇo yudhā jayann asmākam edhy avitā rathānām ||<BR>
RV_10,103.05a balavijñāya sthaviraḥ pravīraḥ sahasvān vājī sahamāna ugraḥ |<BR>
RV_10,103.05c abhivīro abhisatvā sahojā jaitram indra ratham ā tiṣṭha govit ||<BR>
RV_10,103.06a gotrabhidaṃ govidaṃ vajrabāhuṃ jayantam ajma pramṛṇantam ojasā |<BR>
RV_10,103.06c imaṃ sajātā anu vīrayadhvam indraṃ sakhāyo anu saṃ rabhadhvam ||<BR>
RV_10,103.07a abhi gotrāṇi sahasā gāhamāno 'dayo vīraḥ śatamanyur indraḥ |<BR>
RV_10,103.07c duścyavanaḥ pṛtanāṣāḷ ayudhyo 'smākaṃ senā avatu pra yutsu ||<BR>
RV_10,103.08a indra āsāṃ netā bṛhaspatir dakṣiṇā yajñaḥ pura etu somaḥ |<BR>
RV_10,103.08c devasenānām abhibhañjatīnāṃ jayantīnām maruto yantv agram ||<BR>
RV_10,103.09a indrasya vṛṣṇo varuṇasya rājña ādityānām marutāṃ śardha ugram |<BR>
RV_10,103.09c mahāmanasām bhuvanacyavānāṃ ghoṣo devānāṃ jayatām ud asthāt ||<BR>
RV_10,103.10a ud dharṣaya maghavann āyudhāny ut satvanām māmakānām manāṃsi |<BR>
RV_10,103.10c ud vṛtrahan vājināṃ vājināny ud rathānāṃ jayatāṃ yantu ghoṣāḥ ||<BR>
RV_10,103.11a asmākam indraḥ samṛteṣu dhvajeṣv asmākaṃ yā iṣavas tā jayantu |<BR>
RV_10,103.11c asmākaṃ vīrā uttare bhavantv asmāṃ u devā avatā haveṣu ||<BR>
RV_10,103.12a amīṣāṃ cittam pratilobhayantī gṛhāṇāṅgāny apve parehi |<BR>
RV_10,103.12c abhi prehi nir daha hṛtsu śokair andhenāmitrās tamasā sacantām ||<BR>
RV_10,103.13a pretā jayatā nara indro vaḥ śarma yacchatu |<BR>
RV_10,103.13c ugrā vaḥ santu bāhavo 'nādhṛṣyā yathāsatha ||<BR>
<BR>
RV_10,104.01a asāvi somaḥ puruhūta tubhyaṃ haribhyāṃ yajñam upa yāhi tūyam |<BR>
RV_10,104.01c tubhyaṃ giro vipravīrā iyānā dadhanvira indra pibā sutasya ||<BR>
RV_10,104.02a apsu dhūtasya harivaḥ pibeha nṛbhiḥ sutasya jaṭharam pṛṇasva |<BR>
RV_10,104.02c mimikṣur yam adraya indra tubhyaṃ tebhir vardhasva madam ukthavāhaḥ ||<BR>
RV_10,104.03a progrām pītiṃ vṛṣṇa iyarmi satyām prayai sutasya haryaśva tubhyam |<BR>
RV_10,104.03c indra dhenābhir iha mādayasva dhībhir viśvābhiḥ śacyā gṛṇānaḥ ||<BR>
RV_10,104.04a ūtī śacīvas tava vīryeṇa vayo dadhānā uśija ṛtajñāḥ |<BR>
RV_10,104.04c prajāvad indra manuṣo duroṇe tasthur gṛṇantaḥ sadhamādyāsaḥ ||<BR>
RV_10,104.05a praṇītibhiṣ ṭe haryaśva suṣṭoḥ suṣumnasya pururuco janāsaḥ |<BR>
RV_10,104.05c maṃhiṣṭhām ūtiṃ vitire dadhānā stotāra indra tava sūnṛtābhiḥ ||<BR>
RV_10,104.06a upa brahmāṇi harivo haribhyāṃ somasya yāhi pītaye sutasya |<BR>
RV_10,104.06c indra tvā yajñaḥ kṣamamāṇam ānaḍ dāśvāṃ asy adhvarasya praketaḥ ||<BR>
RV_10,104.07a sahasravājam abhimātiṣāhaṃ suteraṇam maghavānaṃ suvṛktim |<BR>
RV_10,104.07c upa bhūṣanti giro apratītam indraṃ namasyā jarituḥ pananta ||<BR>
RV_10,104.08a saptāpo devīḥ suraṇā amṛktā yābhiḥ sindhum atara indra pūrbhit |<BR>
RV_10,104.08c navatiṃ srotyā nava ca sravantīr devebhyo gātum manuṣe ca vindaḥ ||<BR>
RV_10,104.09a apo mahīr abhiśaster amuñco 'jāgar āsv adhi deva ekaḥ |<BR>
RV_10,104.09c indra yās tvaṃ vṛtratūrye cakartha tābhir viśvāyus tanvam pupuṣyāḥ ||<BR>
RV_10,104.10a vīreṇyaḥ kratur indraḥ suśastir utāpi dhenā puruhūtam īṭṭe |<BR>
RV_10,104.10c ārdayad vṛtram akṛṇod u lokaṃ sasāhe śakraḥ pṛtanā abhiṣṭiḥ ||<BR>
RV_10,104.11a śunaṃ huvema maghavānam indram asmin bhare nṛtamaṃ vājasātau |<BR>
RV_10,104.11c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||<BR>
<BR>
RV_10,105.01a kadā vaso stotraṃ haryata āva śmaśā rudhad vāḥ |<BR>
RV_10,105.01c dīrghaṃ sutaṃ vātāpyāya ||<BR>
RV_10,105.02a harī yasya suyujā vivratā ver arvantānu śepā |<BR>
RV_10,105.02c ubhā rajī na keśinā patir dan ||<BR>
RV_10,105.03a apa yor indraḥ pāpaja ā marto na śaśramāṇo bibhīvān |<BR>
RV_10,105.03c śubhe yad yuyuje taviṣīvān ||<BR>
RV_10,105.04a sacāyor indraś carkṛṣa āṃ upānasaḥ saparyan |<BR>
RV_10,105.04c nadayor vivratayoḥ śūra indraḥ ||<BR>
RV_10,105.05a adhi yas tasthau keśavantā vyacasvantā na puṣṭyai |<BR>
RV_10,105.05c vanoti śiprābhyāṃ śipriṇīvān ||<BR>
RV_10,105.06a prāstaud ṛṣvaujā ṛṣvebhis tatakṣa śūraḥ śavasā |<BR>
RV_10,105.06c ṛbhur na kratubhir mātariśvā ||<BR>
RV_10,105.07a vajraṃ yaś cakre suhanāya dasyave hirīmaśo hirīmān |<BR>
RV_10,105.07c arutahanur adbhutaṃ na rajaḥ ||<BR>
RV_10,105.08a ava no vṛjinā śiśīhy ṛcā vanemānṛcaḥ |<BR>
RV_10,105.08c nābrahmā yajña ṛdhag joṣati tve ||<BR>
RV_10,105.09a ūrdhvā yat te tretinī bhūd yajñasya dhūrṣu sadman |<BR>
RV_10,105.09c sajūr nāvaṃ svayaśasaṃ sacāyoḥ ||<BR>
RV_10,105.10a śriye te pṛśnir upasecanī bhūc chriye darvir arepāḥ |<BR>
RV_10,105.10c yayā sve pātre siñcasa ut ||<BR>
RV_10,105.11a śataṃ vā yad asurya prati tvā sumitra itthāstaud durmitra itthāstaut |<BR>
RV_10,105.11c āvo yad dasyuhatye kutsaputram prāvo yad dasyuhatye kutsavatsam ||<BR>
<BR>
RV_10,106.01a ubhā u nūnaṃ tad id arthayethe vi tanvāthe dhiyo vastrāpaseva |<BR>
RV_10,106.01c sadhrīcīnā yātave prem ajīgaḥ sudineva pṛkṣa ā taṃsayethe ||<BR>
RV_10,106.02a uṣṭāreva pharvareṣu śrayethe prāyogeva śvātryā śāsur ethaḥ |<BR>
RV_10,106.02c dūteva hi ṣṭho yaśasā janeṣu māpa sthātam mahiṣevāvapānāt ||<BR>
RV_10,106.03a sākaṃyujā śakunasyeva pakṣā paśveva citrā yajur ā gamiṣṭam |<BR>
RV_10,106.03c agnir iva devayor dīdivāṃsā parijmāneva yajathaḥ purutrā ||<BR>
RV_10,106.04a āpī vo asme pitareva putrogreva rucā nṛpatīva turyai |<BR>
RV_10,106.04c iryeva puṣṭyai kiraṇeva bhujyai śruṣṭīvāneva havam ā gamiṣṭam ||<BR>
RV_10,106.05a vaṃsageva pūṣaryā śimbātā mitreva ṛtā śatarā śātapantā |<BR>
RV_10,106.05c vājevoccā vayasā gharmyeṣṭhā meṣeveṣā saparyā purīṣā ||<BR>
RV_10,106.06a sṛṇyeva jarbharī turpharītū naitośeva turpharī parpharīkā |<BR>
RV_10,106.06c udanyajeva jemanā maderū tā me jarāyv ajaram marāyu ||<BR>
RV_10,106.07a pajreva carcaraṃ jāram marāyu kṣadmevārtheṣu tartarītha ugrā |<BR>
RV_10,106.07c ṛbhū nāpat kharamajrā kharajrur vāyur na parpharat kṣayad rayīṇām ||<BR>
RV_10,106.08a gharmeva madhu jaṭhare sanerū bhagevitā turpharī phārivāram |<BR>
RV_10,106.08c patareva cacarā candranirṇiṅ manaṛṅgā mananyā na jagmī ||<BR>
RV_10,106.09a bṛhanteva gambhareṣu pratiṣṭhām pādeva gādhaṃ tarate vidāthaḥ |<BR>
RV_10,106.09c karṇeva śāsur anu hi smarātho 'ṃśeva no bhajataṃ citram apnaḥ ||<BR>
RV_10,106.10a āraṅgareva madhv erayethe sāragheva gavi nīcīnabāre |<BR>
RV_10,106.10c kīnāreva svedam āsiṣvidānā kṣāmevorjā sūyavasāt sacethe ||<BR>
RV_10,106.11a ṛdhyāma stomaṃ sanuyāma vājam ā no mantraṃ sarathehopa yātam |<BR>
RV_10,106.11c yaśo na pakvam madhu goṣv antar ā bhūtāṃśo aśvinoḥ kāmam aprāḥ ||<BR>
<BR>
RV_10,107.01a āvir abhūn mahi māghonam eṣāṃ viśvaṃ jīvaṃ tamaso nir amoci |<BR>
RV_10,107.01c mahi jyotiḥ pitṛbhir dattam āgād uruḥ panthā dakṣiṇāyā adarśi ||<BR>
RV_10,107.02a uccā divi dakṣiṇāvanto asthur ye aśvadāḥ saha te sūryeṇa |<BR>
RV_10,107.02c hiraṇyadā amṛtatvam bhajante vāsodāḥ soma pra tiranta āyuḥ ||<BR>
RV_10,107.03a daivī pūrtir dakṣiṇā devayajyā na kavāribhyo nahi te pṛṇanti |<BR>
RV_10,107.03c athā naraḥ prayatadakṣiṇāso 'vadyabhiyā bahavaḥ pṛṇanti ||<BR>
RV_10,107.04a śatadhāraṃ vāyum arkaṃ svarvidaṃ nṛcakṣasas te abhi cakṣate haviḥ |<BR>
RV_10,107.04c ye pṛṇanti pra ca yacchanti saṃgame te dakṣiṇāṃ duhate saptamātaram ||<BR>
RV_10,107.05a dakṣiṇāvān prathamo hūta eti dakṣiṇāvān grāmaṇīr agram eti |<BR>
RV_10,107.05c tam eva manye nṛpatiṃ janānāṃ yaḥ prathamo dakṣiṇām āvivāya ||<BR>
RV_10,107.06a tam eva ṛṣiṃ tam u brahmāṇam āhur yajñanyaṃ sāmagām ukthaśāsam |<BR>
RV_10,107.06c sa śukrasya tanvo veda tisro yaḥ prathamo dakṣiṇayā rarādha ||<BR>
RV_10,107.07a dakṣiṇāśvaṃ dakṣiṇā gāṃ dadāti dakṣiṇā candram uta yad dhiraṇyam |<BR>
RV_10,107.07c dakṣiṇānnaṃ vanute yo na ātmā dakṣiṇāṃ varma kṛṇute vijānan ||<BR>
RV_10,107.08a na bhojā mamrur na nyartham īyur na riṣyanti na vyathante ha bhojāḥ |<BR>
RV_10,107.08c idaṃ yad viśvam bhuvanaṃ svaś caitat sarvaṃ dakṣiṇaibhyo dadāti ||<BR>
RV_10,107.09a bhojā jigyuḥ surabhiṃ yonim agre bhojā jigyur vadhvaṃ yā suvāsāḥ |<BR>
RV_10,107.09c bhojā jigyur antaḥpeyaṃ surāyā bhojā jigyur ye ahūtāḥ prayanti ||<BR>
RV_10,107.10a bhojāyāśvaṃ sam mṛjanty āśum bhojāyāste kanyā śumbhamānā |<BR>
RV_10,107.10c bhojasyedam puṣkariṇīva veśma pariṣkṛtaṃ devamāneva citram ||<BR>
RV_10,107.11a bhojam aśvāḥ suṣṭhuvāho vahanti suvṛd ratho vartate dakṣiṇāyāḥ |<BR>
RV_10,107.11c bhojaṃ devāso 'vatā bhareṣu bhojaḥ śatrūn samanīkeṣu jetā ||<BR>
<BR>
RV_10,108.01a kim icchantī saramā predam ānaḍ dūre hy adhvā jaguriḥ parācaiḥ |<BR>
RV_10,108.01c kāsmehitiḥ kā paritakmyāsīt kathaṃ rasāyā ataraḥ payāṃsi ||<BR>
RV_10,108.02a indrasya dūtīr iṣitā carāmi maha icchantī paṇayo nidhīn vaḥ |<BR>
RV_10,108.02c atiṣkado bhiyasā tan na āvat tathā rasāyā ataram payāṃsi ||<BR>
RV_10,108.03a kīdṛṅṅ indraḥ sarame kā dṛśīkā yasyedaṃ dūtīr asaraḥ parākāt |<BR>
RV_10,108.03c ā ca gacchān mitram enā dadhāmāthā gavāṃ gopatir no bhavāti ||<BR>
RV_10,108.04a nāhaṃ taṃ veda dabhyaṃ dabhat sa yasyedaṃ dūtīr asaram parākāt |<BR>
RV_10,108.04c na taṃ gūhanti sravato gabhīrā hatā indreṇa paṇayaḥ śayadhve ||<BR>
RV_10,108.05a imā gāvaḥ sarame yā aicchaḥ pari divo antān subhage patantī |<BR>
RV_10,108.05c kas ta enā ava sṛjād ayudhvy utāsmākam āyudhā santi tigmā ||<BR>
RV_10,108.06a asenyā vaḥ paṇayo vacāṃsy aniṣavyās tanvaḥ santu pāpīḥ |<BR>
RV_10,108.06c adhṛṣṭo va etavā astu panthā bṛhaspatir va ubhayā na mṛḷāt ||<BR>
RV_10,108.07a ayaṃ nidhiḥ sarame adribudhno gobhir aśvebhir vasubhir nyṛṣṭaḥ |<BR>
RV_10,108.07c rakṣanti tam paṇayo ye sugopā reku padam alakam ā jagantha ||<BR>
RV_10,108.08a eha gamann ṛṣayaḥ somaśitā ayāsyo aṅgiraso navagvāḥ |<BR>
RV_10,108.08c ta etam ūrvaṃ vi bhajanta gonām athaitad vacaḥ paṇayo vamann it ||<BR>
RV_10,108.09a evā ca tvaṃ sarama ājagantha prabādhitā sahasā daivyena |<BR>
RV_10,108.09c svasāraṃ tvā kṛṇavai mā punar gā apa te gavāṃ subhage bhajāma ||<BR>
RV_10,108.10a nāhaṃ veda bhrātṛtvaṃ no svasṛtvam indro vidur aṅgirasaś ca ghorāḥ |<BR>
RV_10,108.10c gokāmā me acchadayan yad āyam apāta ita paṇayo varīyaḥ ||<BR>
RV_10,108.11a dūram ita paṇayo varīya ud gāvo yantu minatīr ṛtena |<BR>
RV_10,108.11c bṛhaspatir yā avindan nigūḷhāḥ somo grāvāṇa ṛṣayaś ca viprāḥ ||<BR>
<BR>
RV_10,109.01a te 'vadan prathamā brahmakilbiṣe 'kūpāraḥ salilo mātariśvā |<BR>
RV_10,109.01c vīḷuharās tapa ugro mayobhūr āpo devīḥ prathamajā ṛtena ||<BR>
RV_10,109.02a somo rājā prathamo brahmajāyām punaḥ prāyacchad ahṛṇīyamānaḥ |<BR>
RV_10,109.02c anvartitā varuṇo mitra āsīd agnir hotā hastagṛhyā nināya ||<BR>
RV_10,109.03a hastenaiva grāhya ādhir asyā brahmajāyeyam iti ced avocan |<BR>
RV_10,109.03c na dūtāya prahye tastha eṣā tathā rāṣṭraṃ gupitaṃ kṣatriyasya ||<BR>
RV_10,109.04a devā etasyām avadanta pūrve saptaṛṣayas tapase ye niṣeduḥ |<BR>
RV_10,109.04c bhīmā jāyā brāhmaṇasyopanītā durdhāṃ dadhāti parame vyoman ||<BR>
RV_10,109.05a brahmacārī carati veviṣad viṣaḥ sa devānām bhavaty ekam aṅgam |<BR>
RV_10,109.05c tena jāyām anv avindad bṛhaspatiḥ somena nītāṃ juhvaṃ na devāḥ ||<BR>
RV_10,109.06a punar vai devā adaduḥ punar manuṣyā uta |<BR>
RV_10,109.06c rājānaḥ satyaṃ kṛṇvānā brahmajāyām punar daduḥ ||<BR>
RV_10,109.07a punardāya brahmajāyāṃ kṛtvī devair nikilbiṣam |<BR>
RV_10,109.07c ūrjam pṛthivyā bhaktvāyorugāyam upāsate ||<BR>
<BR>
RV_10,110.01a samiddho adya manuṣo duroṇe devo devān yajasi jātavedaḥ |<BR>
RV_10,110.01c ā ca vaha mitramahaś cikitvān tvaṃ dūtaḥ kavir asi pracetāḥ ||<BR>
RV_10,110.02a tanūnapāt patha ṛtasya yānān madhvā samañjan svadayā sujihva |<BR>
RV_10,110.02c manmāni dhībhir uta yajñam ṛndhan devatrā ca kṛṇuhy adhvaraṃ naḥ ||<BR>
RV_10,110.03a ājuhvāna īḍyo vandyaś cā yāhy agne vasubhiḥ sajoṣāḥ |<BR>
RV_10,110.03c tvaṃ devānām asi yahva hotā sa enān yakṣīṣito yajīyān ||<BR>
RV_10,110.04a prācīnam barhiḥ pradiśā pṛthivyā vastor asyā vṛjyate agre ahnām |<BR>
RV_10,110.04c vy u prathate vitaraṃ varīyo devebhyo aditaye syonam ||<BR>
RV_10,110.05a vyacasvatīr urviyā vi śrayantām patibhyo na janayaḥ śumbhamānāḥ |<BR>
RV_10,110.05c devīr dvāro bṛhatīr viśvaminvā devebhyo bhavata suprāyaṇāḥ ||<BR>
RV_10,110.06a ā suṣvayantī yajate upāke uṣāsānaktā sadatāṃ ni yonau |<BR>
RV_10,110.06c divye yoṣaṇe bṛhatī surukme adhi śriyaṃ śukrapiśaṃ dadhāne ||<BR>
RV_10,110.07a daivyā hotārā prathamā suvācā mimānā yajñam manuṣo yajadhyai |<BR>
RV_10,110.07c pracodayantā vidatheṣu kārū prācīnaṃ jyotiḥ pradiśā diśantā ||<BR>
RV_10,110.08a ā no yajñam bhāratī tūyam etv iḷā manuṣvad iha cetayantī |<BR>
RV_10,110.08c tisro devīr barhir edaṃ syonaṃ sarasvatī svapasaḥ sadantu ||<BR>
RV_10,110.09a ya ime dyāvāpṛthivī janitrī rūpair apiṃśad bhuvanāni viśvā |<BR>
RV_10,110.09c tam adya hotar iṣito yajīyān devaṃ tvaṣṭāram iha yakṣi vidvān ||<BR>
RV_10,110.10a upāvasṛja tmanyā samañjan devānām pātha ṛtuthā havīṃṣi |<BR>
RV_10,110.10c vanaspatiḥ śamitā devo agniḥ svadantu havyam madhunā ghṛtena ||<BR>
RV_10,110.11a sadyo jāto vy amimīta yajñam agnir devānām abhavat purogāḥ |<BR>
RV_10,110.11c asya hotuḥ pradiśy ṛtasya vāci svāhākṛtaṃ havir adantu devāḥ ||<BR>
<BR>
RV_10,111.01a manīṣiṇaḥ pra bharadhvam manīṣāṃ yathā-yathā matayaḥ santi nṛṇām |<BR>
RV_10,111.01c indraṃ satyair erayāmā kṛtebhiḥ sa hi vīro girvaṇasyur vidānaḥ ||<BR>
RV_10,111.02a ṛtasya hi sadaso dhītir adyaut saṃ gārṣṭeyo vṛṣabho gobhir ānaṭ |<BR>
RV_10,111.02c ud atiṣṭhat taviṣeṇā raveṇa mahānti cit saṃ vivyācā rajāṃsi ||<BR>
RV_10,111.03a indraḥ kila śrutyā asya veda sa hi jiṣṇuḥ pathikṛt sūryāya |<BR>
RV_10,111.03c ān menāṃ kṛṇvann acyuto bhuvad goḥ patir divaḥ sanajā apratītaḥ ||<BR>
RV_10,111.04a indro mahnā mahato arṇavasya vratāminād aṅgirobhir gṛṇānaḥ |<BR>
RV_10,111.04c purūṇi cin ni tatānā rajāṃsi dādhāra yo dharuṇaṃ satyatātā ||<BR>
RV_10,111.05a indro divaḥ pratimānam pṛthivyā viśvā veda savanā hanti śuṣṇam |<BR>
RV_10,111.05c mahīṃ cid dyām ātanot sūryeṇa cāskambha cit kambhanena skabhīyān ||<BR>
RV_10,111.06a vajreṇa hi vṛtrahā vṛtram astar adevasya śūśuvānasya māyāḥ |<BR>
RV_10,111.06c vi dhṛṣṇo atra dhṛṣatā jaghanthāthābhavo maghavan bāhvojāḥ ||<BR>
RV_10,111.07a sacanta yad uṣasaḥ sūryeṇa citrām asya ketavo rām avindan |<BR>
RV_10,111.07c ā yan nakṣatraṃ dadṛśe divo na punar yato nakir addhā nu veda ||<BR>
RV_10,111.08a dūraṃ kila prathamā jagmur āsām indrasya yāḥ prasave sasrur āpaḥ |<BR>
RV_10,111.08c kva svid agraṃ kva budhna āsām āpo madhyaṃ kva vo nūnam antaḥ ||<BR>
RV_10,111.09a sṛjaḥ sindhūṃr ahinā jagrasānāṃ ād id etāḥ pra vivijre javena |<BR>
RV_10,111.09c mumukṣamāṇā uta yā mumucre 'dhed etā na ramante nitiktāḥ ||<BR>
RV_10,111.10a sadhrīcīḥ sindhum uśatīr ivāyan sanāj jāra āritaḥ pūrbhid āsām |<BR>
RV_10,111.10c astam ā te pārthivā vasūny asme jagmuḥ sūnṛtā indra pūrvīḥ ||<BR>
<BR>
RV_10,112.01a indra piba pratikāmaṃ sutasya prātaḥsāvas tava hi pūrvapītiḥ |<BR>
RV_10,112.01c harṣasva hantave śūra śatrūn ukthebhiṣ ṭe vīryā pra bravāma ||<BR>
RV_10,112.02a yas te ratho manaso javīyān endra tena somapeyāya yāhi |<BR>
RV_10,112.02c tūyam ā te harayaḥ pra dravantu yebhir yāsi vṛṣabhir mandamānaḥ ||<BR>
RV_10,112.03a haritvatā varcasā sūryasya śreṣṭhai rūpais tanvaṃ sparśayasva |<BR>
RV_10,112.03c asmābhir indra sakhibhir huvānaḥ sadhrīcīno mādayasvā niṣadya ||<BR>
RV_10,112.04a yasya tyat te mahimānam madeṣv ime mahī rodasī nāviviktām |<BR>
RV_10,112.04c tad oka ā haribhir indra yuktaiḥ priyebhir yāhi priyam annam accha ||<BR>
RV_10,112.05a yasya śaśvat papivāṃ indra śatrūn anānukṛtyā raṇyā cakartha |<BR>
RV_10,112.05c sa te purandhiṃ taviṣīm iyarti sa te madāya suta indra somaḥ ||<BR>
RV_10,112.06a idaṃ te pātraṃ sanavittam indra pibā somam enā śatakrato |<BR>
RV_10,112.06c pūrṇa āhāvo madirasya madhvo yaṃ viśva id abhiharyanti devāḥ ||<BR>
RV_10,112.07a vi hi tvām indra purudhā janāso hitaprayaso vṛṣabha hvayante |<BR>
RV_10,112.07c asmākaṃ te madhumattamānīmā bhuvan savanā teṣu harya ||<BR>
RV_10,112.08a pra ta indra pūrvyāṇi pra nūnaṃ vīryā vocam prathamā kṛtāni |<BR>
RV_10,112.08c satīnamanyur aśrathāyo adriṃ suvedanām akṛṇor brahmaṇe gām ||<BR>
RV_10,112.09a ni ṣu sīda gaṇapate gaṇeṣu tvām āhur vipratamaṃ kavīnām |<BR>
RV_10,112.09c na ṛte tvat kriyate kiṃ canāre mahām arkam maghavañ citram arca ||<BR>
RV_10,112.10a abhikhyā no maghavan nādhamānān sakhe bodhi vasupate sakhīnām |<BR>
RV_10,112.10c raṇaṃ kṛdhi raṇakṛt satyaśuṣmābhakte cid ā bhajā rāye asmān ||<BR>
<BR>
RV_10,113.01a tam asya dyāvāpṛthivī sacetasā viśvebhir devair anu śuṣmam āvatām |<BR>
RV_10,113.01c yad ait kṛṇvāno mahimānam indriyam pītvī somasya kratumāṃ avardhata ||<BR>
RV_10,113.02a tam asya viṣṇur mahimānam ojasāṃśuṃ dadhanvān madhuno vi rapśate |<BR>
RV_10,113.02c devebhir indro maghavā sayāvabhir vṛtraṃ jaghanvāṃ abhavad vareṇyaḥ ||<BR>
RV_10,113.03a vṛtreṇa yad ahinā bibhrad āyudhā samasthithā yudhaye śaṃsam āvide |<BR>
RV_10,113.03c viśve te atra marutaḥ saha tmanāvardhann ugra mahimānam indriyam ||<BR>
RV_10,113.04a jajñāna eva vy abādhata spṛdhaḥ prāpaśyad vīro abhi pauṃsyaṃ raṇam |<BR>
RV_10,113.04c avṛścad adrim ava sasyadaḥ sṛjad astabhnān nākaṃ svapasyayā pṛthum ||<BR>
RV_10,113.05a ād indraḥ satrā taviṣīr apatyata varīyo dyāvāpṛthivī abādhata |<BR>
RV_10,113.05c avābharad dhṛṣito vajram āyasaṃ śevam mitrāya varuṇāya dāśuṣe ||<BR>
RV_10,113.06a indrasyātra taviṣībhyo virapśina ṛghāyato araṃhayanta manyave |<BR>
RV_10,113.06c vṛtraṃ yad ugro vy avṛścad ojasāpo bibhrataṃ tamasā parīvṛtam ||<BR>
RV_10,113.07a yā vīryāṇi prathamāni kartvā mahitvebhir yatamānau samīyatuḥ |<BR>
RV_10,113.07c dhvāntaṃ tamo 'va dadhvase hata indro mahnā pūrvahūtāv apatyata ||<BR>
RV_10,113.08a viśve devāso adha vṛṣṇyāni te 'vardhayan somavatyā vacasyayā |<BR>
RV_10,113.08c raddhaṃ vṛtram ahim indrasya hanmanāgnir na jambhais tṛṣv annam āvayat ||<BR>
RV_10,113.09a bhūri dakṣebhir vacanebhir ṛkvabhiḥ sakhyebhiḥ sakhyāni pra vocata |<BR>
RV_10,113.09c indro dhuniṃ ca cumuriṃ ca dambhayañ chraddhāmanasyā śṛṇute dabhītaye ||<BR>
RV_10,113.10a tvam purūṇy ā bharā svaśvyā yebhir maṃsai nivacanāni śaṃsan |<BR>
RV_10,113.10c sugebhir viśvā duritā tarema vido ṣu ṇa urviyā gādham adya ||<BR>
<BR>
RV_10,114.01a gharmā samantā trivṛtaṃ vy āpatus tayor juṣṭim mātariśvā jagāma |<BR>
RV_10,114.01c divas payo didhiṣāṇā aveṣan vidur devāḥ sahasāmānam arkam ||<BR>
RV_10,114.02a tisro deṣṭrāya nirṛtīr upāsate dīrghaśruto vi hi jānanti vahnayaḥ |<BR>
RV_10,114.02c tāsāṃ ni cikyuḥ kavayo nidānam pareṣu yā guhyeṣu vrateṣu ||<BR>
RV_10,114.03a catuṣkapardā yuvatiḥ supeśā ghṛtapratīkā vayunāni vaste |<BR>
RV_10,114.03c tasyāṃ suparṇā vṛṣaṇā ni ṣedatur yatra devā dadhire bhāgadheyam ||<BR>
RV_10,114.04a ekaḥ suparṇaḥ sa samudram ā viveśa sa idaṃ viśvam bhuvanaṃ vi caṣṭe |<BR>
RV_10,114.04c tam pākena manasāpaśyam antitas tam mātā reḷhi sa u reḷhi mātaram ||<BR>
RV_10,114.05a suparṇaṃ viprāḥ kavayo vacobhir ekaṃ santam bahudhā kalpayanti |<BR>
RV_10,114.05c chandāṃsi ca dadhato adhvareṣu grahān somasya mimate dvādaśa ||<BR>
RV_10,114.06a ṣaṭtriṃśāṃś ca caturaḥ kalpayantaś chandāṃsi ca dadhata ādvādaśam |<BR>
RV_10,114.06c yajñaṃ vimāya kavayo manīṣa ṛksāmābhyām pra rathaṃ vartayanti ||<BR>
RV_10,114.07a caturdaśānye mahimāno asya taṃ dhīrā vācā pra ṇayanti sapta |<BR>
RV_10,114.07c āpnānaṃ tīrthaṃ ka iha pra vocad yena pathā prapibante sutasya ||<BR>
RV_10,114.08a sahasradhā pañcadaśāny ukthā yāvad dyāvāpṛthivī tāvad it tat |<BR>
RV_10,114.08c sahasradhā mahimānaḥ sahasraṃ yāvad brahma viṣṭhitaṃ tāvatī vāk ||<BR>
RV_10,114.09a kaś chandasāṃ yogam ā veda dhīraḥ ko dhiṣṇyām prati vācam papāda |<BR>
RV_10,114.09c kam ṛtvijām aṣṭamaṃ śūram āhur harī indrasya ni cikāya kaḥ svit ||<BR>
RV_10,114.10a bhūmyā antam pary eke caranti rathasya dhūrṣu yuktāso asthuḥ |<BR>
RV_10,114.10c śramasya dāyaṃ vi bhajanty ebhyo yadā yamo bhavati harmye hitaḥ ||<BR>
<BR>
RV_10,115.01a citra ic chiśos taruṇasya vakṣatho na yo mātarāv apyeti dhātave |<BR>
RV_10,115.01c anūdhā yadi jījanad adhā ca nu vavakṣa sadyo mahi dūtyaṃ caran ||<BR>
RV_10,115.02a agnir ha nāma dhāyi dann apastamaḥ saṃ yo vanā yuvate bhasmanā datā |<BR>
RV_10,115.02c abhipramurā juhvā svadhvara ino na prothamāno yavase vṛṣā ||<BR>
RV_10,115.03a taṃ vo viṃ na druṣadaṃ devam andhasa indum prothantam pravapantam arṇavam |<BR>
RV_10,115.03c āsā vahniṃ na śociṣā virapśinam mahivrataṃ na sarajantam adhvanaḥ ||<BR>
RV_10,115.04a vi yasya te jrayasānasyājara dhakṣor na vātāḥ pari santy acyutāḥ |<BR>
RV_10,115.04c ā raṇvāso yuyudhayo na satvanaṃ tritaṃ naśanta pra śiṣanta iṣṭaye ||<BR>
RV_10,115.05a sa id agniḥ kaṇvatamaḥ kaṇvasakhāryaḥ parasyāntarasya taruṣaḥ |<BR>
RV_10,115.05c agniḥ pātu gṛṇato agniḥ sūrīn agnir dadātu teṣām avo naḥ ||<BR>
RV_10,115.06a vājintamāya sahyase supitrya tṛṣu cyavāno anu jātavedase |<BR>
RV_10,115.06c anudre cid yo dhṛṣatā varaṃ sate mahintamāya dhanvaned aviṣyate ||<BR>
RV_10,115.07a evāgnir martaiḥ saha sūribhir vasu ṣṭave sahasaḥ sūnaro nṛbhiḥ |<BR>
RV_10,115.07c mitrāso na ye sudhitā ṛtāyavo dyāvo na dyumnair abhi santi mānuṣān ||<BR>
RV_10,115.08a ūrjo napāt sahasāvann iti tvopastutasya vandate vṛṣā vāk |<BR>
RV_10,115.08c tvāṃ stoṣāma tvayā suvīrā drāghīya āyuḥ prataraṃ dadhānāḥ ||<BR>
RV_10,115.09a iti tvāgne vṛṣṭihavyasya putrā upastutāsa ṛṣayo 'vocan |<BR>
RV_10,115.09c tāṃś ca pāhi gṛṇataś ca sūrīn vaṣaḍ vaṣaḷ ity ūrdhvāso anakṣan namo nama ity ūrdhvāso anakṣan ||<BR>
<BR>
RV_10,116.01a pibā somam mahata indriyāya pibā vṛtrāya hantave śaviṣṭha |<BR>
RV_10,116.01c piba rāye śavase hūyamānaḥ piba madhvas tṛpad indrā vṛṣasva ||<BR>
RV_10,116.02a asya piba kṣumataḥ prasthitasyendra somasya varam ā sutasya |<BR>
RV_10,116.02c svastidā manasā mādayasvārvācīno revate saubhagāya ||<BR>
RV_10,116.03a mamattu tvā divyaḥ soma indra mamattu yaḥ sūyate pārthiveṣu |<BR>
RV_10,116.03c mamattu yena varivaś cakartha mamattu yena niriṇāsi śatrūn ||<BR>
RV_10,116.04a ā dvibarhā amino yātv indro vṛṣā haribhyām pariṣiktam andhaḥ |<BR>
RV_10,116.04c gavy ā sutasya prabhṛtasya madhvaḥ satrā khedām aruśahā vṛṣasva ||<BR>
RV_10,116.05a ni tigmāni bhrāśayan bhrāśyāny ava sthirā tanuhi yātujūnām |<BR>
RV_10,116.05c ugrāya te saho balaṃ dadāmi pratītyā śatrūn vigadeṣu vṛśca ||<BR>
RV_10,116.06a vy arya indra tanuhi śravāṃsy oja sthireva dhanvano 'bhimātīḥ |<BR>
RV_10,116.06c asmadryag vāvṛdhānaḥ sahobhir anibhṛṣṭas tanvaṃ vāvṛdhasva ||<BR>
RV_10,116.07a idaṃ havir maghavan tubhyaṃ rātam prati samrāḷ ahṛṇāno gṛbhāya |<BR>
RV_10,116.07c tubhyaṃ suto maghavan tubhyam pakvo 'ddhīndra piba ca prasthitasya ||<BR>
RV_10,116.08a addhīd indra prasthitemā havīṃṣi cano dadhiṣva pacatota somam |<BR>
RV_10,116.08c prayasvantaḥ prati haryāmasi tvā satyāḥ santu yajamānasya kāmāḥ ||<BR>
RV_10,116.09a prendrāgnibhyāṃ suvacasyām iyarmi sindhāv iva prerayaṃ nāvam arkaiḥ |<BR>
RV_10,116.09c ayā iva pari caranti devā ye asmabhyaṃ dhanadā udbhidaś ca ||<BR>
<BR>
RV_10,117.01a na vā u devāḥ kṣudham id vadhaṃ dadur utāśitam upa gacchanti mṛtyavaḥ |<BR>
RV_10,117.01c uto rayiḥ pṛṇato nopa dasyaty utāpṛṇan marḍitāraṃ na vindate ||<BR>
RV_10,117.02a ya ādhrāya cakamānāya pitvo 'nnavān san raphitāyopajagmuṣe |<BR>
RV_10,117.02c sthiram manaḥ kṛṇute sevate puroto cit sa marḍitāraṃ na vindate ||<BR>
RV_10,117.03a sa id bhojo yo gṛhave dadāty annakāmāya carate kṛśāya |<BR>
RV_10,117.03c aram asmai bhavati yāmahūtā utāparīṣu kṛṇute sakhāyam ||<BR>
RV_10,117.04a na sa sakhā yo na dadāti sakhye sacābhuve sacamānāya pitvaḥ |<BR>
RV_10,117.04c apāsmāt preyān na tad oko asti pṛṇantam anyam araṇaṃ cid icchet ||<BR>
RV_10,117.05a pṛṇīyād in nādhamānāya tavyān drāghīyāṃsam anu paśyeta panthām |<BR>
RV_10,117.05c o hi vartante rathyeva cakrānyam-anyam upa tiṣṭhanta rāyaḥ ||<BR>
RV_10,117.06a mogham annaṃ vindate apracetāḥ satyam bravīmi vadha it sa tasya |<BR>
RV_10,117.06c nāryamaṇam puṣyati no sakhāyaṃ kevalāgho bhavati kevalādī ||<BR>
RV_10,117.07a kṛṣann it phāla āśitaṃ kṛṇoti yann adhvānam apa vṛṅkte caritraiḥ |<BR>
RV_10,117.07c vadan brahmāvadato vanīyān pṛṇann āpir apṛṇantam abhi ṣyāt ||<BR>
RV_10,117.08a ekapād bhūyo dvipado vi cakrame dvipāt tripādam abhy eti paścāt |<BR>
RV_10,117.08c catuṣpād eti dvipadām abhisvare sampaśyan paṅktīr upatiṣṭhamānaḥ ||<BR>
RV_10,117.09a samau cid dhastau na samaṃ viviṣṭaḥ sammātarā cin na samaṃ duhāte |<BR>
RV_10,117.09c yamayoś cin na samā vīryāṇi jñātī cit santau na samam pṛṇītaḥ ||<BR>
<BR>
RV_10,118.01a agne haṃsi ny atriṇaṃ dīdyan martyeṣv ā |<BR>
RV_10,118.01c sve kṣaye śucivrata ||<BR>
RV_10,118.02a ut tiṣṭhasi svāhuto ghṛtāni prati modase |<BR>
RV_10,118.02c yat tvā srucaḥ samasthiran ||<BR>
RV_10,118.03a sa āhuto vi rocate 'gnir īḷenyo girā |<BR>
RV_10,118.03c srucā pratīkam ajyate ||<BR>
RV_10,118.04a ghṛtenāgniḥ sam ajyate madhupratīka āhutaḥ |<BR>
RV_10,118.04c rocamāno vibhāvasuḥ ||<BR>
RV_10,118.05a jaramāṇaḥ sam idhyase devebhyo havyavāhana |<BR>
RV_10,118.05c taṃ tvā havanta martyāḥ ||<BR>
RV_10,118.06a tam martā amartyaṃ ghṛtenāgniṃ saparyata |<BR>
RV_10,118.06c adābhyaṃ gṛhapatim ||<BR>
RV_10,118.07a adābhyena śociṣāgne rakṣas tvaṃ daha |<BR>
RV_10,118.07c gopā ṛtasya dīdihi ||<BR>
RV_10,118.08a sa tvam agne pratīkena praty oṣa yātudhānyaḥ |<BR>
RV_10,118.08c urukṣayeṣu dīdyat ||<BR>
RV_10,118.09a taṃ tvā gīrbhir urukṣayā havyavāhaṃ sam īdhire |<BR>
RV_10,118.09c yajiṣṭham mānuṣe jane ||<BR>
<BR>
RV_10,119.01a iti vā iti me mano gām aśvaṃ sanuyām iti |<BR>
RV_10,119.01c kuvit somasyāpām iti ||<BR>
RV_10,119.02a pra vātā iva dodhata un mā pītā ayaṃsata |<BR>
RV_10,119.02c kuvit somasyāpām iti ||<BR>
RV_10,119.03a un mā pītā ayaṃsata ratham aśvā ivāśavaḥ |<BR>
RV_10,119.03c kuvit somasyāpām iti ||<BR>
RV_10,119.04a upa mā matir asthita vāśrā putram iva priyam |<BR>
RV_10,119.04c kuvit somasyāpām iti ||<BR>
RV_10,119.05a ahaṃ taṣṭeva vandhuram pary acāmi hṛdā matim |<BR>
RV_10,119.05c kuvit somasyāpām iti ||<BR>
RV_10,119.06a nahi me akṣipac canācchāntsuḥ pañca kṛṣṭayaḥ |<BR>
RV_10,119.06c kuvit somasyāpām iti ||<BR>
RV_10,119.07a nahi me rodasī ubhe anyam pakṣaṃ cana prati |<BR>
RV_10,119.07c kuvit somasyāpām iti ||<BR>
RV_10,119.08a abhi dyām mahinā bhuvam abhīmām pṛthivīm mahīm |<BR>
RV_10,119.08c kuvit somasyāpām iti ||<BR>
RV_10,119.09a hantāham pṛthivīm imāṃ ni dadhānīha veha vā |<BR>
RV_10,119.09c kuvit somasyāpām iti ||<BR>
RV_10,119.10a oṣam it pṛthivīm ahaṃ jaṅghanānīha veha vā |<BR>
RV_10,119.10c kuvit somasyāpām iti ||<BR>
RV_10,119.11a divi me anyaḥ pakṣo 'dho anyam acīkṛṣam |<BR>
RV_10,119.11c kuvit somasyāpām iti ||<BR>
RV_10,119.12a aham asmi mahāmaho 'bhinabhyam udīṣitaḥ |<BR>
RV_10,119.12c kuvit somasyāpām iti ||<BR>
RV_10,119.13a gṛho yāmy araṅkṛto devebhyo havyavāhanaḥ |<BR>
RV_10,119.13c kuvit somasyāpām iti ||<BR>
<BR>
RV_10,120.01a tad id āsa bhuvaneṣu jyeṣṭhaṃ yato jajña ugras tveṣanṛmṇaḥ |<BR>
RV_10,120.01c sadyo jajñāno ni riṇāti śatrūn anu yaṃ viśve madanty ūmāḥ ||<BR>
RV_10,120.02a vāvṛdhānaḥ śavasā bhūryojāḥ śatrur dāsāya bhiyasaṃ dadhāti |<BR>
RV_10,120.02c avyanac ca vyanac ca sasni saṃ te navanta prabhṛtā madeṣu ||<BR>
RV_10,120.03a tve kratum api vṛñjanti viśve dvir yad ete trir bhavanty ūmāḥ |<BR>
RV_10,120.03c svādoḥ svādīyaḥ svādunā sṛjā sam adaḥ su madhu madhunābhi yodhīḥ ||<BR>
RV_10,120.04a iti cid dhi tvā dhanā jayantam made-made anumadanti viprāḥ |<BR>
RV_10,120.04c ojīyo dhṛṣṇo sthiram ā tanuṣva mā tvā dabhan yātudhānā durevāḥ ||<BR>
RV_10,120.05a tvayā vayaṃ śāśadmahe raṇeṣu prapaśyanto yudhenyāni bhūri |<BR>
RV_10,120.05c codayāmi ta āyudhā vacobhiḥ saṃ te śiśāmi brahmaṇā vayāṃsi ||<BR>
RV_10,120.06a stuṣeyyam puruvarpasam ṛbhvam inatamam āptyam āptyānām |<BR>
RV_10,120.06c ā darṣate śavasā sapta dānūn pra sākṣate pratimānāni bhūri ||<BR>
RV_10,120.07a ni tad dadhiṣe 'varam paraṃ ca yasminn āvithāvasā duroṇe |<BR>
RV_10,120.07c ā mātarā sthāpayase jigatnū ata inoṣi karvarā purūṇi ||<BR>
RV_10,120.08a imā brahma bṛhaddivo vivaktīndrāya śūṣam agriyaḥ svarṣāḥ |<BR>
RV_10,120.08c maho gotrasya kṣayati svarājo duraś ca viśvā avṛṇod apa svāḥ ||<BR>
RV_10,120.09a evā mahān bṛhaddivo atharvāvocat svāṃ tanvam indram eva |<BR>
RV_10,120.09c svasāro mātaribhvarīr ariprā hinvanti ca śavasā vardhayanti ca ||<BR>
<BR>
RV_10,121.01a hiraṇyagarbhaḥ sam avartatāgre bhūtasya jātaḥ patir eka āsīt |<BR>
RV_10,121.01c sa dādhāra pṛthivīṃ dyām utemāṃ kasmai devāya haviṣā vidhema ||<BR>
RV_10,121.02a ya ātmadā baladā yasya viśva upāsate praśiṣaṃ yasya devāḥ |<BR>
RV_10,121.02c yasya chāyāmṛtaṃ yasya mṛtyuḥ kasmai devāya haviṣā vidhema ||<BR>
RV_10,121.03a yaḥ prāṇato nimiṣato mahitvaika id rājā jagato babhūva |<BR>
RV_10,121.03c ya īśe asya dvipadaś catuṣpadaḥ kasmai devāya haviṣā vidhema ||<BR>
RV_10,121.04a yasyeme himavanto mahitvā yasya samudraṃ rasayā sahāhuḥ |<BR>
RV_10,121.04c yasyemāḥ pradiśo yasya bāhū kasmai devāya haviṣā vidhema ||<BR>
RV_10,121.05a yena dyaur ugrā pṛthivī ca dṛḷhā yena sva stabhitaṃ yena nākaḥ |<BR>
RV_10,121.05c yo antarikṣe rajaso vimānaḥ kasmai devāya haviṣā vidhema ||<BR>
RV_10,121.06a yaṃ krandasī avasā tastabhāne abhy aikṣetām manasā rejamāne |<BR>
RV_10,121.06c yatrādhi sūra udito vibhāti kasmai devāya haviṣā vidhema ||<BR>
RV_10,121.07a āpo ha yad bṛhatīr viśvam āyan garbhaṃ dadhānā janayantīr agnim |<BR>
RV_10,121.07c tato devānāṃ sam avartatāsur ekaḥ kasmai devāya haviṣā vidhema ||<BR>
RV_10,121.08a yaś cid āpo mahinā paryapaśyad dakṣaṃ dadhānā janayantīr yajñam |<BR>
RV_10,121.08c yo deveṣv adhi deva eka āsīt kasmai devāya haviṣā vidhema ||<BR>
RV_10,121.09a mā no hiṃsīj janitā yaḥ pṛthivyā yo vā divaṃ satyadharmā jajāna |<BR>
RV_10,121.09c yaś cāpaś candrā bṛhatīr jajāna kasmai devāya haviṣā vidhema ||<BR>
RV_10,121.10a prajāpate na tvad etāny anyo viśvā jātāni pari tā babhūva |<BR>
RV_10,121.10c yatkāmās te juhumas tan no astu vayaṃ syāma patayo rayīṇām ||<BR>
<BR>
RV_10,122.01a vasuṃ na citramahasaṃ gṛṇīṣe vāmaṃ śevam atithim adviṣeṇyam |<BR>
RV_10,122.01c sa rāsate śurudho viśvadhāyaso 'gnir hotā gṛhapatiḥ suvīryam ||<BR>
RV_10,122.02a juṣāṇo agne prati harya me vaco viśvāni vidvān vayunāni sukrato |<BR>
RV_10,122.02c ghṛtanirṇig brahmaṇe gātum eraya tava devā ajanayann anu vratam ||<BR>
RV_10,122.03a sapta dhāmāni pariyann amartyo dāśad dāśuṣe sukṛte māmahasva |<BR>
RV_10,122.03c suvīreṇa rayiṇāgne svābhuvā yas ta ānaṭ samidhā taṃ juṣasva ||<BR>
RV_10,122.04a yajñasya ketum prathamam purohitaṃ haviṣmanta īḷate sapta vājinam |<BR>
RV_10,122.04c śṛṇvantam agniṃ ghṛtapṛṣṭham ukṣaṇam pṛṇantaṃ devam pṛṇate suvīryam ||<BR>
RV_10,122.05a tvaṃ dūtaḥ prathamo vareṇyaḥ sa hūyamāno amṛtāya matsva |<BR>
RV_10,122.05c tvām marjayan maruto dāśuṣo gṛhe tvāṃ stomebhir bhṛgavo vi rurucuḥ ||<BR>
RV_10,122.06a iṣaṃ duhan sudughāṃ viśvadhāyasaṃ yajñapriye yajamānāya sukrato |<BR>
RV_10,122.06c agne ghṛtasnus trir ṛtāni dīdyad vartir yajñam pariyan sukratūyase ||<BR>
RV_10,122.07a tvām id asyā uṣaso vyuṣṭiṣu dūtaṃ kṛṇvānā ayajanta mānuṣāḥ |<BR>
RV_10,122.07c tvāṃ devā mahayāyyāya vāvṛdhur ājyam agne nimṛjanto adhvare ||<BR>
RV_10,122.08a ni tvā vasiṣṭhā ahvanta vājinaṃ gṛṇanto agne vidatheṣu vedhasaḥ |<BR>
RV_10,122.08c rāyas poṣaṃ yajamāneṣu dhāraya yūyam pāta svastibhiḥ sadā naḥ ||<BR>
<BR>
RV_10,123.01a ayaṃ venaś codayat pṛśnigarbhā jyotirjarāyū rajaso vimāne |<BR>
RV_10,123.01c imam apāṃ saṃgame sūryasya śiśuṃ na viprā matibhī rihanti ||<BR>
RV_10,123.02a samudrād ūrmim ud iyarti veno nabhojāḥ pṛṣṭhaṃ haryatasya darśi |<BR>
RV_10,123.02c ṛtasya sānāv adhi viṣṭapi bhrāṭ samānaṃ yonim abhy anūṣata vrāḥ ||<BR>
RV_10,123.03a samānam pūrvīr abhi vāvaśānās tiṣṭhan vatsasya mātaraḥ sanīḷāḥ |<BR>
RV_10,123.03c ṛtasya sānāv adhi cakramāṇā rihanti madhvo amṛtasya vāṇīḥ ||<BR>
RV_10,123.04a jānanto rūpam akṛpanta viprā mṛgasya ghoṣam mahiṣasya hi gman |<BR>
RV_10,123.04c ṛtena yanto adhi sindhum asthur vidad gandharvo amṛtāni nāma ||<BR>
RV_10,123.05a apsarā jāram upasiṣmiyāṇā yoṣā bibharti parame vyoman |<BR>
RV_10,123.05c carat priyasya yoniṣu priyaḥ san sīdat pakṣe hiraṇyaye sa venaḥ ||<BR>
RV_10,123.06a nāke suparṇam upa yat patantaṃ hṛdā venanto abhy acakṣata tvā |<BR>
RV_10,123.06c hiraṇyapakṣaṃ varuṇasya dūtaṃ yamasya yonau śakunam bhuraṇyum ||<BR>
RV_10,123.07a ūrdhvo gandharvo adhi nāke asthāt pratyaṅ citrā bibhrad asyāyudhāni |<BR>
RV_10,123.07c vasāno atkaṃ surabhiṃ dṛśe kaṃ svar ṇa nāma janata priyāṇi ||<BR>
RV_10,123.08a drapsaḥ samudram abhi yaj jigāti paśyan gṛdhrasya cakṣasā vidharman |<BR>
RV_10,123.08c bhānuḥ śukreṇa śociṣā cakānas tṛtīye cakre rajasi priyāṇi ||<BR>
<BR>
RV_10,124.01a imaṃ no agna upa yajñam ehi pañcayāmaṃ trivṛtaṃ saptatantum |<BR>
RV_10,124.01c aso havyavāḷ uta naḥ purogā jyog eva dīrghaṃ tama āśayiṣṭhāḥ ||<BR>
RV_10,124.02a adevād devaḥ pracatā guhā yan prapaśyamāno amṛtatvam emi |<BR>
RV_10,124.02c śivaṃ yat santam aśivo jahāmi svāt sakhyād araṇīṃ nābhim emi ||<BR>
RV_10,124.03a paśyann anyasyā atithiṃ vayāyā ṛtasya dhāma vi mime purūṇi |<BR>
RV_10,124.03c śaṃsāmi pitre asurāya śevam ayajñiyād yajñiyam bhāgam emi ||<BR>
RV_10,124.04a bahvīḥ samā akaram antar asminn indraṃ vṛṇānaḥ pitaraṃ jahāmi |<BR>
RV_10,124.04c agniḥ somo varuṇas te cyavante paryāvard rāṣṭraṃ tad avāmy āyan ||<BR>
RV_10,124.05a nirmāyā u tye asurā abhūvan tvaṃ ca mā varuṇa kāmayāse |<BR>
RV_10,124.05c ṛtena rājann anṛtaṃ viviñcan mama rāṣṭrasyādhipatyam ehi ||<BR>
RV_10,124.06a idaṃ svar idam id āsa vāmam ayam prakāśa urv antarikṣam |<BR>
RV_10,124.06c hanāva vṛtraṃ nirehi soma haviṣ ṭvā santaṃ haviṣā yajāma ||<BR>
RV_10,124.07a kaviḥ kavitvā divi rūpam āsajad aprabhūtī varuṇo nir apaḥ sṛjat |<BR>
RV_10,124.07c kṣemaṃ kṛṇvānā janayo na sindhavas tā asya varṇaṃ śucayo bharibhrati ||<BR>
RV_10,124.08a tā asya jyeṣṭham indriyaṃ sacante tā īm ā kṣeti svadhayā madantīḥ |<BR>
RV_10,124.08c tā īṃ viśo na rājānaṃ vṛṇānā bībhatsuvo apa vṛtrād atiṣṭhan ||<BR>
RV_10,124.09a bībhatsūnāṃ sayujaṃ haṃsam āhur apāṃ divyānāṃ sakhye carantam |<BR>
RV_10,124.09c anuṣṭubham anu carcūryamāṇam indraṃ ni cikyuḥ kavayo manīṣā ||<BR>
<BR>
RV_10,125.01a ahaṃ rudrebhir vasubhiś carāmy aham ādityair uta viśvadevaiḥ |<BR>
RV_10,125.01c aham mitrāvaruṇobhā bibharmy aham indrāgnī aham aśvinobhā ||<BR>
RV_10,125.02a ahaṃ somam āhanasam bibharmy ahaṃ tvaṣṭāram uta pūṣaṇam bhagam |<BR>
RV_10,125.02c ahaṃ dadhāmi draviṇaṃ haviṣmate suprāvye yajamānāya sunvate ||<BR>
RV_10,125.03a ahaṃ rāṣṭrī saṃgamanī vasūnāṃ cikituṣī prathamā yajñiyānām |<BR>
RV_10,125.03c tām mā devā vy adadhuḥ purutrā bhūristhātrām bhūry āveśayantīm ||<BR>
RV_10,125.04a mayā so annam atti yo vipaśyati yaḥ prāṇiti ya īṃ śṛṇoty uktam |<BR>
RV_10,125.04c amantavo māṃ ta upa kṣiyanti śrudhi śruta śraddhivaṃ te vadāmi ||<BR>
RV_10,125.05a aham eva svayam idaṃ vadāmi juṣṭaṃ devebhir uta mānuṣebhiḥ |<BR>
RV_10,125.05c yaṃ kāmaye taṃ-tam ugraṃ kṛṇomi tam brahmāṇaṃ tam ṛṣiṃ taṃ sumedhām ||<BR>
RV_10,125.06a ahaṃ rudrāya dhanur ā tanomi brahmadviṣe śarave hantavā u |<BR>
RV_10,125.06c ahaṃ janāya samadaṃ kṛṇomy ahaṃ dyāvāpṛthivī ā viveśa ||<BR>
RV_10,125.07a ahaṃ suve pitaram asya mūrdhan mama yonir apsv antaḥ samudre |<BR>
RV_10,125.07c tato vi tiṣṭhe bhuvanānu viśvotāmūṃ dyāṃ varṣmaṇopa spṛśāmi ||<BR>
RV_10,125.08a aham eva vāta iva pra vāmy ārabhamāṇā bhuvanāni viśvā |<BR>
RV_10,125.08c paro divā para enā pṛthivyaitāvatī mahinā sam babhūva ||<BR>
<BR>
RV_10,126.01a na tam aṃho na duritaṃ devāso aṣṭa martyam |<BR>
RV_10,126.01c sajoṣaso yam aryamā mitro nayanti varuṇo ati dviṣaḥ ||<BR>
RV_10,126.02a tad dhi vayaṃ vṛṇīmahe varuṇa mitrāryaman |<BR>
RV_10,126.02c yenā nir aṃhaso yūyam pātha nethā ca martyam ati dviṣaḥ ||<BR>
RV_10,126.03a te nūnaṃ no 'yam ūtaye varuṇo mitro aryamā |<BR>
RV_10,126.03c nayiṣṭhā u no neṣaṇi parṣiṣṭhā u naḥ parṣaṇy ati dviṣaḥ ||<BR>
RV_10,126.04a yūyaṃ viśvam pari pātha varuṇo mitro aryamā |<BR>
RV_10,126.04c yuṣmākaṃ śarmaṇi priye syāma supraṇītayo 'ti dviṣaḥ ||<BR>
RV_10,126.05a ādityāso ati sridho varuṇo mitro aryamā |<BR>
RV_10,126.05c ugram marudbhī rudraṃ huvemendram agniṃ svastaye 'ti dviṣaḥ ||<BR>
RV_10,126.06a netāra ū ṣu ṇas tiro varuṇo mitro aryamā |<BR>
RV_10,126.06c ati viśvāni duritā rājānaś carṣaṇīnām ati dviṣaḥ ||<BR>
RV_10,126.07a śunam asmabhyam ūtaye varuṇo mitro aryamā |<BR>
RV_10,126.07c śarma yacchantu sapratha ādityāso yad īmahe ati dviṣaḥ ||<BR>
RV_10,126.08a yathā ha tyad vasavo gauryaṃ cit padi ṣitām amuñcatā yajatrāḥ |<BR>
RV_10,126.08c evo ṣv asman muñcatā vy aṃhaḥ pra tāry agne prataraṃ na āyuḥ ||<BR>
<BR>
RV_10,127.01a rātrī vy akhyad āyatī purutrā devy akṣabhiḥ |<BR>
RV_10,127.01c viśvā adhi śriyo 'dhita ||<BR>
RV_10,127.02a orv aprā amartyā nivato devy udvataḥ |<BR>
RV_10,127.02c jyotiṣā bādhate tamaḥ ||<BR>
RV_10,127.03a nir u svasāram askṛtoṣasaṃ devy āyatī |<BR>
RV_10,127.03c aped u hāsate tamaḥ ||<BR>
RV_10,127.04a sā no adya yasyā vayaṃ ni te yāmann avikṣmahi |<BR>
RV_10,127.04c vṛkṣe na vasatiṃ vayaḥ ||<BR>
RV_10,127.05a ni grāmāso avikṣata ni padvanto ni pakṣiṇaḥ |<BR>
RV_10,127.05c ni śyenāsaś cid arthinaḥ ||<BR>
RV_10,127.06a yāvayā vṛkyaṃ vṛkaṃ yavaya stenam ūrmye |<BR>
RV_10,127.06c athā naḥ sutarā bhava ||<BR>
RV_10,127.07a upa mā pepiśat tamaḥ kṛṣṇaṃ vyaktam asthita |<BR>
RV_10,127.07c uṣa ṛṇeva yātaya ||<BR>
RV_10,127.08a upa te gā ivākaraṃ vṛṇīṣva duhitar divaḥ |<BR>
RV_10,127.08c rātri stomaṃ na jigyuṣe ||<BR>
<BR>
RV_10,128.01a mamāgne varco vihaveṣv astu vayaṃ tvendhānās tanvam puṣema |<BR>
RV_10,128.01c mahyaṃ namantām pradiśaś catasras tvayādhyakṣeṇa pṛtanā jayema ||<BR>
RV_10,128.02a mama devā vihave santu sarva indravanto maruto viṣṇur agniḥ |<BR>
RV_10,128.02c mamāntarikṣam urulokam astu mahyaṃ vātaḥ pavatāṃ kāme asmin ||<BR>
RV_10,128.03a mayi devā draviṇam ā yajantām mayy āśīr astu mayi devahūtiḥ |<BR>
RV_10,128.03c daivyā hotāro vanuṣanta pūrve 'riṣṭāḥ syāma tanvā suvīrāḥ ||<BR>
RV_10,128.04a mahyaṃ yajantu mama yāni havyākūtiḥ satyā manaso me astu |<BR>
RV_10,128.04c eno mā ni gāṃ katamac canāhaṃ viśve devāso adhi vocatā naḥ ||<BR>
RV_10,128.05a devīḥ ṣaḷ urvīr uru naḥ kṛṇota viśve devāsa iha vīrayadhvam |<BR>
RV_10,128.05c mā hāsmahi prajayā mā tanūbhir mā radhāma dviṣate soma rājan ||<BR>
RV_10,128.06a agne manyum pratinudan pareṣām adabdho gopāḥ pari pāhi nas tvam |<BR>
RV_10,128.06c pratyañco yantu nigutaḥ punas te 'maiṣāṃ cittam prabudhāṃ vi neśat ||<BR>
RV_10,128.07a dhātā dhātṝṇām bhuvanasya yas patir devaṃ trātāram abhimātiṣāham |<BR>
RV_10,128.07c imaṃ yajñam aśvinobhā bṛhaspatir devāḥ pāntu yajamānaṃ nyarthāt ||<BR>
RV_10,128.08a uruvyacā no mahiṣaḥ śarma yaṃsad asmin have puruhūtaḥ purukṣuḥ |<BR>
RV_10,128.08c sa naḥ prajāyai haryaśva mṛḷayendra mā no rīriṣo mā parā dāḥ ||<BR>
RV_10,128.09a ye naḥ sapatnā apa te bhavantv indrāgnibhyām ava bādhāmahe tān |<BR>
RV_10,128.09c vasavo rudrā ādityā uparispṛśam mograṃ cettāram adhirājam akran ||<BR>
<BR>
RV_10,129.01a nāsad āsīn no sad āsīt tadānīṃ nāsīd rajo no vyomā paro yat |<BR>
RV_10,129.01c kim āvarīvaḥ kuha kasya śarmann ambhaḥ kim āsīd gahanaṃ gabhīram ||<BR>
RV_10,129.02a na mṛtyur āsīd amṛtaṃ na tarhi na rātryā ahna āsīt praketaḥ |<BR>
RV_10,129.02c ānīd avātaṃ svadhayā tad ekaṃ tasmād dhānyan na paraḥ kiṃ canāsa ||<BR>
RV_10,129.03a tama āsīt tamasā gūḷham agre 'praketaṃ salilaṃ sarvam ā idam |<BR>
RV_10,129.03c tucchyenābhv apihitaṃ yad āsīt tapasas tan mahinājāyataikam ||<BR>
RV_10,129.04a kāmas tad agre sam avartatādhi manaso retaḥ prathamaṃ yad āsīt |<BR>
RV_10,129.04c sato bandhum asati nir avindan hṛdi pratīṣyā kavayo manīṣā ||<BR>
RV_10,129.05a tiraścīno vitato raśmir eṣām adhaḥ svid āsī3d upari svid āsī3t |<BR>
RV_10,129.05c retodhā āsan mahimāna āsan svadhā avastāt prayatiḥ parastāt ||<BR>
RV_10,129.06a ko addhā veda ka iha pra vocat kuta ājātā kuta iyaṃ visṛṣṭiḥ |<BR>
RV_10,129.06c arvāg devā asya visarjanenāthā ko veda yata ābabhūva ||<BR>
RV_10,129.07a iyaṃ visṛṣṭir yata ābabhūva yadi vā dadhe yadi vā na |<BR>
RV_10,129.07c yo asyādhyakṣaḥ parame vyoman so aṅga veda yadi vā na veda ||<BR>
<BR>
RV_10,130.01a yo yajño viśvatas tantubhis tata ekaśataṃ devakarmebhir āyataḥ |<BR>
RV_10,130.01c ime vayanti pitaro ya āyayuḥ pra vayāpa vayety āsate tate ||<BR>
RV_10,130.02a pumāṃ enaṃ tanuta ut kṛṇatti pumān vi tatne adhi nāke asmin |<BR>
RV_10,130.02c ime mayūkhā upa sedur ū sadaḥ sāmāni cakrus tasarāṇy otave ||<BR>
RV_10,130.03a kāsīt pramā pratimā kiṃ nidānam ājyaṃ kim āsīt paridhiḥ ka āsīt |<BR>
RV_10,130.03c chandaḥ kim āsīt praugaṃ kim ukthaṃ yad devā devam ayajanta viśve ||<BR>
RV_10,130.04a agner gāyatry abhavat sayugvoṣṇihayā savitā sam babhūva |<BR>
RV_10,130.04c anuṣṭubhā soma ukthair mahasvān bṛhaspater bṛhatī vācam āvat ||<BR>
RV_10,130.05a virāṇ mitrāvaruṇayor abhiśrīr indrasya triṣṭub iha bhāgo ahnaḥ |<BR>
RV_10,130.05c viśvān devāñ jagaty ā viveśa tena cākḷpra ṛṣayo manuṣyāḥ ||<BR>
RV_10,130.06a cākḷpre tena ṛṣayo manuṣyā yajñe jāte pitaro naḥ purāṇe |<BR>
RV_10,130.06c paśyan manye manasā cakṣasā tān ya imaṃ yajñam ayajanta pūrve ||<BR>
RV_10,130.07a sahastomāḥ sahachandasa āvṛtaḥ sahapramā ṛṣayaḥ sapta daivyāḥ |<BR>
RV_10,130.07c pūrveṣām panthām anudṛśya dhīrā anvālebhire rathyo na raśmīn ||<BR>
<BR>
RV_10,131.01a apa prāca indra viśvāṃ amitrān apāpāco abhibhūte nudasva |<BR>
RV_10,131.01c apodīco apa śūrādharāca urau yathā tava śarman madema ||<BR>
RV_10,131.02a kuvid aṅga yavamanto yavaṃ cid yathā dānty anupūrvaṃ viyūya |<BR>
RV_10,131.02c ihehaiṣāṃ kṛṇuhi bhojanāni ye barhiṣo namovṛktiṃ na jagmuḥ ||<BR>
RV_10,131.03a nahi sthūry ṛtuthā yātam asti nota śravo vivide saṃgameṣu |<BR>
RV_10,131.03c gavyanta indraṃ sakhyāya viprā aśvāyanto vṛṣaṇaṃ vājayantaḥ ||<BR>
RV_10,131.04a yuvaṃ surāmam aśvinā namucāv āsure sacā |<BR>
RV_10,131.04c vipipānā śubhas patī indraṃ karmasv āvatam ||<BR>
RV_10,131.05a putram iva pitarāv aśvinobhendrāvathuḥ kāvyair daṃsanābhiḥ |<BR>
RV_10,131.05c yat surāmaṃ vy apibaḥ śacībhiḥ sarasvatī tvā maghavann abhiṣṇak ||<BR>
RV_10,131.06a indraḥ sutrāmā svavāṃ avobhiḥ sumṛḷīko bhavatu viśvavedāḥ |<BR>
RV_10,131.06c bādhatāṃ dveṣo abhayaṃ kṛṇotu suvīryasya patayaḥ syāma ||<BR>
RV_10,131.07a tasya vayaṃ sumatau yajñiyasyāpi bhadre saumanase syāma |<BR>
RV_10,131.07c sa sutrāmā svavāṃ indro asme ārāc cid dveṣaḥ sanutar yuyotu ||<BR>
<BR>
RV_10,132.01a ījānam id dyaur gūrtāvasur ījānam bhūmir abhi prabhūṣaṇi |<BR>
RV_10,132.01c ījānaṃ devāv aśvināv abhi sumnair avardhatām ||<BR>
RV_10,132.02a tā vām mitrāvaruṇā dhārayatkṣitī suṣumneṣitatvatā yajāmasi |<BR>
RV_10,132.02c yuvoḥ krāṇāya sakhyair abhi ṣyāma rakṣasaḥ ||<BR>
RV_10,132.03a adhā cin nu yad didhiṣāmahe vām abhi priyaṃ rekṇaḥ patyamānāḥ |<BR>
RV_10,132.03c dadvāṃ vā yat puṣyati rekṇaḥ sam v āran nakir asya maghāni ||<BR>
RV_10,132.04a asāv anyo asura sūyata dyaus tvaṃ viśveṣāṃ varuṇāsi rājā |<BR>
RV_10,132.04c mūrdhā rathasya cākan naitāvatainasāntakadhruk ||<BR>
RV_10,132.05a asmin sv etac chakapūta eno hite mitre nigatān hanti vīrān |<BR>
RV_10,132.05c avor vā yad dhāt tanūṣv avaḥ priyāsu yajñiyāsv arvā ||<BR>
RV_10,132.06a yuvor hi mātāditir vicetasā dyaur na bhūmiḥ payasā pupūtani |<BR>
RV_10,132.06c ava priyā didiṣṭana sūro ninikta raśmibhiḥ ||<BR>
RV_10,132.07a yuvaṃ hy apnarājāv asīdataṃ tiṣṭhad rathaṃ na dhūrṣadaṃ vanarṣadam |<BR>
RV_10,132.07c tā naḥ kaṇūkayantīr nṛmedhas tatre aṃhasaḥ sumedhas tatre aṃhasaḥ ||<BR>
<BR>
RV_10,133.01a pro ṣv asmai puroratham indrāya śūṣam arcata |<BR>
RV_10,133.01c abhīke cid u lokakṛt saṃge samatsu vṛtrahāsmākam bodhi coditā nabhantām anyakeṣāṃ jyākā adhi dhanvasu ||<BR>
RV_10,133.02a tvaṃ sindhūṃr avāsṛjo 'dharāco ahann ahim |<BR>
RV_10,133.02c aśatrur indra jajñiṣe viśvam puṣyasi vāryaṃ taṃ tvā pari ṣvajāmahe nabhantām anyakeṣāṃ jyākā adhi dhanvasu ||<BR>
RV_10,133.03a vi ṣu viśvā arātayo 'ryo naśanta no dhiyaḥ |<BR>
RV_10,133.03c astāsi śatrave vadhaṃ yo na indra jighāṃsati yā te rātir dadir vasu nabhantām anyakeṣāṃ jyākā adhi dhanvasu ||<BR>
RV_10,133.04a yo na indrābhito jano vṛkāyur ādideśati |<BR>
RV_10,133.04c adhaspadaṃ tam īṃ kṛdhi vibādho asi sāsahir nabhantām anyakeṣāṃ jyākā adhi dhanvasu ||<BR>
RV_10,133.05a yo na indrābhidāsati sanābhir yaś ca niṣṭyaḥ |<BR>
RV_10,133.05c ava tasya balaṃ tira mahīva dyaur adha tmanā nabhantām anyakeṣāṃ jyākā adhi dhanvasu ||<BR>
RV_10,133.06a vayam indra tvāyavaḥ sakhitvam ā rabhāmahe |<BR>
RV_10,133.06c ṛtasya naḥ pathā nayāti viśvāni duritā nabhantām anyakeṣāṃ jyākā adhi dhanvasu ||<BR>
RV_10,133.07a asmabhyaṃ su tvam indra tāṃ śikṣa yā dohate prati varaṃ jaritre |<BR>
RV_10,133.07c acchidrodhnī pīpayad yathā naḥ sahasradhārā payasā mahī gauḥ ||<BR>
<BR>
RV_10,134.01a ubhe yad indra rodasī āpaprāthoṣā iva |<BR>
RV_10,134.01c mahāntaṃ tvā mahīnāṃ samrājaṃ carṣaṇīnāṃ devī janitry ajījanad bhadrā janitry ajījanat ||<BR>
RV_10,134.02a ava sma durhaṇāyato martasya tanuhi sthiram |<BR>
RV_10,134.02c adhaspadaṃ tam īṃ kṛdhi yo asmāṃ ādideśati devī janitry ajījanad bhadrā janitry ajījanat ||<BR>
RV_10,134.03a ava tyā bṛhatīr iṣo viśvaścandrā amitrahan |<BR>
RV_10,134.03c śacībhiḥ śakra dhūnuhīndra viśvābhir ūtibhir devī janitry ajījanad bhadrā janitry ajījanat ||<BR>
RV_10,134.04a ava yat tvaṃ śatakratav indra viśvāni dhūnuṣe |<BR>
RV_10,134.04c rayiṃ na sunvate sacā sahasriṇībhir ūtibhir devī janitry ajījanad bhadrā janitry ajījanat ||<BR>
RV_10,134.05a ava svedā ivābhito viṣvak patantu didyavaḥ |<BR>
RV_10,134.05c dūrvāyā iva tantavo vy asmad etu durmatir devī janitry ajījanad bhadrā janitry ajījanat ||<BR>
RV_10,134.06a dīrghaṃ hy aṅkuśaṃ yathā śaktim bibharṣi mantumaḥ |<BR>
RV_10,134.06c pūrveṇa maghavan padājo vayāṃ yathā yamo devī janitry ajījanad bhadrā janitry ajījanat ||<BR>
RV_10,134.07a nakir devā minīmasi nakir ā yopayāmasi mantraśrutyaṃ carāmasi |<BR>
RV_10,134.07c pakṣebhir apikakṣebhir atrābhi saṃ rabhāmahe ||<BR>
<BR>
RV_10,135.01a yasmin vṛkṣe supalāśe devaiḥ sampibate yamaḥ |<BR>
RV_10,135.01c atrā no viśpatiḥ pitā purāṇāṃ anu venati ||<BR>
RV_10,135.02a purāṇāṃ anuvenantaṃ carantam pāpayāmuyā |<BR>
RV_10,135.02c asūyann abhy acākaśaṃ tasmā aspṛhayam punaḥ ||<BR>
RV_10,135.03a yaṃ kumāra navaṃ ratham acakram manasākṛṇoḥ |<BR>
RV_10,135.03c ekeṣaṃ viśvataḥ prāñcam apaśyann adhi tiṣṭhasi ||<BR>
RV_10,135.04a yaṃ kumāra prāvartayo rathaṃ viprebhyas pari |<BR>
RV_10,135.04c taṃ sāmānu prāvartata sam ito nāvy āhitam ||<BR>
RV_10,135.05a kaḥ kumāram ajanayad rathaṃ ko nir avartayat |<BR>
RV_10,135.05c kaḥ svit tad adya no brūyād anudeyī yathābhavat ||<BR>
RV_10,135.06a yathābhavad anudeyī tato agram ajāyata |<BR>
RV_10,135.06c purastād budhna ātataḥ paścān nirayaṇaṃ kṛtam ||<BR>
RV_10,135.07a idaṃ yamasya sādanaṃ devamānaṃ yad ucyate |<BR>
RV_10,135.07c iyam asya dhamyate nāḷīr ayaṃ gīrbhiḥ pariṣkṛtaḥ ||<BR>
<BR>
RV_10,136.01a keśy agniṃ keśī viṣaṃ keśī bibharti rodasī |<BR>
RV_10,136.01c keśī viśvaṃ svar dṛśe keśīdaṃ jyotir ucyate ||<BR>
RV_10,136.02a munayo vātaraśanāḥ piśaṅgā vasate malā |<BR>
RV_10,136.02c vātasyānu dhrājiṃ yanti yad devāso avikṣata ||<BR>
RV_10,136.03a unmaditā mauneyena vātāṃ ā tasthimā vayam |<BR>
RV_10,136.03c śarīred asmākaṃ yūyam martāso abhi paśyatha ||<BR>
RV_10,136.04a antarikṣeṇa patati viśvā rūpāvacākaśat |<BR>
RV_10,136.04c munir devasya-devasya saukṛtyāya sakhā hitaḥ ||<BR>
RV_10,136.05a vātasyāśvo vāyoḥ sakhātho deveṣito muniḥ |<BR>
RV_10,136.05c ubhau samudrāv ā kṣeti yaś ca pūrva utāparaḥ ||<BR>
RV_10,136.06a apsarasāṃ gandharvāṇām mṛgāṇāṃ caraṇe caran |<BR>
RV_10,136.06c keśī ketasya vidvān sakhā svādur madintamaḥ ||<BR>
RV_10,136.07a vāyur asmā upāmanthat pinaṣṭi smā kunannamā |<BR>
RV_10,136.07c keśī viṣasya pātreṇa yad rudreṇāpibat saha ||<BR>
<BR>
RV_10,137.01a uta devā avahitaṃ devā un nayathā punaḥ |<BR>
RV_10,137.01c utāgaś cakruṣaṃ devā devā jīvayathā punaḥ ||<BR>
RV_10,137.02a dvāv imau vātau vāta ā sindhor ā parāvataḥ |<BR>
RV_10,137.02c dakṣaṃ te anya ā vātu parānyo vātu yad rapaḥ ||<BR>
RV_10,137.03a ā vāta vāhi bheṣajaṃ vi vāta vāhi yad rapaḥ |<BR>
RV_10,137.03c tvaṃ hi viśvabheṣajo devānāṃ dūta īyase ||<BR>
RV_10,137.04a ā tvāgamaṃ śantātibhir atho ariṣṭatātibhiḥ |<BR>
RV_10,137.04c dakṣaṃ te bhadram ābhārṣam parā yakṣmaṃ suvāmi te ||<BR>
RV_10,137.05a trāyantām iha devās trāyatām marutāṃ gaṇaḥ |<BR>
RV_10,137.05c trāyantāṃ viśvā bhūtāni yathāyam arapā asat ||<BR>
RV_10,137.06a āpa id vā u bheṣajīr āpo amīvacātanīḥ |<BR>
RV_10,137.06c āpaḥ sarvasya bheṣajīs tās te kṛṇvantu bheṣajam ||<BR>
RV_10,137.07a hastābhyāṃ daśaśākhābhyāṃ jihvā vācaḥ purogavī |<BR>
RV_10,137.07c anāmayitnubhyāṃ tvā tābhyāṃ tvopa spṛśāmasi ||<BR>
<BR>
RV_10,138.01a tava tya indra sakhyeṣu vahnaya ṛtam manvānā vy adardirur valam |<BR>
RV_10,138.01c yatrā daśasyann uṣaso riṇann apaḥ kutsāya manmann ahyaś ca daṃsayaḥ ||<BR>
RV_10,138.02a avāsṛjaḥ prasvaḥ śvañcayo girīn ud āja usrā apibo madhu priyam |<BR>
RV_10,138.02c avardhayo vanino asya daṃsasā śuśoca sūrya ṛtajātayā girā ||<BR>
RV_10,138.03a vi sūryo madhye amucad rathaṃ divo vidad dāsāya pratimānam āryaḥ |<BR>
RV_10,138.03c dṛḷhāni pipror asurasya māyina indro vy āsyac cakṛvāṃ ṛjiśvanā ||<BR>
RV_10,138.04a anādhṛṣṭāni dhṛṣito vy āsyan nidhīṃr adevāṃ amṛṇad ayāsyaḥ |<BR>
RV_10,138.04c māseva sūryo vasu puryam ā dade gṛṇānaḥ śatrūṃr aśṛṇād virukmatā ||<BR>
RV_10,138.05a ayuddhaseno vibhvā vibhindatā dāśad vṛtrahā tujyāni tejate |<BR>
RV_10,138.05c indrasya vajrād abibhed abhiśnathaḥ prākrāmac chundhyūr ajahād uṣā anaḥ ||<BR>
RV_10,138.06a etā tyā te śrutyāni kevalā yad eka ekam akṛṇor ayajñam |<BR>
RV_10,138.06c māsāṃ vidhānam adadhā adhi dyavi tvayā vibhinnam bharati pradhim pitā ||<BR>
<BR>
RV_10,139.01a sūryaraśmir harikeśaḥ purastāt savitā jyotir ud ayāṃ ajasram |<BR>
RV_10,139.01c tasya pūṣā prasave yāti vidvān sampaśyan viśvā bhuvanāni gopāḥ ||<BR>
RV_10,139.02a nṛcakṣā eṣa divo madhya āsta āpaprivān rodasī antarikṣam |<BR>
RV_10,139.02c sa viśvācīr abhi caṣṭe ghṛtācīr antarā pūrvam aparaṃ ca ketum ||<BR>
RV_10,139.03a rāyo budhnaḥ saṃgamano vasūnāṃ viśvā rūpābhi caṣṭe śacībhiḥ |<BR>
RV_10,139.03c deva iva savitā satyadharmendro na tasthau samare dhanānām ||<BR>
RV_10,139.04a viśvāvasuṃ soma gandharvam āpo dadṛśuṣīs tad ṛtenā vy āyan |<BR>
RV_10,139.04c tad anvavaid indro rārahāṇa āsām pari sūryasya paridhīṃr apaśyat ||<BR>
RV_10,139.05a viśvāvasur abhi tan no gṛṇātu divyo gandharvo rajaso vimānaḥ |<BR>
RV_10,139.05c yad vā ghā satyam uta yan na vidma dhiyo hinvāno dhiya in no avyāḥ ||<BR>
RV_10,139.06a sasnim avindac caraṇe nadīnām apāvṛṇod duro aśmavrajānām |<BR>
RV_10,139.06c prāsāṃ gandharvo amṛtāni vocad indro dakṣam pari jānād ahīnām ||<BR>
<BR>
RV_10,140.01a agne tava śravo vayo mahi bhrājante arcayo vibhāvaso |<BR>
RV_10,140.01c bṛhadbhāno śavasā vājam ukthyaṃ dadhāsi dāśuṣe kave ||<BR>
RV_10,140.02a pāvakavarcāḥ śukravarcā anūnavarcā ud iyarṣi bhānunā |<BR>
RV_10,140.02c putro mātarā vicarann upāvasi pṛṇakṣi rodasī ubhe ||<BR>
RV_10,140.03a ūrjo napāj jātavedaḥ suśastibhir mandasva dhītibhir hitaḥ |<BR>
RV_10,140.03c tve iṣaḥ saṃ dadhur bhūrivarpasaś citrotayo vāmajātāḥ ||<BR>
RV_10,140.04a irajyann agne prathayasva jantubhir asme rāyo amartya |<BR>
RV_10,140.04c sa darśatasya vapuṣo vi rājasi pṛṇakṣi sānasiṃ kratum ||<BR>
RV_10,140.05a iṣkartāram adhvarasya pracetasaṃ kṣayantaṃ rādhaso mahaḥ |<BR>
RV_10,140.05c rātiṃ vāmasya subhagām mahīm iṣaṃ dadhāsi sānasiṃ rayim ||<BR>
RV_10,140.06a ṛtāvānam mahiṣaṃ viśvadarśatam agniṃ sumnāya dadhire puro janāḥ |<BR>
RV_10,140.06c śrutkarṇaṃ saprathastamaṃ tvā girā daivyam mānuṣā yugā ||<BR>
<BR>
RV_10,141.01a agne acchā vadeha naḥ pratyaṅ naḥ sumanā bhava |<BR>
RV_10,141.01c pra no yaccha viśas pate dhanadā asi nas tvam ||<BR>
RV_10,141.02a pra no yacchatv aryamā pra bhagaḥ pra bṛhaspatiḥ |<BR>
RV_10,141.02c pra devāḥ prota sūnṛtā rāyo devī dadātu naḥ ||<BR>
RV_10,141.03a somaṃ rājānam avase 'gniṃ gīrbhir havāmahe |<BR>
RV_10,141.03c ādityān viṣṇuṃ sūryam brahmāṇaṃ ca bṛhaspatim ||<BR>
RV_10,141.04a indravāyū bṛhaspatiṃ suhaveha havāmahe |<BR>
RV_10,141.04c yathā naḥ sarva ij janaḥ saṃgatyāṃ sumanā asat ||<BR>
RV_10,141.05a aryamaṇam bṛhaspatim indraṃ dānāya codaya |<BR>
RV_10,141.05c vātaṃ viṣṇuṃ sarasvatīṃ savitāraṃ ca vājinam ||<BR>
RV_10,141.06a tvaṃ no agne agnibhir brahma yajñaṃ ca vardhaya |<BR>
RV_10,141.06c tvaṃ no devatātaye rāyo dānāya codaya ||<BR>
<BR>
RV_10,142.01a ayam agne jaritā tve abhūd api sahasaḥ sūno nahy anyad asty āpyam |<BR>
RV_10,142.01c bhadraṃ hi śarma trivarūtham asti ta āre hiṃsānām apa didyum ā kṛdhi ||<BR>
RV_10,142.02a pravat te agne janimā pitūyataḥ sācīva viśvā bhuvanā ny ṛñjase |<BR>
RV_10,142.02c pra saptayaḥ pra saniṣanta no dhiyaḥ puraś caranti paśupā iva tmanā ||<BR>
RV_10,142.03a uta vā u pari vṛṇakṣi bapsad bahor agna ulapasya svadhāvaḥ |<BR>
RV_10,142.03c uta khilyā urvarāṇām bhavanti mā te hetiṃ taviṣīṃ cukrudhāma ||<BR>
RV_10,142.04a yad udvato nivato yāsi bapsat pṛthag eṣi pragardhinīva senā |<BR>
RV_10,142.04c yadā te vāto anuvāti śocir vapteva śmaśru vapasi pra bhūma ||<BR>
RV_10,142.05a praty asya śreṇayo dadṛśra ekaṃ niyānam bahavo rathāsaḥ |<BR>
RV_10,142.05c bāhū yad agne anumarmṛjāno nyaṅṅ uttānām anveṣi bhūmim ||<BR>
RV_10,142.06a ut te śuṣmā jihatām ut te arcir ut te agne śaśamānasya vājāḥ |<BR>
RV_10,142.06c uc chvañcasva ni nama vardhamāna ā tvādya viśve vasavaḥ sadantu ||<BR>
RV_10,142.07a apām idaṃ nyayanaṃ samudrasya niveśanam |<BR>
RV_10,142.07c anyaṃ kṛṇuṣvetaḥ panthāṃ tena yāhi vaśāṃ anu ||<BR>
RV_10,142.08a āyane te parāyaṇe dūrvā rohantu puṣpiṇīḥ |<BR>
RV_10,142.08c hradāś ca puṇḍarīkāṇi samudrasya gṛhā ime ||<BR>
<BR>
RV_10,143.01a tyaṃ cid atrim ṛtajuram artham aśvaṃ na yātave |<BR>
RV_10,143.01c kakṣīvantaṃ yadī punā rathaṃ na kṛṇutho navam ||<BR>
RV_10,143.02a tyaṃ cid aśvaṃ na vājinam areṇavo yam atnata |<BR>
RV_10,143.02c dṛḷhaṃ granthiṃ na vi ṣyatam atriṃ yaviṣṭham ā rajaḥ ||<BR>
RV_10,143.03a narā daṃsiṣṭhāv atraye śubhrā siṣāsataṃ dhiyaḥ |<BR>
RV_10,143.03c athā hi vāṃ divo narā puna stomo na viśase ||<BR>
RV_10,143.04a cite tad vāṃ surādhasā rātiḥ sumatir aśvinā |<BR>
RV_10,143.04c ā yan naḥ sadane pṛthau samane parṣatho narā ||<BR>
RV_10,143.05a yuvam bhujyuṃ samudra ā rajasaḥ pāra īṅkhitam |<BR>
RV_10,143.05c yātam acchā patatribhir nāsatyā sātaye kṛtam ||<BR>
RV_10,143.06a ā vāṃ sumnaiḥ śaṃyū iva maṃhiṣṭhā viśvavedasā |<BR>
RV_10,143.06c sam asme bhūṣataṃ narotsaṃ na pipyuṣīr iṣaḥ ||<BR>
<BR>
RV_10,144.01a ayaṃ hi te amartya indur atyo na patyate |<BR>
RV_10,144.01c dakṣo viśvāyur vedhase ||<BR>
RV_10,144.02a ayam asmāsu kāvya ṛbhur vajro dāsvate |<BR>
RV_10,144.02c ayam bibharty ūrdhvakṛśanam madam ṛbhur na kṛtvyam madam ||<BR>
RV_10,144.03a ghṛṣuḥ śyenāya kṛtvana āsu svāsu vaṃsagaḥ |<BR>
RV_10,144.03c ava dīdhed ahīśuvaḥ ||<BR>
RV_10,144.04a yaṃ suparṇaḥ parāvataḥ śyenasya putra ābharat |<BR>
RV_10,144.04c śatacakraṃ yo 'hyo vartaniḥ ||<BR>
RV_10,144.05a yaṃ te śyenaś cārum avṛkam padābharad aruṇam mānam andhasaḥ |<BR>
RV_10,144.05c enā vayo vi tāry āyur jīvasa enā jāgāra bandhutā ||<BR>
RV_10,144.06a evā tad indra indunā deveṣu cid dhārayāte mahi tyajaḥ |<BR>
RV_10,144.06c kratvā vayo vi tāry āyuḥ sukrato kratvāyam asmad ā sutaḥ ||<BR>
<BR>
RV_10,145.01a imāṃ khanāmy oṣadhiṃ vīrudham balavattamām |<BR>
RV_10,145.01c yayā sapatnīm bādhate yayā saṃvindate patim ||<BR>
RV_10,145.02a uttānaparṇe subhage devajūte sahasvati |<BR>
RV_10,145.02c sapatnīm me parā dhama patim me kevalaṃ kuru ||<BR>
RV_10,145.03a uttarāham uttara uttared uttarābhyaḥ |<BR>
RV_10,145.03c athā sapatnī yā mamādharā sādharābhyaḥ ||<BR>
RV_10,145.04a nahy asyā nāma gṛbhṇāmi no asmin ramate jane |<BR>
RV_10,145.04c parām eva parāvataṃ sapatnīṃ gamayāmasi ||<BR>
RV_10,145.05a aham asmi sahamānātha tvam asi sāsahiḥ |<BR>
RV_10,145.05c ubhe sahasvatī bhūtvī sapatnīm me sahāvahai ||<BR>
RV_10,145.06a upa te 'dhāṃ sahamānām abhi tvādhāṃ sahīyasā |<BR>
RV_10,145.06c mām anu pra te mano vatsaṃ gaur iva dhāvatu pathā vār iva dhāvatu ||<BR>
<BR>
RV_10,146.01a araṇyāny araṇyāny asau yā preva naśyasi |<BR>
RV_10,146.01c kathā grāmaṃ na pṛcchasi na tvā bhīr iva vindatī3ṃ ||<BR>
RV_10,146.02a vṛṣāravāya vadate yad upāvati ciccikaḥ |<BR>
RV_10,146.02c āghāṭibhir iva dhāvayann araṇyānir mahīyate ||<BR>
RV_10,146.03a uta gāva ivādanty uta veśmeva dṛśyate |<BR>
RV_10,146.03c uto araṇyāniḥ sāyaṃ śakaṭīr iva sarjati ||<BR>
RV_10,146.04a gām aṅgaiṣa ā hvayati dārv aṅgaiṣo apāvadhīt |<BR>
RV_10,146.04c vasann araṇyānyāṃ sāyam akrukṣad iti manyate ||<BR>
RV_10,146.05a na vā araṇyānir hanty anyaś cen nābhigacchati |<BR>
RV_10,146.05c svādoḥ phalasya jagdhvāya yathākāmaṃ ni padyate ||<BR>
RV_10,146.06a āñjanagandhiṃ surabhim bahvannām akṛṣīvalām |<BR>
RV_10,146.06c prāham mṛgāṇām mātaram araṇyānim aśaṃsiṣam ||<BR>
<BR>
RV_10,147.01a śrat te dadhāmi prathamāya manyave 'han yad vṛtraṃ naryaṃ viver apaḥ |<BR>
RV_10,147.01c ubhe yat tvā bhavato rodasī anu rejate śuṣmāt pṛthivī cid adrivaḥ ||<BR>
RV_10,147.02a tvam māyābhir anavadya māyinaṃ śravasyatā manasā vṛtram ardayaḥ |<BR>
RV_10,147.02c tvām in naro vṛṇate gaviṣṭiṣu tvāṃ viśvāsu havyāsv iṣṭiṣu ||<BR>
RV_10,147.03a aiṣu cākandhi puruhūta sūriṣu vṛdhāso ye maghavann ānaśur magham |<BR>
RV_10,147.03c arcanti toke tanaye pariṣṭiṣu medhasātā vājinam ahraye dhane ||<BR>
RV_10,147.04a sa in nu rāyaḥ subhṛtasya cākanan madaṃ yo asya raṃhyaṃ ciketati |<BR>
RV_10,147.04c tvāvṛdho maghavan dāśvadhvaro makṣū sa vājam bharate dhanā nṛbhiḥ ||<BR>
RV_10,147.05a tvaṃ śardhāya mahinā gṛṇāna uru kṛdhi maghavañ chagdhi rāyaḥ |<BR>
RV_10,147.05c tvaṃ no mitro varuṇo na māyī pitvo na dasma dayase vibhaktā ||<BR>
<BR>
RV_10,148.01a suṣvāṇāsa indra stumasi tvā sasavāṃsaś ca tuvinṛmṇa vājam |<BR>
RV_10,148.01c ā no bhara suvitaṃ yasya cākan tmanā tanā sanuyāma tvotāḥ ||<BR>
RV_10,148.02a ṛṣvas tvam indra śūra jāto dāsīr viśaḥ sūryeṇa sahyāḥ |<BR>
RV_10,148.02c guhā hitaṃ guhyaṃ gūḷham apsu bibhṛmasi prasravaṇe na somam ||<BR>
RV_10,148.03a aryo vā giro abhy arca vidvān ṛṣīṇāṃ vipraḥ sumatiṃ cakānaḥ |<BR>
RV_10,148.03c te syāma ye raṇayanta somair enota tubhyaṃ rathoḷha bhakṣaiḥ ||<BR>
RV_10,148.04a imā brahmendra tubhyaṃ śaṃsi dā nṛbhyo nṛṇāṃ śūra śavaḥ |<BR>
RV_10,148.04c tebhir bhava sakratur yeṣu cākann uta trāyasva gṛṇata uta stīn ||<BR>
RV_10,148.05a śrudhī havam indra śūra pṛthyā uta stavase venyasyārkaiḥ |<BR>
RV_10,148.05c ā yas te yoniṃ ghṛtavantam asvār ūrmir na nimnair dravayanta vakvāḥ ||<BR>
<BR>
RV_10,149.01a savitā yantraiḥ pṛthivīm aramṇād askambhane savitā dyām adṛṃhat |<BR>
RV_10,149.01c aśvam ivādhukṣad dhunim antarikṣam atūrte baddhaṃ savitā samudram ||<BR>
RV_10,149.02a yatrā samudra skabhito vy aunad apāṃ napāt savitā tasya veda |<BR>
RV_10,149.02c ato bhūr ata ā utthitaṃ rajo 'to dyāvāpṛthivī aprathetām ||<BR>
RV_10,149.03a paścedam anyad abhavad yajatram amartyasya bhuvanasya bhūnā |<BR>
RV_10,149.03c suparṇo aṅga savitur garutmān pūrvo jātaḥ sa u asyānu dharma ||<BR>
RV_10,149.04a gāva iva grāmaṃ yūyudhir ivāśvān vāśreva vatsaṃ sumanā duhānā |<BR>
RV_10,149.04c patir iva jāyām abhi no ny etu dhartā divaḥ savitā viśvavāraḥ ||<BR>
RV_10,149.05a hiraṇyastūpaḥ savitar yathā tvāṅgiraso juhve vāje asmin |<BR>
RV_10,149.05c evā tvārcann avase vandamānaḥ somasyevāṃśum prati jāgarāham ||<BR>
<BR>
RV_10,150.01a samiddhaś cit sam idhyase devebhyo havyavāhana |<BR>
RV_10,150.01c ādityai rudrair vasubhir na ā gahi mṛḷīkāya na ā gahi ||<BR>
RV_10,150.02a imaṃ yajñam idaṃ vaco jujuṣāṇa upāgahi |<BR>
RV_10,150.02c martāsas tvā samidhāna havāmahe mṛḷīkāya havāmahe ||<BR>
RV_10,150.03a tvām u jātavedasaṃ viśvavāraṃ gṛṇe dhiyā |<BR>
RV_10,150.03c agne devāṃ ā vaha naḥ priyavratān mṛḷīkāya priyavratān ||<BR>
RV_10,150.04a agnir devo devānām abhavat purohito 'gnim manuṣyā ṛṣayaḥ sam īdhire |<BR>
RV_10,150.04c agnim maho dhanasātāv ahaṃ huve mṛḷīkaṃ dhanasātaye ||<BR>
RV_10,150.05a agnir atrim bharadvājaṃ gaviṣṭhiram prāvan naḥ kaṇvaṃ trasadasyum āhave |<BR>
RV_10,150.05c agniṃ vasiṣṭho havate purohito mṛḷīkāya purohitaḥ ||<BR>
<BR>
RV_10,151.01a śraddhayāgniḥ sam idhyate śraddhayā hūyate haviḥ |<BR>
RV_10,151.01c śraddhām bhagasya mūrdhani vacasā vedayāmasi ||<BR>
RV_10,151.02a priyaṃ śraddhe dadataḥ priyaṃ śraddhe didāsataḥ |<BR>
RV_10,151.02c priyam bhojeṣu yajvasv idam ma uditaṃ kṛdhi ||<BR>
RV_10,151.03a yathā devā asureṣu śraddhām ugreṣu cakrire |<BR>
RV_10,151.03c evam bhojeṣu yajvasv asmākam uditaṃ kṛdhi ||<BR>
RV_10,151.04a śraddhāṃ devā yajamānā vāyugopā upāsate |<BR>
RV_10,151.04c śraddhāṃ hṛdayyayākūtyā śraddhayā vindate vasu ||<BR>
RV_10,151.05a śraddhām prātar havāmahe śraddhām madhyandinam pari |<BR>
RV_10,151.05c śraddhāṃ sūryasya nimruci śraddhe śrad dhāpayeha naḥ ||<BR>
<BR>
RV_10,152.01a śāsa itthā mahāṃ asy amitrakhādo adbhutaḥ |<BR>
RV_10,152.01c na yasya hanyate sakhā na jīyate kadā cana ||<BR>
RV_10,152.02a svastidā viśas patir vṛtrahā vimṛdho vaśī |<BR>
RV_10,152.02c vṛṣendraḥ pura etu naḥ somapā abhayaṅkaraḥ ||<BR>
RV_10,152.03a vi rakṣo vi mṛdho jahi vi vṛtrasya hanū ruja |<BR>
RV_10,152.03c vi manyum indra vṛtrahann amitrasyābhidāsataḥ ||<BR>
RV_10,152.04a vi na indra mṛdho jahi nīcā yaccha pṛtanyataḥ |<BR>
RV_10,152.04c yo asmāṃ abhidāsaty adharaṃ gamayā tamaḥ ||<BR>
RV_10,152.05a apendra dviṣato mano 'pa jijyāsato vadham |<BR>
RV_10,152.05c vi manyoḥ śarma yaccha varīyo yavayā vadham ||<BR>
<BR>
RV_10,153.01a īṅkhayantīr apasyuva indraṃ jātam upāsate |<BR>
RV_10,153.01c bhejānāsaḥ suvīryam ||<BR>
RV_10,153.02a tvam indra balād adhi sahaso jāta ojasaḥ |<BR>
RV_10,153.02c tvaṃ vṛṣan vṛṣed asi ||<BR>
RV_10,153.03a tvam indrāsi vṛtrahā vy antarikṣam atiraḥ |<BR>
RV_10,153.03c ud dyām astabhnā ojasā ||<BR>
RV_10,153.04a tvam indra sajoṣasam arkam bibharṣi bāhvoḥ |<BR>
RV_10,153.04c vajraṃ śiśāna ojasā ||<BR>
RV_10,153.05a tvam indrābhibhūr asi viśvā jātāny ojasā |<BR>
RV_10,153.05c sa viśvā bhuva ābhavaḥ ||<BR>
<BR>
RV_10,154.01a soma ekebhyaḥ pavate ghṛtam eka upāsate |<BR>
RV_10,154.01c yebhyo madhu pradhāvati tāṃś cid evāpi gacchatāt ||<BR>
RV_10,154.02a tapasā ye anādhṛṣyās tapasā ye svar yayuḥ |<BR>
RV_10,154.02c tapo ye cakrire mahas tāṃś cid evāpi gacchatāt ||<BR>
RV_10,154.03a ye yudhyante pradhaneṣu śūrāso ye tanūtyajaḥ |<BR>
RV_10,154.03c ye vā sahasradakṣiṇās tāṃś cid evāpi gacchatāt ||<BR>
RV_10,154.04a ye cit pūrva ṛtasāpa ṛtāvāna ṛtāvṛdhaḥ |<BR>
RV_10,154.04c pitṝn tapasvato yama tāṃś cid evāpi gacchatāt ||<BR>
RV_10,154.05a sahasraṇīthāḥ kavayo ye gopāyanti sūryam |<BR>
RV_10,154.05c ṛṣīn tapasvato yama tapojāṃ api gacchatāt ||<BR>
<BR>
RV_10,155.01a arāyi kāṇe vikaṭe giriṃ gaccha sadānve |<BR>
RV_10,155.01c śirimbiṭhasya satvabhis tebhiṣ ṭvā cātayāmasi ||<BR>
RV_10,155.02a catto itaś cattāmutaḥ sarvā bhrūṇāny āruṣī |<BR>
RV_10,155.02c arāyyam brahmaṇas pate tīkṣṇaśṛṇgodṛṣann ihi ||<BR>
RV_10,155.03a ado yad dāru plavate sindhoḥ pāre apūruṣam |<BR>
RV_10,155.03c tad ā rabhasva durhaṇo tena gaccha parastaram ||<BR>
RV_10,155.04a yad dha prācīr ajagantoro maṇḍūradhāṇikīḥ |<BR>
RV_10,155.04c hatā indrasya śatravaḥ sarve budbudayāśavaḥ ||<BR>
RV_10,155.05a parīme gām aneṣata pary agnim ahṛṣata |<BR>
RV_10,155.05c deveṣv akrata śravaḥ ka imāṃ ā dadharṣati ||<BR>
<BR>
RV_10,156.01a agniṃ hinvantu no dhiyaḥ saptim āśum ivājiṣu |<BR>
RV_10,156.01c tena jeṣma dhanaṃ-dhanam ||<BR>
RV_10,156.02a yayā gā ākarāmahe senayāgne tavotyā |<BR>
RV_10,156.02c tāṃ no hinva maghattaye ||<BR>
RV_10,156.03a āgne sthūraṃ rayim bhara pṛthuṃ gomantam aśvinam |<BR>
RV_10,156.03c aṅdhi khaṃ vartayā paṇim ||<BR>
RV_10,156.04a agne nakṣatram ajaram ā sūryaṃ rohayo divi |<BR>
RV_10,156.04c dadhaj jyotir janebhyaḥ ||<BR>
RV_10,156.05a agne ketur viśām asi preṣṭhaḥ śreṣṭha upasthasat |<BR>
RV_10,156.05c bodhā stotre vayo dadhat ||<BR>
<BR>
RV_10,157.01a imā nu kam bhuvanā sīṣadhāmendraś ca viśve ca devāḥ ||<BR>
RV_10,157.02a yajñaṃ ca nas tanvaṃ ca prajāṃ cādityair indraḥ saha cīkḷpāti ||<BR>
RV_10,157.03a ādityair indraḥ sagaṇo marudbhir asmākam bhūtv avitā tanūnām ||<BR>
RV_10,157.04a hatvāya devā asurān yad āyan devā devatvam abhirakṣamāṇāḥ ||<BR>
RV_10,157.05a pratyañcam arkam anayañ chacībhir ād it svadhām iṣirām pary apaśyan ||<BR>
<BR>
RV_10,158.01a sūryo no divas pātu vāto antarikṣāt |<BR>
RV_10,158.01c agnir naḥ pārthivebhyaḥ ||<BR>
RV_10,158.02a joṣā savitar yasya te haraḥ śataṃ savāṃ arhati |<BR>
RV_10,158.02c pāhi no didyutaḥ patantyāḥ ||<BR>
RV_10,158.03a cakṣur no devaḥ savitā cakṣur na uta parvataḥ |<BR>
RV_10,158.03c cakṣur dhātā dadhātu naḥ ||<BR>
RV_10,158.04a cakṣur no dhehi cakṣuṣe cakṣur vikhyai tanūbhyaḥ |<BR>
RV_10,158.04c saṃ cedaṃ vi ca paśyema ||<BR>
RV_10,158.05a susaṃdṛśaṃ tvā vayam prati paśyema sūrya |<BR>
RV_10,158.05c vi paśyema nṛcakṣasaḥ ||<BR>
<BR>
RV_10,159.01a ud asau sūryo agād ud ayam māmako bhagaḥ |<BR>
RV_10,159.01c ahaṃ tad vidvalā patim abhy asākṣi viṣāsahiḥ ||<BR>
RV_10,159.02a ahaṃ ketur aham mūrdhāham ugrā vivācanī |<BR>
RV_10,159.02c mamed anu kratum patiḥ sehānāyā upācaret ||<BR>
RV_10,159.03a mama putrāḥ śatruhaṇo 'tho me duhitā virāṭ |<BR>
RV_10,159.03c utāham asmi saṃjayā patyau me śloka uttamaḥ ||<BR>
RV_10,159.04a yenendro haviṣā kṛtvy abhavad dyumny uttamaḥ |<BR>
RV_10,159.04c idaṃ tad akri devā asapatnā kilābhuvam ||<BR>
RV_10,159.05a asapatnā sapatnaghnī jayanty abhibhūvarī |<BR>
RV_10,159.05c āvṛkṣam anyāsāṃ varco rādho astheyasām iva ||<BR>
RV_10,159.06a sam ajaiṣam imā ahaṃ sapatnīr abhibhūvarī |<BR>
RV_10,159.06c yathāham asya vīrasya virājāni janasya ca ||<BR>
<BR>
RV_10,160.01a tīvrasyābhivayaso asya pāhi sarvarathā vi harī iha muñca |<BR>
RV_10,160.01c indra mā tvā yajamānāso anye ni rīraman tubhyam ime sutāsaḥ ||<BR>
RV_10,160.02a tubhyaṃ sutās tubhyam u sotvāsas tvāṃ giraḥ śvātryā ā hvayanti |<BR>
RV_10,160.02c indredam adya savanaṃ juṣāṇo viśvasya vidvāṃ iha pāhi somam ||<BR>
RV_10,160.03a ya uśatā manasā somam asmai sarvahṛdā devakāmaḥ sunoti |<BR>
RV_10,160.03c na gā indras tasya parā dadāti praśastam ic cārum asmai kṛṇoti ||<BR>
RV_10,160.04a anuspaṣṭo bhavaty eṣo asya yo asmai revān na sunoti somam |<BR>
RV_10,160.04c nir aratnau maghavā taṃ dadhāti brahmadviṣo hanty anānudiṣṭaḥ ||<BR>
RV_10,160.05a aśvāyanto gavyanto vājayanto havāmahe tvopagantavā u |<BR>
RV_10,160.05c ābhūṣantas te sumatau navāyāṃ vayam indra tvā śunaṃ huvema ||<BR>
<BR>
RV_10,161.01a muñcāmi tvā haviṣā jīvanāya kam ajñātayakṣmād uta rājayakṣmāt |<BR>
RV_10,161.01c grāhir jagrāha yadi vaitad enaṃ tasyā indrāgnī pra mumuktam enam ||<BR>
RV_10,161.02a yadi kṣitāyur yadi vā pareto yadi mṛtyor antikaṃ nīta eva |<BR>
RV_10,161.02c tam ā harāmi nirṛter upasthād aspārṣam enaṃ śataśāradāya ||<BR>
RV_10,161.03a sahasrākṣeṇa śataśāradena śatāyuṣā haviṣāhārṣam enam |<BR>
RV_10,161.03c śataṃ yathemaṃ śarado nayātīndro viśvasya duritasya pāram ||<BR>
RV_10,161.04a śataṃ jīva śarado vardhamānaḥ śataṃ hemantāñ chatam u vasantān |<BR>
RV_10,161.04c śatam indrāgnī savitā bṛhaspatiḥ śatāyuṣā haviṣemam punar duḥ ||<BR>
RV_10,161.05a āhārṣaṃ tvāvidaṃ tvā punar āgāḥ punarnava |<BR>
RV_10,161.05c sarvāṅga sarvaṃ te cakṣuḥ sarvam āyuś ca te 'vidam ||<BR>
<BR>
RV_10,162.01a brahmaṇāgniḥ saṃvidāno rakṣohā bādhatām itaḥ |<BR>
RV_10,162.01c amīvā yas te garbhaṃ durṇāmā yonim āśaye ||<BR>
RV_10,162.02a yas te garbham amīvā durṇāmā yonim āśaye |<BR>
RV_10,162.02c agniṣ ṭam brahmaṇā saha niṣ kravyādam anīnaśat ||<BR>
RV_10,162.03a yas te hanti patayantaṃ niṣatsnuṃ yaḥ sarīsṛpam |<BR>
RV_10,162.03c jātaṃ yas te jighāṃsati tam ito nāśayāmasi ||<BR>
RV_10,162.04a yas ta ūrū viharaty antarā dampatī śaye |<BR>
RV_10,162.04c yoniṃ yo antar āreḷhi tam ito nāśayāmasi ||<BR>
RV_10,162.05a yas tvā bhrātā patir bhūtvā jāro bhūtvā nipadyate |<BR>
RV_10,162.05c prajāṃ yas te jighāṃsati tam ito nāśayāmasi ||<BR>
RV_10,162.06a yas tvā svapnena tamasā mohayitvā nipadyate |<BR>
RV_10,162.06c prajāṃ yas te jighāṃsati tam ito nāśayāmasi ||<BR>
<BR>
RV_10,163.01a akṣībhyāṃ te nāsikābhyāṃ karṇābhyāṃ chubukād adhi |<BR>
RV_10,163.01c yakṣmaṃ śīrṣaṇyam mastiṣkāj jihvāyā vi vṛhāmi te ||<BR>
RV_10,163.02a grīvābhyas ta uṣṇihābhyaḥ kīkasābhyo anūkyāt |<BR>
RV_10,163.02c yakṣmaṃ doṣaṇyam aṃsābhyām bāhubhyāṃ vi vṛhāmi te ||<BR>
RV_10,163.03a āntrebhyas te gudābhyo vaniṣṭhor hṛdayād adhi |<BR>
RV_10,163.03c yakṣmam matasnābhyāṃ yaknaḥ plāśibhyo vi vṛhāmi te ||<BR>
RV_10,163.04a ūrubhyāṃ te aṣṭhīvadbhyām pārṣṇibhyām prapadābhyām |<BR>
RV_10,163.04c yakṣmaṃ śroṇibhyām bhāsadād bhaṃsaso vi vṛhāmi te ||<BR>
RV_10,163.05a mehanād vanaṅkaraṇāl lomabhyas te nakhebhyaḥ |<BR>
RV_10,163.05c yakṣmaṃ sarvasmād ātmanas tam idaṃ vi vṛhāmi te ||<BR>
RV_10,163.06a aṅgād-aṅgāl lomno-lomno jātam parvaṇi-parvaṇi |<BR>
RV_10,163.06c yakṣmaṃ sarvasmād ātmanas tam idaṃ vi vṛhāmi te ||<BR>
<BR>
RV_10,164.01a apehi manasas pate 'pa krāma paraś cara |<BR>
RV_10,164.01c paro nirṛtyā ā cakṣva bahudhā jīvato manaḥ ||<BR>
RV_10,164.02a bhadraṃ vai varaṃ vṛṇate bhadraṃ yuñjanti dakṣiṇam |<BR>
RV_10,164.02c bhadraṃ vaivasvate cakṣur bahutrā jīvato manaḥ ||<BR>
RV_10,164.03a yad āśasā niḥśasābhiśasopārima jāgrato yat svapantaḥ |<BR>
RV_10,164.03c agnir viśvāny apa duṣkṛtāny ajuṣṭāny āre asmad dadhātu ||<BR>
RV_10,164.04a yad indra brahmaṇas pate 'bhidrohaṃ carāmasi |<BR>
RV_10,164.04c pracetā na āṅgiraso dviṣatām pātv aṃhasaḥ ||<BR>
RV_10,164.05a ajaiṣmādyāsanāma cābhūmānāgaso vayam |<BR>
RV_10,164.05c jāgratsvapnaḥ saṃkalpaḥ pāpo yaṃ dviṣmas taṃ sa ṛcchatu yo no dveṣṭi tam ṛcchatu ||<BR>
<BR>
RV_10,165.01a devāḥ kapota iṣito yad icchan dūto nirṛtyā idam ājagāma |<BR>
RV_10,165.01c tasmā arcāma kṛṇavāma niṣkṛtiṃ śaṃ no astu dvipade śaṃ catuṣpade ||<BR>
RV_10,165.02a śivaḥ kapota iṣito no astv anāgā devāḥ śakuno gṛheṣu |<BR>
RV_10,165.02c agnir hi vipro juṣatāṃ havir naḥ pari hetiḥ pakṣiṇī no vṛṇaktu ||<BR>
RV_10,165.03a hetiḥ pakṣiṇī na dabhāty asmān āṣṭryām padaṃ kṛṇute agnidhāne |<BR>
RV_10,165.03c śaṃ no gobhyaś ca puruṣebhyaś cāstu mā no hiṃsīd iha devāḥ kapotaḥ ||<BR>
RV_10,165.04a yad ulūko vadati mogham etad yat kapotaḥ padam agnau kṛṇoti |<BR>
RV_10,165.04c yasya dūtaḥ prahita eṣa etat tasmai yamāya namo astu mṛtyave ||<BR>
RV_10,165.05a ṛcā kapotaṃ nudata praṇodam iṣam madantaḥ pari gāṃ nayadhvam |<BR>
RV_10,165.05c saṃyopayanto duritāni viśvā hitvā na ūrjam pra patāt patiṣṭhaḥ ||<BR>
<BR>
RV_10,166.01a ṛṣabham mā samānānāṃ sapatnānāṃ viṣāsahim |<BR>
RV_10,166.01c hantāraṃ śatrūṇāṃ kṛdhi virājaṃ gopatiṃ gavām ||<BR>
RV_10,166.02a aham asmi sapatnahendra ivāriṣṭo akṣataḥ |<BR>
RV_10,166.02c adhaḥ sapatnā me pador ime sarve abhiṣṭhitāḥ ||<BR>
RV_10,166.03a atraiva vo 'pi nahyāmy ubhe ārtnī iva jyayā |<BR>
RV_10,166.03c vācas pate ni ṣedhemān yathā mad adharaṃ vadān ||<BR>
RV_10,166.04a abhibhūr aham āgamaṃ viśvakarmeṇa dhāmnā |<BR>
RV_10,166.04c ā vaś cittam ā vo vratam ā vo 'haṃ samitiṃ dade ||<BR>
RV_10,166.05a yogakṣemaṃ va ādāyāham bhūyāsam uttama ā vo mūrdhānam akramīm |<BR>
RV_10,166.05d adhaspadān ma ud vadata maṇḍūkā ivodakān maṇḍūkā udakād iva ||<BR>
<BR>
RV_10,167.01a tubhyedam indra pari ṣicyate madhu tvaṃ sutasya kalaśasya rājasi |<BR>
RV_10,167.01c tvaṃ rayim puruvīrām u nas kṛdhi tvaṃ tapaḥ paritapyājayaḥ svaḥ ||<BR>
RV_10,167.02a svarjitam mahi mandānam andhaso havāmahe pari śakraṃ sutāṃ upa |<BR>
RV_10,167.02c imaṃ no yajñam iha bodhy ā gahi spṛdho jayantam maghavānam īmahe ||<BR>
RV_10,167.03a somasya rājño varuṇasya dharmaṇi bṛhaspater anumatyā u śarmaṇi |<BR>
RV_10,167.03c tavāham adya maghavann upastutau dhātar vidhātaḥ kalaśāṃ abhakṣayam ||<BR>
RV_10,167.04a prasūto bhakṣam akaraṃ carāv api stomaṃ cemam prathamaḥ sūrir un mṛje |<BR>
RV_10,167.04c sute sātena yady āgamaṃ vām prati viśvāmitrajamadagnī dame ||<BR>
<BR>
RV_10,168.01a vātasya nu mahimānaṃ rathasya rujann eti stanayann asya ghoṣaḥ |<BR>
RV_10,168.01c divispṛg yāty aruṇāni kṛṇvann uto eti pṛthivyā reṇum asyan ||<BR>
RV_10,168.02a sam prerate anu vātasya viṣṭhā ainaṃ gacchanti samanaṃ na yoṣāḥ |<BR>
RV_10,168.02c tābhiḥ sayuk sarathaṃ deva īyate 'sya viśvasya bhuvanasya rājā ||<BR>
RV_10,168.03a antarikṣe pathibhir īyamāno na ni viśate katamac canāhaḥ |<BR>
RV_10,168.03c apāṃ sakhā prathamajā ṛtāvā kva svij jātaḥ kuta ā babhūva ||<BR>
RV_10,168.04a ātmā devānām bhuvanasya garbho yathāvaśaṃ carati deva eṣaḥ |<BR>
RV_10,168.04c ghoṣā id asya śṛṇvire na rūpaṃ tasmai vātāya haviṣā vidhema ||<BR>
<BR>
RV_10,169.01a mayobhūr vāto abhi vātūsrā ūrjasvatīr oṣadhīr ā riśantām |<BR>
RV_10,169.01c pīvasvatīr jīvadhanyāḥ pibantv avasāya padvate rudra mṛḷa ||<BR>
RV_10,169.02a yāḥ sarūpā virūpā ekarūpā yāsām agnir iṣṭyā nāmāni veda |<BR>
RV_10,169.02c yā aṅgirasas tapaseha cakrus tābhyaḥ parjanya mahi śarma yaccha ||<BR>
RV_10,169.03a yā deveṣu tanvam airayanta yāsāṃ somo viśvā rūpāṇi veda |<BR>
RV_10,169.03c tā asmabhyam payasā pinvamānāḥ prajāvatīr indra goṣṭhe rirīhi ||<BR>
RV_10,169.04a prajāpatir mahyam etā rarāṇo viśvair devaiḥ pitṛbhiḥ saṃvidānaḥ |<BR>
RV_10,169.04c śivāḥ satīr upa no goṣṭham ākas tāsāṃ vayam prajayā saṃ sadema ||<BR>
<BR>
RV_10,170.01a vibhrāḍ bṛhat pibatu somyam madhv āyur dadhad yajñapatāv avihrutam |<BR>
RV_10,170.01c vātajūto yo abhirakṣati tmanā prajāḥ pupoṣa purudhā vi rājati ||<BR>
RV_10,170.02a vibhrāḍ bṛhat subhṛtaṃ vājasātamaṃ dharman divo dharuṇe satyam arpitam |<BR>
RV_10,170.02c amitrahā vṛtrahā dasyuhantamaṃ jyotir jajñe asurahā sapatnahā ||<BR>
RV_10,170.03a idaṃ śreṣṭhaṃ jyotiṣāṃ jyotir uttamaṃ viśvajid dhanajid ucyate bṛhat |<BR>
RV_10,170.03c viśvabhrāḍ bhrājo mahi sūryo dṛśa uru paprathe saha ojo acyutam ||<BR>
RV_10,170.04a vibhrājañ jyotiṣā svar agaccho rocanaṃ divaḥ |<BR>
RV_10,170.04c yenemā viśvā bhuvanāny ābhṛtā viśvakarmaṇā viśvadevyāvatā ||<BR>
<BR>
RV_10,171.01a tvaṃ tyam iṭato ratham indra prāvaḥ sutāvataḥ |<BR>
RV_10,171.01c aśṛṇoḥ somino havam ||<BR>
RV_10,171.02a tvam makhasya dodhataḥ śiro 'va tvaco bharaḥ |<BR>
RV_10,171.02c agacchaḥ somino gṛham ||<BR>
RV_10,171.03a tvaṃ tyam indra martyam āstrabudhnāya venyam |<BR>
RV_10,171.03c muhuḥ śrathnā manasyave ||<BR>
RV_10,171.04a tvaṃ tyam indra sūryam paścā santam puras kṛdhi |<BR>
RV_10,171.04c devānāṃ cit tiro vaśam ||<BR>
<BR>
RV_10,172.01a ā yāhi vanasā saha gāvaḥ sacanta vartaniṃ yad ūdhabhiḥ ||<BR>
RV_10,172.02a ā yāhi vasvyā dhiyā maṃhiṣṭho jārayanmakhaḥ sudānubhiḥ ||<BR>
RV_10,172.03a pitubhṛto na tantum it sudānavaḥ prati dadhmo yajāmasi ||<BR>
RV_10,172.04a uṣā apa svasus tamaḥ saṃ vartayati vartaniṃ sujātatā ||<BR>
<BR>
RV_10,173.01a ā tvāhārṣam antar edhi dhruvas tiṣṭhāvicācaliḥ |<BR>
RV_10,173.01c viśas tvā sarvā vāñchantu mā tvad rāṣṭram adhi bhraśat ||<BR>
RV_10,173.02a ihaivaidhi māpa cyoṣṭhāḥ parvata ivāvicācaliḥ |<BR>
RV_10,173.02c indra iveha dhruvas tiṣṭheha rāṣṭram u dhāraya ||<BR>
RV_10,173.03a imam indro adīdharad dhruvaṃ dhruveṇa haviṣā |<BR>
RV_10,173.03c tasmai somo adhi bravat tasmā u brahmaṇas patiḥ ||<BR>
RV_10,173.04a dhruvā dyaur dhruvā pṛthivī dhruvāsaḥ parvatā ime |<BR>
RV_10,173.04c dhruvaṃ viśvam idaṃ jagad dhruvo rājā viśām ayam ||<BR>
RV_10,173.05a dhruvaṃ te rājā varuṇo dhruvaṃ devo bṛhaspatiḥ |<BR>
RV_10,173.05c dhruvaṃ ta indraś cāgniś ca rāṣṭraṃ dhārayatāṃ dhruvam ||<BR>
RV_10,173.06a dhruvaṃ dhruveṇa haviṣābhi somam mṛśāmasi |<BR>
RV_10,173.06c atho ta indraḥ kevalīr viśo balihṛtas karat ||<BR>
<BR>
RV_10,174.01a abhīvartena haviṣā yenendro abhivāvṛte |<BR>
RV_10,174.01c tenāsmān brahmaṇas pate 'bhi rāṣṭrāya vartaya ||<BR>
RV_10,174.02a abhivṛtya sapatnān abhi yā no arātayaḥ |<BR>
RV_10,174.02c abhi pṛtanyantaṃ tiṣṭhābhi yo na irasyati ||<BR>
RV_10,174.03a abhi tvā devaḥ savitābhi somo avīvṛtat |<BR>
RV_10,174.03c abhi tvā viśvā bhūtāny abhīvarto yathāsasi ||<BR>
RV_10,174.04a yenendro haviṣā kṛtvy abhavad dyumny uttamaḥ |<BR>
RV_10,174.04c idaṃ tad akri devā asapatnaḥ kilābhuvam ||<BR>
RV_10,174.05a asapatnaḥ sapatnahābhirāṣṭro viṣāsahiḥ |<BR>
RV_10,174.05c yathāham eṣām bhūtānāṃ virājāni janasya ca ||<BR>
<BR>
RV_10,175.01a pra vo grāvāṇaḥ savitā devaḥ suvatu dharmaṇā |<BR>
RV_10,175.01c dhūrṣu yujyadhvaṃ sunuta ||<BR>
RV_10,175.02a grāvāṇo apa ducchunām apa sedhata durmatim |<BR>
RV_10,175.02c usrāḥ kartana bheṣajam ||<BR>
RV_10,175.03a grāvāṇa upareṣv ā mahīyante sajoṣasaḥ |<BR>
RV_10,175.03c vṛṣṇe dadhato vṛṣṇyam ||<BR>
RV_10,175.04a grāvāṇaḥ savitā nu vo devaḥ suvatu dharmaṇā |<BR>
RV_10,175.04c yajamānāya sunvate ||<BR>
<BR>
RV_10,176.01a pra sūnava ṛbhūṇām bṛhan navanta vṛjanā |<BR>
RV_10,176.01c kṣāmā ye viśvadhāyaso 'śnan dhenuṃ na mātaram ||<BR>
RV_10,176.02a pra devaṃ devyā dhiyā bharatā jātavedasam |<BR>
RV_10,176.02c havyā no vakṣad ānuṣak ||<BR>
RV_10,176.03a ayam u ṣya pra devayur hotā yajñāya nīyate |<BR>
RV_10,176.03c ratho na yor abhīvṛto ghṛṇīvāñ cetati tmanā ||<BR>
RV_10,176.04a ayam agnir uruṣyaty amṛtād iva janmanaḥ |<BR>
RV_10,176.04c sahasaś cit sahīyān devo jīvātave kṛtaḥ ||<BR>
<BR>
RV_10,177.01a pataṅgam aktam asurasya māyayā hṛdā paśyanti manasā vipaścitaḥ |<BR>
RV_10,177.01c samudre antaḥ kavayo vi cakṣate marīcīnām padam icchanti vedhasaḥ ||<BR>
RV_10,177.02a pataṅgo vācam manasā bibharti tāṃ gandharvo 'vadad garbhe antaḥ |<BR>
RV_10,177.02c tāṃ dyotamānāṃ svaryam manīṣām ṛtasya pade kavayo ni pānti ||<BR>
RV_10,177.03a apaśyaṃ gopām anipadyamānam ā ca parā ca pathibhiś carantam |<BR>
RV_10,177.03c sa sadhrīcīḥ sa viṣūcīr vasāna ā varīvarti bhuvaneṣv antaḥ ||<BR>
<BR>
RV_10,178.01a tyam ū ṣu vājinaṃ devajūtaṃ sahāvānaṃ tarutāraṃ rathānām |<BR>
RV_10,178.01c ariṣṭanemim pṛtanājam āśuṃ svastaye tārkṣyam ihā huvema ||<BR>
RV_10,178.02a indrasyeva rātim ājohuvānāḥ svastaye nāvam ivā ruhema |<BR>
RV_10,178.02c urvī na pṛthvī bahule gabhīre mā vām etau mā paretau riṣāma ||<BR>
RV_10,178.03a sadyaś cid yaḥ śavasā pañca kṛṣṭīḥ sūrya iva jyotiṣāpas tatāna |<BR>
RV_10,178.03c sahasrasāḥ śatasā asya raṃhir na smā varante yuvatiṃ na śaryām ||<BR>
<BR>
RV_10,179.01a ut tiṣṭhatāva paśyatendrasya bhāgam ṛtviyam |<BR>
RV_10,179.01c yadi śrāto juhotana yady aśrāto mamattana ||<BR>
RV_10,179.02a śrātaṃ havir o ṣv indra pra yāhi jagāma sūro adhvano vimadhyam |<BR>
RV_10,179.02c pari tvāsate nidhibhiḥ sakhāyaḥ kulapā na vrājapatiṃ carantam ||<BR>
RV_10,179.03a śrātam manya ūdhani śrātam agnau suśrātam manye tad ṛtaṃ navīyaḥ |<BR>
RV_10,179.03c mādhyandinasya savanasya dadhnaḥ pibendra vajrin purukṛj juṣāṇaḥ ||<BR>
<BR>
RV_10,180.01a pra sasāhiṣe puruhūta śatrūñ jyeṣṭhas te śuṣma iha rātir astu |<BR>
RV_10,180.01c indrā bhara dakṣiṇenā vasūni patiḥ sindhūnām asi revatīnām ||<BR>
RV_10,180.02a mṛgo na bhīmaḥ kucaro giriṣṭhāḥ parāvata ā jaganthā parasyāḥ |<BR>
RV_10,180.02c sṛkaṃ saṃśāya pavim indra tigmaṃ vi śatrūn tāḷhi vi mṛdho nudasva ||<BR>
RV_10,180.03a indra kṣatram abhi vāmam ojo 'jāyathā vṛṣabha carṣaṇīnām |<BR>
RV_10,180.03c apānudo janam amitrayantam uruṃ devebhyo akṛṇor u lokam ||<BR>
<BR>
RV_10,181.01a prathaś ca yasya saprathaś ca nāmānuṣṭubhasya haviṣo havir yat |<BR>
RV_10,181.01c dhātur dyutānāt savituś ca viṣṇo rathantaram ā jabhārā vasiṣṭhaḥ ||<BR>
RV_10,181.02a avindan te atihitaṃ yad āsīd yajñasya dhāma paramaṃ guhā yat |<BR>
RV_10,181.02c dhātur dyutānāt savituś ca viṣṇor bharadvājo bṛhad ā cakre agneḥ ||<BR>
RV_10,181.03a te 'vindan manasā dīdhyānā yaju ṣkannam prathamaṃ devayānam |<BR>
RV_10,181.03c dhātur dyutānāt savituś ca viṣṇor ā sūryād abharan gharmam ete ||<BR>
<BR>
RV_10,182.01a bṛhaspatir nayatu durgahā tiraḥ punar neṣad aghaśaṃsāya manma |<BR>
RV_10,182.01c kṣipad aśastim apa durmatiṃ hann athā karad yajamānāya śaṃ yoḥ ||<BR>
RV_10,182.02a narāśaṃso no 'vatu prayāje śaṃ no astv anuyājo haveṣu |<BR>
RV_10,182.02c kṣipad aśastim apa durmatiṃ hann athā karad yajamānāya śaṃ yoḥ ||<BR>
RV_10,182.03a tapurmūrdhā tapatu rakṣaso ye brahmadviṣaḥ śarave hantavā u |<BR>
RV_10,182.03c kṣipad aśastim apa durmatiṃ hann athā karad yajamānāya śaṃ yoḥ ||<BR>
<BR>
RV_10,183.01a apaśyaṃ tvā manasā cekitānaṃ tapaso jātaṃ tapaso vibhūtam |<BR>
RV_10,183.01c iha prajām iha rayiṃ rarāṇaḥ pra jāyasva prajayā putrakāma ||<BR>
RV_10,183.02a apaśyaṃ tvā manasā dīdhyānāṃ svāyāṃ tanū ṛtvye nādhamānām |<BR>
RV_10,183.02c upa mām uccā yuvatir babhūyāḥ pra jāyasva prajayā putrakāme ||<BR>
RV_10,183.03a ahaṃ garbham adadhām oṣadhīṣv ahaṃ viśveṣu bhuvaneṣv antaḥ |<BR>
RV_10,183.03c aham prajā ajanayam pṛthivyām ahaṃ janibhyo aparīṣu putrān ||<BR>
<BR>
RV_10,184.01a viṣṇur yoniṃ kalpayatu tvaṣṭā rūpāṇi piṃśatu |<BR>
RV_10,184.01c ā siñcatu prajāpatir dhātā garbhaṃ dadhātu te ||<BR>
RV_10,184.02a garbhaṃ dhehi sinīvāli garbhaṃ dhehi sarasvati |<BR>
RV_10,184.02c garbhaṃ te aśvinau devāv ā dhattām puṣkarasrajā ||<BR>
RV_10,184.03a hiraṇyayī araṇī yaṃ nirmanthato aśvinā |<BR>
RV_10,184.03c taṃ te garbhaṃ havāmahe daśame māsi sūtave ||<BR>
<BR>
RV_10,185.01a mahi trīṇām avo 'stu dyukṣam mitrasyāryamṇaḥ |<BR>
RV_10,185.01c durādharṣaṃ varuṇasya ||<BR>
RV_10,185.02a nahi teṣām amā cana nādhvasu vāraṇeṣu |<BR>
RV_10,185.02c īśe ripur aghaśaṃsaḥ ||<BR>
RV_10,185.03a yasmai putrāso aditeḥ pra jīvase martyāya |<BR>
RV_10,185.03c jyotir yacchanty ajasram ||<BR>
<BR>
RV_10,186.01a vāta ā vātu bheṣajaṃ śambhu mayobhu no hṛde |<BR>
RV_10,186.01c pra ṇa āyūṃṣi tāriṣat ||<BR>
RV_10,186.02a uta vāta pitāsi na uta bhrātota naḥ sakhā |<BR>
RV_10,186.02c sa no jīvātave kṛdhi ||<BR>
RV_10,186.03a yad ado vāta te gṛhe 'mṛtasya nidhir hitaḥ |<BR>
RV_10,186.03c tato no dehi jīvase ||<BR>
<BR>
RV_10,187.01a prāgnaye vācam īraya vṛṣabhāya kṣitīnām |<BR>
RV_10,187.01c sa naḥ parṣad ati dviṣaḥ ||<BR>
RV_10,187.02a yaḥ parasyāḥ parāvatas tiro dhanvātirocate |<BR>
RV_10,187.02c sa naḥ parṣad ati dviṣaḥ ||<BR>
RV_10,187.03a yo rakṣāṃsi nijūrvati vṛṣā śukreṇa śociṣā |<BR>
RV_10,187.03c sa naḥ parṣad ati dviṣaḥ ||<BR>
RV_10,187.04a yo viśvābhi vipaśyati bhuvanā saṃ ca paśyati |<BR>
RV_10,187.04c sa naḥ parṣad ati dviṣaḥ ||<BR>
RV_10,187.05a yo asya pāre rajasaḥ śukro agnir ajāyata |<BR>
RV_10,187.05c sa naḥ parṣad ati dviṣaḥ ||<BR>
<BR>
RV_10,188.01a pra nūnaṃ jātavedasam aśvaṃ hinota vājinam |<BR>
RV_10,188.01c idaṃ no barhir āsade ||<BR>
RV_10,188.02a asya pra jātavedaso vipravīrasya mīḷhuṣaḥ |<BR>
RV_10,188.02c mahīm iyarmi suṣṭutim ||<BR>
RV_10,188.03a yā ruco jātavedaso devatrā havyavāhanīḥ |<BR>
RV_10,188.03c tābhir no yajñam invatu ||<BR>
<BR>
RV_10,189.01a āyaṃ gauḥ pṛśnir akramīd asadan mātaram puraḥ |<BR>
RV_10,189.01c pitaraṃ ca prayan svaḥ ||<BR>
RV_10,189.02a antaś carati rocanāsya prāṇād apānatī |<BR>
RV_10,189.02c vy akhyan mahiṣo divam ||<BR>
RV_10,189.03a triṃśad dhāma vi rājati vāk pataṅgāya dhīyate |<BR>
RV_10,189.03c prati vastor aha dyubhiḥ ||<BR>
<BR>
RV_10,190.01a ṛtaṃ ca satyaṃ cābhīddhāt tapaso 'dhy ajāyata |<BR>
RV_10,190.01c tato rātry ajāyata tataḥ samudro arṇavaḥ ||<BR>
RV_10,190.02a samudrād arṇavād adhi saṃvatsaro ajāyata |<BR>
RV_10,190.02c ahorātrāṇi vidadhad viśvasya miṣato vaśī ||<BR>
RV_10,190.03a sūryācandramasau dhātā yathāpūrvam akalpayat |<BR>
RV_10,190.03c divaṃ ca pṛthivīṃ cāntarikṣam atho svaḥ ||<BR>
<BR>
RV_10,191.01a saṃ-sam id yuvase vṛṣann agne viśvāny arya ā |<BR>
RV_10,191.01c iḷas pade sam idhyase sa no vasūny ā bhara ||<BR>
RV_10,191.02a saṃ gacchadhvaṃ saṃ vadadhvaṃ saṃ vo manāṃsi jānatām |<BR>
RV_10,191.02c devā bhāgaṃ yathā pūrve saṃjānānā upāsate ||<BR>
RV_10,191.03a samāno mantraḥ samitiḥ samānī samānam manaḥ saha cittam eṣām |<BR>
RV_10,191.03c samānam mantram abhi mantraye vaḥ samānena vo haviṣā juhomi ||<BR>
RV_10,191.04a samānī va ākūtiḥ samānā hṛdayāni vaḥ |<BR>
RV_10,191.04c samānam astu vo mano yathā vaḥ susahāsati ||<BR>
<BR>
<BR>
<BR>
<BR>
</body></html>
