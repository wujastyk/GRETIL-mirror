<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title> RGVEDA 4 </title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

RGVEDA 4<BR>
<BR>
<BR>
% EXCERPTS FROM README:<BR>
<BR>
% The edition used was that of Aufrecht, 1877. Apparently the edition was <BR>
% compiled by H.S. Ananthanarayana and W. P. Lehman. <BR>
% It is a "research-only" text. <BR>
% Reputedly, it was verified against Grassmann, 1876-77.<BR>
<BR>
<BR>
THE MODIFIED VERSE NUMBERING:<BR>
<BR>
two digits for Mandala.<BR>
three digits for Sukta.<BR>
two digits for verse.<BR>
one digit for line.<BR>
{two digits for varga}<BR>
<BR>
e.g.: 01.001.01.1{01}<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
RV_04.001.01.1  tvāṃ hy agne sadam it samanyavo devāso devam aratiṃ nyerira iti kratvā nyerire<BR>
RV_04.001.01.2  amartyaṃ yajata martyeṣv ā devam ādevaṃ janata pracetasaṃ viśvam ādevaṃ janata pracetasam<BR>
RV_04.001.02.1  sa bhrātaraṃ varuṇam agna ā vavṛtsva devāṃ achā sumatī yajñavanasaṃ jyeṣṭhaṃ yajñavanasam<BR>
RV_04.001.02.2  ṛtāvānam ādityaṃ carṣaṇīdhṛtaṃ rājānaṃ carṣaṇīdhṛtam<BR>
RV_04.001.03.1  sakhe sakhāyam abhy ā vavṛtsvāśuṃ na cakraṃ rathyeva raṃhyāsmabhyaṃ dasma raṃhyā<BR>
RV_04.001.03.2  agne mṛḷīkaṃ varuṇe sacā vido marutsu viśvabhānuṣu tokāya tuje śuśucāna śaṃ kṛdhy asmabhyaṃ dasma śaṃ kṛdhi<BR>
RV_04.001.04.1  tvaṃ no agne varuṇasya vidvān devasya heḷo 'va yāsisīṣṭhāḥ<BR>
RV_04.001.04.2  yajiṣṭho vahnitamaḥ śośucāno viśvā dveṣāṃsi pra mumugdhy asmat<BR>
RV_04.001.05.1  sa tvaṃ no agne 'vamo bhavotī nediṣṭho asyā uṣaso vyuṣṭau<BR>
RV_04.001.05.2  ava yakṣva no varuṇaṃ rarāṇo vīhi mṛḷīkaṃ suhavo na edhi<BR>
RV_04.001.06.1  asya śreṣṭhā subhagasya saṃdṛg devasya citratamā martyeṣu<BR>
RV_04.001.06.2  śuci ghṛtaṃ na taptam aghnyāyā spārhā devasya maṃhaneva dhenoḥ<BR>
RV_04.001.07.1  trir asya tā paramā santi satyā spārhā devasya janimāny agneḥ<BR>
RV_04.001.07.2  anante antaḥ parivīta āgāc chuciḥ śukro aryo rorucānaḥ<BR>
RV_04.001.08.1  sa dūto viśved abhi vaṣṭi sadmā hotā hiraṇyaratho raṃsujihvaḥ <BR>
RV_04.001.08.2  rohidaśvo vapuṣyo vibhāvā sadā raṇvaḥ pitumatīva saṃsat<BR>
RV_04.001.09.1  sa cetayan manuṣo yajñabandhuḥ pra tam mahyā raśanayā nayanti <BR>
RV_04.001.09.2  sa kṣety asya duryāsu sādhan devo martasya sadhanitvam āpa<BR>
RV_04.001.10.1  sa tū no agnir nayatu prajānann achā ratnaṃ devabhaktaṃ yad asya<BR>
RV_04.001.10.2  dhiyā yad viśve amṛtā akṛṇvan dyauṣ pitā janitā satyam ukṣan<BR>
RV_04.001.11.1  sa jāyata prathamaḥ pastyāsu maho budhne rajaso asya yonau<BR>
RV_04.001.11.b apād aśīrṣā guhamāno antāyoyuvāno vṛṣabhasya nīḷe<BR>
RV_04.001.12.1  pra śardha ārta prathamaṃ vipanyam ṛtasya yonā vṛṣabhasya nīḷe<BR>
RV_04.001.12.2  spārho yuvā vapuṣyo vibhāvā sapta priyāso 'janayanta vṛṣṇe<BR>
RV_04.001.13.1  asmākam atra pitaro manuṣyā abhi pra sedur ṛtam āśuṣāṇāḥ<BR>
RV_04.001.13.2  aśmavrajāḥ sudughā vavre antar ud usrā ājann uṣaso huvānāḥ<BR>
RV_04.001.14.1  te marmṛjata dadṛvāṃso adriṃ tad eṣām anye abhito vi vocan<BR>
RV_04.001.14.2  paśvayantrāso abhi kāram arcan vidanta jyotiś cakṛpanta dhībhiḥ<BR>
RV_04.001.15.1  te gavyatā manasā dṛdhram ubdhaṃ gā yemānam pari ṣantam adrim<BR>
RV_04.001.15.2  dṛḷhaṃ naro vacasā daivyena vrajaṃ gomantam uśijo vi vavruḥ<BR>
RV_04.001.16.1  te manvata prathamaṃ nāma dhenos triḥ sapta mātuḥ paramāṇi vindan<BR>
RV_04.001.16.2  taj jānatīr abhy anūṣata vrā āvir bhuvad aruṇīr yaśasā goḥ<BR>
RV_04.001.17.1  neśat tamo dudhitaṃ rocata dyaur ud devyā uṣaso bhānur arta<BR>
RV_04.001.17.2  ā sūryo bṛhatas tiṣṭhad ajrām ṛju marteṣu vṛjinā ca paśyan<BR>
RV_04.001.18.1  ād it paścā bubudhānā vy akhyann ād id ratnaṃ dhārayanta dyubhaktam<BR>
RV_04.001.18.2  viśve viśvāsu duryāsu devā mitra dhiye varuṇa satyam astu<BR>
RV_04.001.19.1  achā voceya śuśucānam agniṃ hotāraṃ viśvabharasaṃ yajiṣṭham<BR>
RV_04.001.19.2  śucy ūdho atṛṇan na gavām andho na pūtam pariṣiktam aṃśoḥ<BR>
RV_04.001.20.1  viśveṣām aditir yajñiyānāṃ viśveṣām atithir mānuṣāṇām<BR>
RV_04.001.20.2  agnir devānām ava āvṛṇānaḥ sumṛḷīko bhavatu jātavedāḥ <BR>
<BR>
RV_04.002.01.1  yo martyeṣv amṛta ṛtāvā devo deveṣv aratir nidhāyi<BR>
RV_04.002.01.2  hotā yajiṣṭho mahnā śucadhyai havyair agnir manuṣa īrayadhyai<BR>
RV_04.002.02.1  iha tvaṃ sūno sahaso no adya jāto jātāṃ ubhayāṃ antar agne<BR>
RV_04.002.02.2  dūta īyase yuyujāna ṛṣva ṛjumuṣkān vṛṣaṇaḥ śukrāṃś ca<BR>
RV_04.002.03.1  atyā vṛdhasnū rohitā ghṛtasnū ṛtasya manye manasā javiṣṭhā<BR>
RV_04.002.03.2  antar īyase aruṣā yujāno yuṣmāṃś ca devān viśa ā ca martān<BR>
RV_04.002.04.1  aryamaṇaṃ varuṇam mitram eṣām indrāviṣṇū maruto aśvinota<BR>
RV_04.002.04.2  svaśvo agne surathaḥ surādhā ed u vaha suhaviṣe janāya<BR>
RV_04.002.05.1  gomāṃ agne 'vimāṃ aśvī yajño nṛvatsakhā sadam id apramṛṣyaḥ<BR>
RV_04.002.05.2  iḷāvāṃ eṣo asura prajāvān dīrgho rayiḥ pṛthubudhnaḥ sabhāvān<BR>
RV_04.002.06.1  yas ta idhmaṃ jabharat siṣvidāno mūrdhānaṃ vā tatapate tvāyā<BR>
RV_04.002.06.2  bhuvas tasya svatavāṃḥ pāyur agne viśvasmāt sīm aghāyata uruṣya<BR>
RV_04.002.07.1  yas te bharād anniyate cid annaṃ niśiṣan mandram atithim udīrat<BR>
RV_04.002.07.2  ā devayur inadhate duroṇe tasmin rayir dhruvo astu dāsvān<BR>
RV_04.002.08.1  yas tvā doṣā ya uṣasi praśaṃsāt priyaṃ vā tvā kṛṇavate haviṣmān<BR>
RV_04.002.08.2  aśvo na sve dama ā hemyāvān tam aṃhasaḥ pīparo dāśvāṃsam<BR>
RV_04.002.09.1  yas tubhyam agne amṛtāya dāśad duvas tve kṛṇavate yatasruk<BR>
RV_04.002.09.2  na sa rāyā śaśamāno vi yoṣan nainam aṃhaḥ pari varad aghāyoḥ<BR>
RV_04.002.10.1  yasya tvam agne adhvaraṃ jujoṣo devo martasya sudhitaṃ rarāṇaḥ<BR>
RV_04.002.10.2  prīted asad dhotrā sā yaviṣṭhāsāma yasya vidhato vṛdhāsaḥ<BR>
RV_04.002.11.1  cittim acittiṃ cinavad vi vidvān pṛṣṭheva vītā vṛjinā ca martān<BR>
RV_04.002.11.2  rāye ca naḥ svapatyāya deva ditiṃ ca rāsvāditim uruṣya<BR>
RV_04.002.12.1  kaviṃ śaśāsuḥ kavayo 'dabdhā nidhārayanto duryāsv āyoḥ<BR>
RV_04.002.12.2  atas tvaṃ dṛśyāṃ agna etān paḍbhiḥ paśyer adbhutāṃ arya evaiḥ<BR>
RV_04.002.13.1  tvam agne vāghate supraṇītiḥ sutasomāya vidhate yaviṣṭha<BR>
RV_04.002.13.2  ratnam bhara śaśamānāya ghṛṣve pṛthu ścandram avase carṣaṇiprāḥ<BR>
RV_04.002.14.1  adhā ha yad vayam agne tvāyā paḍbhir hastebhiś cakṛmā tanūbhiḥ<BR>
RV_04.002.14.2  rathaṃ na kranto apasā bhurijor ṛtaṃ yemuḥ sudhya āśuṣāṇāḥ<BR>
RV_04.002.15.1  adhā mātur uṣasaḥ sapta viprā jāyemahi prathamā vedhaso nṝn<BR>
RV_04.002.15.2  divas putrā aṅgiraso bhavemādriṃ rujema dhaninaṃ śucantaḥ<BR>
RV_04.002.16.1  adhā yathā naḥ pitaraḥ parāsaḥ pratnāso agna ṛtam āśuṣāṇāḥ<BR>
RV_04.002.16.2  śucīd ayan dīdhitim ukthaśāsaḥ kṣāmā bhindanto aruṇīr apa vran<BR>
RV_04.002.17.1  sukarmāṇaḥ suruco devayanto 'yo na devā janimā dhamantaḥ<BR>
RV_04.002.17.2  śucanto agniṃ vavṛdhanta indram ūrvaṃ gavyam pariṣadanto agman<BR>
RV_04.002.18.1  ā yūtheva kṣumati paśvo akhyad devānāṃ yaj janimānty ugra<BR>
RV_04.002.18.2  martānāṃ cid urvaśīr akṛpran vṛdhe cid arya uparasyāyoḥ<BR>
RV_04.002.19.1  akarma te svapaso abhūma ṛtam avasrann uṣaso vibhātīḥ<BR>
RV_04.002.19.2  anūnam agnim purudhā suścandraṃ devasya marmṛjataś cāru cakṣuḥ<BR>
RV_04.002.20.1  etā te agna ucathāni vedho 'vocāma kavaye tā juṣasva<BR>
RV_04.002.20.2  uc chocasva kṛṇuhi vasyaso no maho rāyaḥ puruvāra pra yandhi <BR>
<BR>
RV_04.003.01.1  ā vo rājānam adhvarasya rudraṃ hotāraṃ satyayajaṃ rodasyoḥ<BR>
RV_04.003.01.2  agnim purā tanayitnor acittād dhiraṇyarūpam avase kṛṇudhvam<BR>
RV_04.003.02.1  ayaṃ yoniś cakṛmā yaṃ vayaṃ te jāyeva patya uśatī suvāsāḥ<BR>
RV_04.003.02.2  arvācīnaḥ parivīto ni ṣīdemā u te svapāka pratīcīḥ<BR>
RV_04.003.03.1  āśṛṇvate adṛpitāya manma nṛcakṣase sumṛḷīkāya vedhaḥ<BR>
RV_04.003.03.2  devāya śastim amṛtāya śaṃsa grāveva sotā madhuṣud yam īḷe<BR>
RV_04.003.04.1  tvaṃ cin naḥ śamyā agne asyā ṛtasya bodhy ṛtacit svādhīḥ<BR>
RV_04.003.04.2  kadā ta ukthā sadhamādyāni kadā bhavanti sakhyā gṛhe te<BR>
RV_04.003.05.1  kathā ha tad varuṇāya tvam agne kathā dive garhase kan na āgaḥ<BR>
RV_04.003.05.2  kathā mitrāya mīḷhuṣe pṛthivyai bravaḥ kad aryamṇe kad bhagāya<BR>
RV_04.003.06.1  kad dhiṣṇyāsu vṛdhasāno agne kad vātāya pratavase śubhaṃye<BR>
RV_04.003.06.2  parijmane nāsatyāya kṣe bravaḥ kad agne rudrāya nṛghne<BR>
RV_04.003.07.1  kathā mahe puṣṭimbharāya pūṣṇe kad rudrāya sumakhāya havirde<BR>
RV_04.003.07.2  kad viṣṇava urugāyāya reto bravaḥ kad agne śarave bṛhatyai<BR>
RV_04.003.08.1  kathā śardhāya marutām ṛtāya kathā sūre bṛhate pṛchyamānaḥ<BR>
RV_04.003.08.2  prati bravo 'ditaye turāya sādhā divo jātavedaś cikitvān<BR>
RV_04.003.09.1  ṛtena ṛtaṃ niyatam īḷa ā gor āmā sacā madhumat pakvam agne<BR>
RV_04.003.09.2  kṛṣṇā satī ruśatā dhāsinaiṣā jāmaryeṇa payasā pīpāya<BR>
RV_04.003.10.1  ṛtena hi ṣmā vṛṣabhaś cid aktaḥ pumāṃ agniḥ payasā pṛṣṭhyäna<BR>
RV_04.003.10.2  aspandamāno acarad vayodhā vṛṣā śukraṃ duduhe pṛśnir ūdhaḥ<BR>
RV_04.003.11.1  ṛtenādriṃ vy asan bhidantaḥ sam aṅgiraso navanta gobhiḥ<BR>
RV_04.003.11.2  śunaṃ naraḥ pari ṣadann uṣāsam āviḥ svar abhavaj jāte agnau<BR>
RV_04.003.12.1  ṛtena devīr amṛtā amṛktā arṇobhir āpo madhumadbhir agne<BR>
RV_04.003.12.2  vājī na sargeṣu prastubhānaḥ pra sadam it sravitave dadhanyuḥ<BR>
RV_04.003.13.1  mā kasya yakṣaṃ sadam id dhuro gā mā veśasya praminato māpeḥ<BR>
RV_04.003.13.2  mā bhrātur agne anṛjor ṛṇaṃ ver mā sakhyur dakṣaṃ ripor bhujema<BR>
RV_04.003.14.1  rakṣā ṇo agne tava rakṣaṇebhī rārakṣāṇaḥ sumakha prīṇānaḥ<BR>
RV_04.003.14.2  prati ṣphura vi ruja vīḍv aṃho jahi rakṣo mahi cid vāvṛdhānam<BR>
RV_04.003.15.1  ebhir bhava sumanā agne arkair imān spṛśa manmabhiḥ śūra vājān<BR>
RV_04.003.15.2  uta brahmāṇy aṅgiro juṣasva saṃ te śastir devavātā jareta<BR>
RV_04.003.16.1  etā viśvā viduṣe tubhyaṃ vedho nīthāny agne niṇyā vacāṃsi<BR>
RV_04.003.16.2  nivacanā kavaye kāvyāny aśaṃsiṣam matibhir vipra ukthaiḥ <BR>
<BR>
RV_04.004.01.1  kṛṇuṣva pājaḥ prasitiṃ na pṛthvīṃ yāhi rājevāmavāṃ ibhena<BR>
RV_04.004.01.2  tṛṣvīm anu prasitiṃ drūṇāno 'stāsi vidhya rakṣasas tapiṣṭhaiḥ<BR>
RV_04.004.02.1  tava bhramāsa āśuyā patanty anu spṛśa dhṛṣatā śośucānaḥ<BR>
RV_04.004.02.2  tapūṃṣy agne juhvā pataṃgān asaṃdito vi sṛja viṣvag ulkāḥ<BR>
RV_04.004.03.1  prati spaśo vi sṛja tūrṇitamo bhavā pāyur viśo asyā adabdhaḥ<BR>
RV_04.004.03.2  yo no dūre aghaśaṃso yo anty agne mākiṣ ṭe vyathir ā dadharṣīt<BR>
RV_04.004.04.1  ud agne tiṣṭha praty ā tanuṣva ny amitrāṃ oṣatāt tigmahete<BR>
RV_04.004.04.2  yo no arātiṃ samidhāna cakre nīcā taṃ dhakṣy atasaṃ na śuṣkam<BR>
RV_04.004.05.1  ūrdhvo bhava prati vidhyādhy asmad āviṣ kṛṇuṣva daivyāny agne<BR>
RV_04.004.05.2  ava sthirā tanuhi yātujūnāṃ jāmim ajāmim pra mṛṇīhi śatrūn<BR>
RV_04.004.06.1  sa te jānāti sumatiṃ yaviṣṭha ya īvate brahmaṇe gātum airat<BR>
RV_04.004.06.2  viśvāny asmai sudināni rāyo dyumnāny aryo vi duro abhi dyaut<BR>
RV_04.004.07.1  sed agne astu subhagaḥ sudānur yas tvā nityena haviṣā ya ukthaiḥ<BR>
RV_04.004.07.2  piprīṣati sva āyuṣi duroṇe viśved asmai sudinā sāsad iṣṭiḥ<BR>
RV_04.004.08.1  arcāmi te sumatiṃ ghoṣy arvāk saṃ te vāvātā jaratām iyaṃ gīḥ<BR>
RV_04.004.08.2  svaśvās tvā surathā marjayemāsme kṣatrāṇi dhārayer anu dyūn<BR>
RV_04.004.09.1  iha tvā bhūry ā cared upa tman doṣāvastar dīdivāṃsam anu dyūn<BR>
RV_04.004.09.2  krīḷantas tvā sumanasaḥ sapemābhi dyumnā tasthivāṃso janānām<BR>
RV_04.004.10.1  yas tvā svaśvaḥ suhiraṇyo agna upayāti vasumatā rathena<BR>
RV_04.004.10.2  tasya trātā bhavasi tasya sakhā yas ta ātithyam ānuṣag jujoṣat<BR>
RV_04.004.11.1  maho rujāmi bandhutā vacobhis tan mā pitur gotamād anv iyāya<BR>
RV_04.004.11.2  tvaṃ no asya vacasaś cikiddhi hotar yaviṣṭha sukrato damūnāḥ<BR>
RV_04.004.12.1  asvapnajas taraṇayaḥ suśevā atandrāso 'vṛkā aśramiṣṭhāḥ<BR>
RV_04.004.12.2  te pāyavaḥ sadhryañco niṣadyāgne tava naḥ pāntv amūra<BR>
RV_04.004.13.1  ye pāyavo māmateyaṃ te agne paśyanto andhaṃ duritād arakṣan<BR>
RV_04.004.13.2  rarakṣa tān sukṛto viśvavedā dipsanta id ripavo nāha debhuḥ<BR>
RV_04.004.14.1  tvayā vayaṃ sadhanyas tvotās tava praṇīty aśyāma vājān<BR>
RV_04.004.14.2  ubhā śaṃsā sūdaya satyatāte 'nuṣṭhuyā kṛṇuhy ahrayāṇa<BR>
RV_04.004.15.1  ayā te agne samidhā vidhema prati stomaṃ śasyamānaṃ gṛbhāya<BR>
RV_04.004.15.2  dahāśaso rakṣasaḥ pāhy asmān druho nido mitramaho avadyāt <BR>
<BR>
RV_04.005.01.1  vaiśvānarāya mīḷhuṣe sajoṣāḥ kathā dāśemāgnaye bṛhad bhāḥ<BR>
RV_04.005.01.2  anūnena bṛhatā vakṣathenopa stabhāyad upamin na rodhaḥ<BR>
RV_04.005.02.1  mā nindata ya imām mahyaṃ rātiṃ devo dadau martyāya svadhāvān<BR>
RV_04.005.02.2  pākāya gṛtso amṛto vicetā vaiśvānaro nṛtamo yahvo agniḥ<BR>
RV_04.005.03.1  sāma dvibarhā mahi tigmabhṛṣṭiḥ sahasraretā vṛṣabhas tuviṣmān<BR>
RV_04.005.03.2  padaṃ na gor apagūḷhaṃ vividvān agnir mahyam pred u vocan manīṣām<BR>
RV_04.005.04.1  pra tāṃ agnir babhasat tigmajambhas tapiṣṭhena śociṣā yaḥ surādhāḥ<BR>
RV_04.005.04.2  pra ye minanti varuṇasya dhāma priyā mitrasya cetato dhruvāṇi<BR>
RV_04.005.05.1  abhrātaro na yoṣaṇo vyantaḥ patiripo na janayo durevāḥ<BR>
RV_04.005.05.2  pāpāsaḥ santo anṛtā asatyā idam padam ajanatā gabhīram<BR>
RV_04.005.06.1  idam me agne kiyate pāvakāminate gurum bhāraṃ na manma<BR>
RV_04.005.06.2  bṛhad dadhātha dhṛṣatā gabhīraṃ yahvam pṛṣṭham prayasā saptadhātu<BR>
RV_04.005.07.1  tam in nv eva samanā samānam abhi kratvā punatī dhītir aśyāḥ<BR>
RV_04.005.07.2  sasasya carmann adhi cāru pṛśner agre rupa ārupitaṃ jabāru<BR>
RV_04.005.08.1  pravācyaṃ vacasaḥ kim me asya guhā hitam upa niṇig vadanti<BR>
RV_04.005.08.2  yad usriyāṇām apa vār iva vran pāti priyaṃ rupo agram padaṃ veḥ<BR>
RV_04.005.09.1  idam u tyan mahi mahām anīkaṃ yad usriyā sacata pūrvyaṃ gauḥ<BR>
RV_04.005.09.2  ṛtasya pade adhi dīdyānaṃ guhā raghuṣyad raghuyad viveda<BR>
RV_04.005.10.1  adha dyutānaḥ pitroḥ sacāsāmanuta guhyaṃ cāru pṛśneḥ<BR>
RV_04.005.10.2  mātuṣ pade parame anti ṣad gor vṛṣṇaḥ śociṣaḥ prayatasya jihvā<BR>
RV_04.005.11.1  ṛtaṃ voce namasā pṛchyamānas tavāśasā jātavedo yadīdam<BR>
RV_04.005.11.2  tvam asya kṣayasi yad dha viśvaṃ divi yad u draviṇaṃ yat pṛthivyām<BR>
RV_04.005.12.1  kiṃ no asya draviṇaṃ kad dha ratnaṃ vi no voco jātavedaś cikitvān<BR>
RV_04.005.12.2  guhādhvanaḥ paramaṃ yan no asya reku padaṃ na nidānā aganma<BR>
RV_04.005.13.1  kā maryādā vayunā kad dha vāmam achā gamema raghavo na vājam<BR>
RV_04.005.13.2  kadā no devīr amṛtasya patnīḥ sūro varṇena tatanann uṣāsaḥ<BR>
RV_04.005.14.1  anireṇa vacasā phalgvena pratītyena kṛdhunātṛpāsaḥ<BR>
RV_04.005.14.2  adhā te agne kim ihā vadanty anāyudhāsa āsatā sacantām<BR>
RV_04.005.15.1  asya śriye samidhānasya vṛṣṇo vasor anīkaṃ dama ā ruroca<BR>
RV_04.005.15.2  ruśad vasānaḥ sudṛśīkarūpaḥ kṣitir na rāyā puruvāro adyaut <BR>
<BR>
RV_04.006.01.1  ūrdhva ū ṣu ṇo adhvarasya hotar agne tiṣṭha devatātā yajīyān<BR>
RV_04.006.01.2  tvaṃ hi viśvam abhy asi manma pra vedhasaś cit tirasi manīṣām<BR>
RV_04.006.02.1  amūro hotā ny asādi vikṣv agnir mandro vidatheṣu pracetāḥ<BR>
RV_04.006.02.2  ūrdhvam bhānuṃ savitevāśren meteva dhūmaṃ stabhāyad upa dyām<BR>
RV_04.006.03.1  yatā sujūrṇī rātinī ghṛtācī pradakṣiṇid devatātim urāṇaḥ<BR>
RV_04.006.03.2  ud u svarur navajā nākraḥ paśvo anakti sudhitaḥ sumekaḥ<BR>
RV_04.006.04.1  stīrṇe barhiṣi samidhāne agnā ūrdhvo adhvaryur jujuṣāṇo asthāt<BR>
RV_04.006.04.2  pary agniḥ paśupā na hotā triviṣṭy eti pradiva urāṇaḥ<BR>
RV_04.006.05.1  pari tmanā mitadrur eti hotāgnir mandro madhuvacā ṛtāvā<BR>
RV_04.006.05.2  dravanty asya vājino na śokā bhayante viśvā bhuvanā yad abhrāṭ<BR>
RV_04.006.06.1  bhadrā te agne svanīka saṃdṛg ghorasya sato viṣuṇasya cāruḥ<BR>
RV_04.006.06.2  na yat te śocis tamasā varanta na dhvasmānas tanv repa ā dhuḥ<BR>
RV_04.006.07.1  na yasya sātur janitor avāri na mātarāpitarā nū cid iṣṭau<BR>
RV_04.006.07.2  adhā mitro na sudhitaḥ pāvako 'gnir dīdāya mānuṣīṣu vikṣu<BR>
RV_04.006.08.1  dvir yam pañca jījanan saṃvasānāḥ svasāro agnim mānuṣīṣu vikṣu<BR>
RV_04.006.08.2  uṣarbudham atharyo na dantaṃ śukraṃ svāsam paraśuṃ na tigmam<BR>
RV_04.006.09.1  tava tye agne harito ghṛtasnā rohitāsa ṛjvañcaḥ svañcaḥ<BR>
RV_04.006.09.2  aruṣāso vṛṣaṇa ṛjumuṣkā ā devatātim ahvanta dasmāḥ<BR>
RV_04.006.10.1  ye ha tye te sahamānā ayāsas tveṣāso agne arcayaś caranti<BR>
RV_04.006.10.2  śyenāso na duvasanāso arthaṃ tuviṣvaṇaso mārutaṃ na śardhaḥ<BR>
RV_04.006.11.1  akāri brahma samidhāna tubhyaṃ śaṃsāty ukthaṃ yajate vy æ dhāḥ<BR>
RV_04.006.11.2  hotāram agnim manuṣo ni ṣedur namasyanta uśijaḥ śaṃsam āyoḥ <BR>
<BR>
RV_04.007.01.1  ayam iha prathamo dhāyi dhātṛbhir hotā yajiṣṭho adhvareṣv īḍyaḥ<BR>
RV_04.007.01.2  yam apnavāno bhṛgavo virurucur vaneṣu citraṃ vibhvaṃ viśe-viśe<BR>
RV_04.007.02.1  agne kadā ta ānuṣag bhuvad devasya cetanam<BR>
RV_04.007.02.2  adhā hi tvā jagṛbhrire martāso vikṣv īḍyam<BR>
RV_04.007.03.1  ṛtāvānaṃ vicetasam paśyanto dyām iva stṛbhiḥ<BR>
RV_04.007.03.2  viśveṣām adhvarāṇāṃ haskartāraṃ dame-dame<BR>
RV_04.007.04.1  āśuṃ dūtaṃ vivasvato viśvā yaś carṣaṇīr abhi<BR>
RV_04.007.04.2  ā jabhruḥ ketum āyavo bhṛgavāṇaṃ viśe-viśe<BR>
RV_04.007.05.1  tam īṃ hotāram ānuṣak cikitvāṃsaṃ ni ṣedire<BR>
RV_04.007.05.2  raṇvam pāvakaśociṣaṃ yajiṣṭhaṃ sapta dhāmabhiḥ<BR>
RV_04.007.06.1  taṃ śaśvatīṣu mātṛṣu vana ā vītam aśritam<BR>
RV_04.007.06.2  citraṃ santaṃ guhā hitaṃ suvedaṃ kūcidarthinam<BR>
RV_04.007.07.1  sasasya yad viyutā sasminn ūdhann ṛtasya dhāman raṇayanta devāḥ<BR>
RV_04.007.07.2  mahāṃ agnir namasā rātahavyo ver adhvarāya sadam id ṛtāvā<BR>
RV_04.007.08.1  ver adhvarasya dūtyāni vidvān ubhe antā rodasī saṃcikitvān<BR>
RV_04.007.08.2  dūta īyase pradiva urāṇo viduṣṭaro diva ārodhanāni<BR>
RV_04.007.09.1  kṛṣṇaṃ ta ema ruśataḥ puro bhāś cariṣṇv arcir vapuṣām id ekam<BR>
RV_04.007.09.2  yad apravītā dadhate ha garbhaṃ sadyaś cij jāto bhavasīd u dūtaḥ<BR>
RV_04.007.10.1  sadyo jātasya dadṛśānam ojo yad asya vāto anuvāti śociḥ<BR>
RV_04.007.10.2  vṛṇakti tigmām ataseṣu jihvāṃ sthirā cid annā dayate vi jambhaiḥ<BR>
RV_04.007.11.1  tṛṣu yad annā tṛṣuṇā vavakṣa tṛṣuṃ dūtaṃ kṛṇute yahvo agniḥ<BR>
RV_04.007.11.2  vātasya meḷiṃ sacate nijūrvann āśuṃ na vājayate hinve arvā <BR>
<BR>
RV_04.008.01.1  dūtaṃ vo viśvavedasaṃ havyavāham amartyam<BR>
RV_04.008.01.2  yajiṣṭham ṛñjase girā<BR>
RV_04.008.02.1  sa hi vedā vasudhitim mahāṃ ārodhanaṃ divaḥ<BR>
RV_04.008.02.2  sa devāṃ eha vakṣati<BR>
RV_04.008.03.1  sa veda deva ānamaṃ devām ṛtāyate dame<BR>
RV_04.008.03.2  dāti priyāṇi cid vasu<BR>
RV_04.008.04.1  sa hotā sed u dūtyaṃ cikitvāṃ antar īyate<BR>
RV_04.008.04.2  vidvāṃ ārodhanaṃ divaḥ<BR>
RV_04.008.05.1  te syāma ye agnaye dadāśur havyadātibhiḥ<BR>
RV_04.008.05.2  ya īm puṣyanta indhate<BR>
RV_04.008.06.1  te rāyā te suvīryaiḥ sasavāṃso vi śṛṇvire<BR>
RV_04.008.06.2  ye agnā dadhire duvaḥ<BR>
RV_04.008.07.1  asme rāyo dive-dive saṃ carantu puruspṛhaḥ<BR>
RV_04.008.07.2  asme vājāsa īratām<BR>
RV_04.008.08.1  sa vipraś carṣaṇīnāṃ śavasā mānuṣāṇām<BR>
RV_04.008.08.2  ati kṣipreva vidhyati <BR>
<BR>
RV_04.009.01.1  agne mṛḷa mahāṃ asi ya īm ā devayuṃ janam<BR>
RV_04.009.01.2  iyetha barhir āsadam<BR>
RV_04.009.02.1  sa mānuṣīṣu dūḷabho vikṣu prāvīr amartyaḥ<BR>
RV_04.009.02.2  dūto viśveṣām bhuvat<BR>
RV_04.009.03.1  sa sadma pari ṇīyate hotā mandro diviṣṭiṣu<BR>
RV_04.009.03.2  uta potā ni ṣīdati<BR>
RV_04.009.04.1  uta gnā agnir adhvara uto gṛhapatir dame<BR>
RV_04.009.04.2  uta brahmā ni ṣīdati<BR>
RV_04.009.05.1  veṣi hy adhvarīyatām upavaktā janānām<BR>
RV_04.009.05.2  havyā ca mānuṣāṇām<BR>
RV_04.009.06.1  veṣīd v asya dūtyaṃ yasya jujoṣo adhvaram<BR>
RV_04.009.06.2  havyam martasya voḷhave<BR>
RV_04.009.07.1  asmākaṃ joṣy adhvaram asmākaṃ yajñam aṅgiraḥ<BR>
RV_04.009.07.2  asmākaṃ śṛṇudhī havam<BR>
RV_04.009.08.1  pari te dūḷabho ratho 'smāṃ aśnotu viśvataḥ<BR>
RV_04.009.08.2  yena rakṣasi dāśuṣaḥ <BR>
<BR>
RV_04.010.01.1  agne tam adyāśvaṃ na stomaiḥ kratuṃ na bhadraṃ hṛdispṛśam<BR>
RV_04.010.01.2  ṛdhyāmā ta ohaiḥ<BR>
RV_04.010.02.1  adhā hy agne krator bhadrasya dakṣasya sādhoḥ<BR>
RV_04.010.02.2  rathīr ṛtasya bṛhato babhūtha<BR>
RV_04.010.03.1  ebhir no arkair bhavā no arvāṅ svar ṇa jyotiḥ<BR>
RV_04.010.03.2  agne viśvebhiḥ sumanā anīkaiḥ<BR>
RV_04.010.04.1  ābhiṣ ṭe adya gīrbhir gṛṇanto 'gne dāśema<BR>
RV_04.010.04.2  pra te divo na stanayanti śuṣmāḥ<BR>
RV_04.010.05.1  tava svādiṣṭhāgne saṃdṛṣṭir idā cid ahna idā cid aktoḥ<BR>
RV_04.010.05.2  śriye rukmo na rocata upāke<BR>
RV_04.010.06.1  ghṛtaṃ na pūtaṃ tanūr arepāḥ śuci hiraṇyam<BR>
RV_04.010.06.2  tat te rukmo na rocata svadhāvaḥ<BR>
RV_04.010.07.1  kṛtaṃ cid dhi ṣmā sanemi dveṣo 'gna inoṣi martāt<BR>
RV_04.010.07.2  itthā yajamānād ṛtāvaḥ<BR>
RV_04.010.08.1  śivā naḥ sakhyā santu bhrātrāgne deveṣu yuṣme<BR>
RV_04.010.08.2  sā no nābhiḥ sadane sasminn ūdhan <BR>
<BR>
RV_04.011.01.1  bhadraṃ te agne sahasinn anīkam upāka ā rocate sūryasya<BR>
RV_04.011.01.2  ruśad dṛśe dadṛśe naktayā cid arūkṣitaṃ dṛśa ā rūpe annam<BR>
RV_04.011.02.1  vi ṣāhy agne gṛṇate manīṣāṃ khaṃ vepasā tuvijāta stavānaḥ<BR>
RV_04.011.02.2  viśvebhir yad vāvanaḥ śukra devais tan no rāsva sumaho bhūri manma<BR>
RV_04.011.03.1  tvad agne kāvyā tvan manīṣās tvad ukthā jāyante rādhyāni<BR>
RV_04.011.03.2  tvad eti draviṇaṃ vīrapeśā itthādhiye dāśuṣe martyāya<BR>
RV_04.011.04.1  tvad vājī vājambharo vihāyā abhiṣṭikṛj jāyate satyaśuṣmaḥ<BR>
RV_04.011.04.2  tvad rayir devajūto mayobhus tvad āśur jūjuvāṃ agne arvā<BR>
RV_04.011.05.1  tvām agne prathamaṃ devayanto devam martā amṛta mandrajihvam<BR>
RV_04.011.05.2  dveṣoyutam ā vivāsanti dhībhir damūnasaṃ gṛhapatim amūram<BR>
RV_04.011.06.1  āre asmad amatim āre aṃha āre viśvāṃ durmatiṃ yan nipāsi<BR>
RV_04.011.06.2  doṣā śivaḥ sahasaḥ sūno agne yaṃ deva ā cit sacase svasti<BR>
RV_04.012.01.1  yas tvām agna inadhate yatasruk tris te annaṃ kṛṇavat sasminn ahan<BR>
RV_04.012.01.2  sa su dyumnair abhy astu prasakṣat tava kratvā jātavedaś cikitvān<BR>
RV_04.012.02.1  idhmaṃ yas te jabharac chaśramāṇo maho agne anīkam ā saparyan<BR>
RV_04.012.02.2  sa idhānaḥ prati doṣām uṣāsam puṣyan rayiṃ sacate ghnann amitrān<BR>
RV_04.012.03.1  agnir īśe bṛhataḥ kṣatriyasyāgnir vājasya paramasya rāyaḥ<BR>
RV_04.012.03.2  dadhāti ratnaṃ vidhate yaviṣṭho vy ānuṣaṅ martyāya svadhāvān<BR>
RV_04.012.04.1  yac cid dhi te puruṣatrā yaviṣṭhācittibhiś cakṛmā kac cid āgaḥ<BR>
RV_04.012.04.2  kṛdhī ṣv asmāṃ aditer anāgān vy enāṃsi śiśratho viṣvag agne<BR>
RV_04.012.05.1  mahaś cid agna enaso abhīka ūrvād devānām uta martyānām<BR>
RV_04.012.05.2  mā te sakhāyaḥ sadam id riṣāma yachā tokāya tanayāya śaṃ yoḥ<BR>
RV_04.012.06.1  yathā ha tyad vasavo gauryaṃ cit padi ṣitām amuñcatā yajatrāḥ<BR>
RV_04.012.06.2  evo ṣv asman muñcatā vy aṃhaḥ pra tāry agne prataraṃ na āyuḥ <BR>
<BR>
RV_04.013.01.1  praty agnir uṣasām agram akhyad vibhātīnāṃ sumanā ratnadheyam<BR>
RV_04.013.01.2  yātam aśvinā sukṛto duroṇam ut sūryo jyotiṣā deva eti<BR>
RV_04.013.02.1  ūrdhvam bhānuṃ savitā devo aśred drapsaṃ davidhvad gaviṣo na satvā<BR>
RV_04.013.02.2  anu vrataṃ varuṇo yanti mitro yat sūryaṃ divy ārohayanti<BR>
RV_04.013.03.1  yaṃ sīm akṛṇvan tamase vipṛce dhruvakṣemā anavasyanto artham| <BR>
RV_04.013.03.2  taṃ sūryaṃ haritaḥ sapta yahvī spaśaṃ viśvasya jagato vahanti<BR>
RV_04.013.04.1  vahiṣṭhebhir viharan yāsi tantum avavyayann asitaṃ deva vasma<BR>
RV_04.013.04.2  davidhvato raśmayaḥ sūryasya carmevāvādhus tamo apsv antaḥ<BR>
RV_04.013.05.1  anāyato anibaddhaḥ kathāyaṃ nyaṅṅ uttāno 'va padyate na<BR>
RV_04.013.05.b kayā yāti svadhayā ko dadarśa diva skambhaḥ samṛtaḥ pāti nākam <BR>
<BR>
RV_04.014.01.1  praty agnir uṣaso jātavedā akhyad devo rocamānā mahobhiḥ<BR>
RV_04.014.01.2  ā nāsatyorugāyā rathenemaṃ yajñam upa no yātam acha<BR>
RV_04.014.02.1  ūrdhvaṃ ketuṃ savitā devo aśrej jyotir viśvasmai bhuvanāya kṛṇvan<BR>
RV_04.014.02.2  āprā dyāvāpṛthivī antarikṣaṃ vi sūryo raśmibhiś cekitānaḥ<BR>
RV_04.014.03.1  āvahanty aruṇīr jyotiṣāgān mahī citrā raśmibhiś cekitānā<BR>
RV_04.014.03.2  prabodhayantī suvitāya devy uṣā īyate suyujā rathena<BR>
RV_04.014.04.1  ā vāṃ vahiṣṭhā iha te vahantu rathā aśvāsa uṣaso vyuṣṭau<BR>
RV_04.014.04.2  ime hi vām madhupeyāya somā asmin yajñe vṛṣaṇā mādayethām<BR>
RV_04.014.05.1  anāyato anibaddhaḥ kathāyaṃ nyaṅṅ uttāno 'va padyate na |<BR>
RV_04.015.01.1  agnir hotā no adhvare vājī san pari ṇīyate<BR>
RV_04.015.01.2  devo deveṣu yajñiyaḥ<BR>
RV_04.015.02.1  pari triviṣṭy adhvaraṃ yāty agnī rathīr iva<BR>
RV_04.015.02.2  ā deveṣu prayo dadhat<BR>
RV_04.015.03.1  pari vājapatiḥ kavir agnir havyāny akramīt<BR>
RV_04.015.03.2  dadhad ratnāni dāśuṣe<BR>
RV_04.015.04.1  ayaṃ yaḥ sṛñjaye puro daivavāte samidhyate<BR>
RV_04.015.04.2  dyumāṃ amitradambhanaḥ<BR>
RV_04.015.05.1  asya ghā vīra īvato 'gner īśīta martyaḥ<BR>
RV_04.015.05.2  tigmajambhasya mīḷhuṣaḥ<BR>
RV_04.015.06.1  tam arvantaṃ na sānasim aruṣaṃ na divaḥ śiśum<BR>
RV_04.015.06.2  marmṛjyante dive-dive<BR>
RV_04.015.07.1  bodhad yan mā haribhyāṃ kumāraḥ sāhadevyaḥ<BR>
RV_04.015.07.2  achā na hūta ud aram<BR>
RV_04.015.08.1  uta tyā yajatā harī kumārāt sāhadevyāt<BR>
RV_04.015.08.2  prayatā sadya ā dade<BR>
RV_04.015.09.1  eṣa vāṃ devāv aśvinā kumāraḥ sāhadevyaḥ<BR>
RV_04.015.09.2  dīrghāyur astu somakaḥ<BR>
RV_04.015.10.1  taṃ yuvaṃ devāv aśvinā kumāraṃ sāhadevyam<BR>
RV_04.015.10.2  dīrghāyuṣaṃ kṛṇotana <BR>
<BR>
RV_04.016.01.1  ā satyo yātu maghavām ṛjīṣī dravantv asya haraya upa naḥ<BR>
RV_04.016.01.2  tasmā id andhaḥ suṣumā sudakṣam ihābhipitvaṃ karate gṛṇānaḥ<BR>
RV_04.016.02.1  ava sya śūrādhvano nānte 'smin no adya savane mandadhyai<BR>
RV_04.016.02.2  śaṃsāty uktham uśaneva vedhāś cikituṣe asuryāya manma<BR>
RV_04.016.03.1  kavir na niṇyaṃ vidathāni sādhan vṛṣā yat sekaṃ vipipāno arcāt<BR>
RV_04.016.03.2  diva itthā jījanat sapta kārūn ahnā cic cakrur vayunā gṛṇantaḥ<BR>
RV_04.016.04.1  svar yad vedi sudṛśīkam arkair mahi jyotī rurucur yad dha vastoḥ<BR>
RV_04.016.04.2  andhā tamāṃsi dudhitā vicakṣe nṛbhyaś cakāra nṛtamo abhiṣṭau<BR>
RV_04.016.05.1  vavakṣa indro amitam ṛjīṣy ubhe ā paprau rodasī mahitvā<BR>
RV_04.016.05.2  ataś cid asya mahimā vi recy abhi yo viśvā bhuvanā babhūva<BR>
RV_04.016.06.1  viśvāni śakro naryāṇi vidvān apo rireca sakhibhir nikāmaiḥ<BR>
RV_04.016.06.2  aśmānaṃ cid ye bibhidur vacobhir vrajaṃ gomantam uśijo vi vavruḥ<BR>
RV_04.016.07.1  apo vṛtraṃ vavrivāṃsam parāhan prāvat te vajram pṛthivī sacetāḥ<BR>
RV_04.016.07.2  prārṇāṃsi samudriyāṇy ainoḥ patir bhavañ chavasā śūra dhṛṣṇo<BR>
RV_04.016.08.1  apo yad adrim puruhūta dardar āvir bhuvat saramā pūrvyaṃ te<BR>
RV_04.016.08.2  sa no netā vājam ā darṣi bhūriṃ gotrā rujann aṅgirobhir gṛṇānaḥ<BR>
RV_04.016.09.1  achā kaviṃ nṛmaṇo gā abhiṣṭau svarṣātā maghavan nādhamānam<BR>
RV_04.016.09.2  ūtibhis tam iṣaṇo dyumnahūtau ni māyāvān abrahmā dasyur arta<BR>
RV_04.016.10.1  ā dasyughnā manasā yāhy astam bhuvat te kutsaḥ sakhye nikāmaḥ<BR>
RV_04.016.10.2  sve yonau ni ṣadataṃ sarūpā vi vāṃ cikitsad ṛtacid dha nārī<BR>
RV_04.016.11.1  yāsi kutsena saratham avasyus todo vātasya haryor īśānaḥ<BR>
RV_04.016.11.2  ṛjrā vājaṃ na gadhyaṃ yuyūṣan kavir yad ahan pāryāya bhūṣāt<BR>
RV_04.016.12.1  kutsāya śuṣṇam aśuṣaṃ ni barhīḥ prapitve ahnaḥ kuyavaṃ sahasrā<BR>
RV_04.016.12.2  sadyo dasyūn pra mṛṇa kutsyena pra sūraś cakraṃ vṛhatād abhīke<BR>
RV_04.016.13.1  tvam piprum mṛgayaṃ śūśuvāṃsam ṛjiśvane vaidathināya randhīḥ<BR>
RV_04.016.13.2  pañcāśat kṛṣṇā ni vapaḥ sahasrātkaṃ na puro jarimā vi dardaḥ<BR>
RV_04.016.14.1  sūra upāke tanvaṃ dadhāno vi yat te cety amṛtasya varpaḥ<BR>
RV_04.016.14.2  mṛgo na hastī taviṣīm uṣāṇaḥ siṃho na bhīma āyudhāni bibhrat<BR>
RV_04.016.15.1  indraṃ kāmā vasūyanto agman svarmīḷhe na savane cakānāḥ<BR>
RV_04.016.15.2  śravasyavaḥ śaśamānāsa ukthair oko na raṇvā sudṛśīva puṣṭiḥ<BR>
RV_04.016.16.1  tam id va indraṃ suhavaṃ huvema yas tā cakāra naryā purūṇi<BR>
RV_04.016.16.2  yo māvate jaritre gadhyaṃ cin makṣū vājam bharati spārharādhāḥ<BR>
RV_04.016.17.1  tigmā yad antar aśaniḥ patāti kasmiñ cic chūra muhuke janānām<BR>
RV_04.016.17.2  ghorā yad arya samṛtir bhavāty adha smā nas tanvo bodhi gopāḥ<BR>
RV_04.016.18.1  bhuvo 'vitā vāmadevasya dhīnām bhuvaḥ sakhāvṛko vājasātau<BR>
RV_04.016.18.2  tvām anu pramatim ā jaganmoruśaṃso jaritre viśvadha syāḥ<BR>
RV_04.016.19.1  ebhir nṛbhir indra tvāyubhiṣ ṭvā maghavadbhir maghavan viśva ājau<BR>
RV_04.016.19.2  dyāvo na dyumnair abhi santo aryaḥ kṣapo madema śaradaś ca pūrvīḥ<BR>
RV_04.016.20.1  eved indrāya vṛṣabhāya vṛṣṇe brahmākarma bhṛgavo na ratham<BR>
RV_04.016.20.2  nū cid yathā naḥ sakhyā viyoṣad asan na ugro 'vitā tanūpāḥ<BR>
RV_04.016.21.1  nū ṣṭuta indra nū gṛṇāna iṣaṃ jaritre nadyo na pīpeḥ<BR>
RV_04.016.21.2  akāri te harivo brahma navyaṃ dhiyā syāma rathyaḥ sadāsāḥ <BR>
<BR>
RV_04.017.01.1  tvam mahāṃ indra tubhyaṃ ha kṣā anu kṣatram maṃhanā manyata dyauḥ<BR>
RV_04.017.01.2  tvaṃ vṛtraṃ śavasā jaghanvān sṛjaḥ sindhūṃr ahinā jagrasānān<BR>
RV_04.017.02.1  tava tviṣo janiman rejata dyau rejad bhūmir bhiyasā svasya manyoḥ<BR>
RV_04.017.02.2  ṛghāyanta subhvaḥ parvatāsa ārdan dhanvāni sarayanta āpaḥ<BR>
RV_04.017.03.1  bhinad giriṃ śavasā vajram iṣṇann āviṣkṛṇvānaḥ sahasāna ojaḥ<BR>
RV_04.017.03.2  vadhīd vṛtraṃ vajreṇa mandasānaḥ sarann āpo javasā hatavṛṣṇīḥ<BR>
RV_04.017.04.1  suvīras te janitā manyata dyaur indrasya kartā svapastamo bhūt<BR>
RV_04.017.04.2  ya īṃ jajāna svaryaṃ suvajram anapacyutaṃ sadaso na bhūma<BR>
RV_04.017.05.1  ya eka ic cyāvayati pra bhūmā rājā kṛṣṭīnām puruhūta indraḥ<BR>
RV_04.017.05.2  satyam enam anu viśve madanti rātiṃ devasya gṛṇato maghonaḥ<BR>
RV_04.017.06.1  satrā somā abhavann asya viśve satrā madāso bṛhato madiṣṭhāḥ<BR>
RV_04.017.06.2  satrābhavo vasupatir vasūnāṃ datre viśvā adhithā indra kṛṣṭīḥ<BR>
RV_04.017.07.1  tvam adha prathamaṃ jāyamāno 'me viśvā adhithā indra kṛṣṭīḥ<BR>
RV_04.017.07.2  tvam prati pravata āśayānam ahiṃ vajreṇa maghavan vi vṛścaḥ<BR>
RV_04.017.08.1  satrāhaṇaṃ dādhṛṣiṃ tumram indram mahām apāraṃ vṛṣabhaṃ suvajram<BR>
RV_04.017.08.2  hantā yo vṛtraṃ sanitota vājaṃ dātā maghāni maghavā surādhāḥ<BR>
RV_04.017.09.1  ayaṃ vṛtaś cātayate samīcīr ya ājiṣu maghavā śṛṇva ekaḥ<BR>
RV_04.017.09.2  ayaṃ vājam bharati yaṃ sanoty asya priyāsaḥ sakhye syāma<BR>
RV_04.017.10.1  ayaṃ śṛṇve adha jayann uta ghnann ayam uta pra kṛṇute yudhā gāḥ<BR>
RV_04.017.10.2  yadā satyaṃ kṛṇute manyum indro viśvaṃ dṛḷham bhayata ejad asmāt<BR>
RV_04.017.11.1  sam indro gā ajayat saṃ hiraṇyā sam aśviyā maghavā yo ha pūrvīḥ<BR>
RV_04.017.11.2  ebhir nṛbhir nṛtamo asya śākai rāyo vibhaktā sambharaś ca vasvaḥ<BR>
RV_04.017.12.1  kiyat svid indro adhy eti mātuḥ kiyat pitur janitur yo jajāna<BR>
RV_04.017.12.2  yo asya śuṣmam muhukair iyarti vāto na jūta stanayadbhir abhraiḥ<BR>
RV_04.017.13.1  kṣiyantaṃ tvam akṣiyantaṃ kṛṇotīyarti reṇum maghavā samoham<BR>
RV_04.017.13.2  vibhañjanur aśanimāṃ iva dyaur uta stotāram maghavā vasau dhāt<BR>
RV_04.017.14.1  ayaṃ cakram iṣaṇat sūryasya ny etaśaṃ rīramat sasṛmāṇam<BR>
RV_04.017.14.2  ā kṛṣṇa īṃ juhurāṇo jigharti tvaco budhne rajaso asya yonau<BR>
RV_04.017.15.1  asiknyāṃ yajamāno na hotā<BR>
RV_04.017.16.1  gavyanta indraṃ sakhyāya viprā aśvāyanto vṛṣaṇaṃ vājayantaḥ<BR>
RV_04.017.16.2  janīyanto janidām akṣitotim ā cyāvayāmo 'vate na kośam<BR>
RV_04.017.17.1  trātā no bodhi dadṛśāna āpir abhikhyātā marḍitā somyānām<BR>
RV_04.017.17.2  sakhā pitā pitṛtamaḥ pitṇāṃ kartem ulokam uśate vayodhāḥ<BR>
RV_04.017.18.1  sakhīyatām avitā bodhi sakhā gṛṇāna indra stuvate vayo dhāḥ<BR>
RV_04.017.18.2  vayaṃ hy ā te cakṛmā sabādha ābhiḥ śamībhir mahayanta indra<BR>
RV_04.017.19.1  stuta indro maghavā yad dha vṛtrā bhūrīṇy eko apratīni hanti<BR>
RV_04.017.19.2  asya priyo jaritā yasya śarman nakir devā vārayante na martāḥ<BR>
RV_04.017.20.1  evā na indro maghavā virapśī karat satyā carṣaṇīdhṛd anarvā<BR>
RV_04.017.20.2  tvaṃ rājā januṣāṃ dhehy asme adhi śravo māhinaṃ yaj jaritre<BR>
RV_04.017.21.1  nū ṣṭuta indra nū gṛṇāna iṣaṃ jaritre nadyo na pīpeḥ<BR>
RV_04.017.21.2  akāri te harivo brahma navyaṃ dhiyā syāma rathyaḥ sadāsāḥ <BR>
<BR>
RV_04.018.01.1  ayam panthā anuvittaḥ purāṇo yato devā udajāyanta viśve<BR>
RV_04.018.01.2  ataś cid ā janiṣīṣṭa pravṛddho mā mātaram amuyā pattave kaḥ<BR>
RV_04.018.02.1  nāham ato nir ayā durgahaitat tiraścatā pārśvān nir gamāṇi<BR>
RV_04.018.02.2  bahūni me akṛtā kartvāni yudhyai tvena saṃ tvena pṛchai<BR>
RV_04.018.03.1  parāyatīm mātaram anv acaṣṭa na nānu gāny anu nū gamāni<BR>
RV_04.018.03.2  tvaṣṭur gṛhe apibat somam indraḥ śatadhanyaṃ camvoḥ sutasya<BR>
RV_04.018.04.1  kiṃ sa ṛdhak kṛṇavad yaṃ sahasram māso jabhāra śaradaś ca pūrvīḥ<BR>
RV_04.018.04.2  nahī nv asya pratimānam asty antar jāteṣūta ye janitvāḥ<BR>
RV_04.018.05.1  avadyam iva manyamānā guhākar indram mātā vīryeṇā nyṝṣṭam<BR>
RV_04.018.05.2  athod asthāt svayam atkaṃ vasāna ā rodasī apṛṇāj jāyamānaḥ<BR>
RV_04.018.06.1  etā arṣanty alalābhavantīr ṛtāvarīr iva saṃkrośamānāḥ<BR>
RV_04.018.06.2  etā vi pṛcha kim idam bhananti kam āpo adrim paridhiṃ rujanti<BR>
RV_04.018.07.1  kim u ṣvid asmai nivido bhanantendrasyāvadyaṃ didhiṣanta āpaḥ<BR>
RV_04.018.07.2  mamaitān putro mahatā vadhena vṛtraṃ jaghanvāṃ asṛjad vi sindhūn<BR>
RV_04.018.08.1  mamac cana tvā yuvatiḥ parāsa mamac cana tvā kuṣavā jagāra<BR>
RV_04.018.08.2  mamac cid āpaḥ śiśave mamṛḍyur mamac cid indraḥ sahasod atiṣṭhat<BR>
RV_04.018.09.1  mamac cana te maghavan vyaṃso nivividhvāṃ apa hanū jaghāna<BR>
RV_04.018.09.2  adhā nividdha uttaro babhūvāñ chiro dāsasya sam piṇak vadhena<BR>
RV_04.018.10.1  gṛṣṭiḥ sasūva sthaviraṃ tavāgām anādhṛṣyaṃ vṛṣabhaṃ tumram indram<BR>
RV_04.018.10.2  arīḷhaṃ vatsaṃ carathāya mātā svayaṃ gātuṃ tanva ichamānam<BR>
RV_04.018.11.1  uta mātā mahiṣam anv avenad amī tvā jahati putra devāḥ<BR>
RV_04.018.11.2  athābravīd vṛtram indro haniṣyan sakhe viṣṇo vitaraṃ vi kramasva<BR>
RV_04.018.12.1  kas te mātaraṃ vidhavām acakrac chayuṃ kas tvām ajighāṃsac carantam<BR>
RV_04.018.12.2  kas te devo adhi mārḍīka āsīd yat prākṣiṇāḥ pitaram pādagṛhya<BR>
RV_04.018.13.1  avartyā śuna āntrāṇi pece na deveṣu vivide marḍitāram<BR>
RV_04.018.13.2  apaśyaṃ jāyām amahīyamānām adhā me śyeno madhv ā jabhāra <BR>
<BR>
RV_04.019.01.1  evā tvām indra vajrinn atra viśve devāsaḥ suhavāsa ūmāḥ<BR>
RV_04.019.01.2  mahām ubhe rodasī vṛddham ṛṣvaṃ nir ekam id vṛṇate vṛtrahatye<BR>
RV_04.019.02.1  avāsṛjanta jivrayo na devā bhuvaḥ samrāḷ indra satyayoniḥ<BR>
RV_04.019.02.2  ahann ahim pariśayānam arṇaḥ pra vartanīr arado viśvadhenāḥ<BR>
RV_04.019.03.1  atṛpṇuvantaṃ viyatam abudhyam abudhyamānaṃ suṣupāṇam indra<BR>
RV_04.019.03.2  sapta prati pravata āśayānam ahiṃ vajreṇa vi riṇā aparvan<BR>
RV_04.019.04.1  akṣodayac chavasā kṣāma budhnaṃ vār ṇa vātas taviṣībhir indraḥ<BR>
RV_04.019.04.2  dṛḷhāny aubhnād uśamāna ojo 'vābhinat kakubhaḥ parvatānām<BR>
RV_04.019.05.1  abhi pra dadrur janayo na garbhaṃ rathā iva pra yayuḥ sākam adrayaḥ<BR>
RV_04.019.05.2  atarpayo visṛta ubja ūrmīn tvaṃ vṛtāṃ ariṇā indra sindhūn<BR>
RV_04.019.06.1  tvam mahīm avaniṃ viśvadhenāṃ turvītaye vayyāya kṣarantīm<BR>
RV_04.019.06.2  aramayo namasaijad arṇaḥ sutaraṇāṃ akṛṇor indra sindhūn<BR>
RV_04.019.07.1  prāgruvo nabhanvo na vakvā dhvasrā apinvad yuvatīr ṛtajñāḥ<BR>
RV_04.019.07.2  dhanvāny ajrāṃ apṛṇak tṛṣāṇāṃ adhog indra staryo daṃsupatnīḥ<BR>
RV_04.019.08.1  pūrvīr uṣasaḥ śaradaś ca gūrtā vṛtraṃ jaghanvāṃ asṛjad vi sindhūn<BR>
RV_04.019.08.2  pariṣṭhitā atṛṇad badbadhānāḥ sīrā indraḥ sravitave pṛthivyā<BR>
RV_04.019.09.1  vamrībhiḥ putram agruvo adānaṃ niveśanād dhariva ā jabhartha<BR>
RV_04.019.09.2  vy andho akhyad ahim ādadāno nir bhūd ukhachit sam aranta parva<BR>
RV_04.019.10.1  pra te pūrvāṇi karaṇāni viprāvidvāṃ āha viduṣe karāṃsi<BR>
RV_04.019.10.2  yathā-yathā vṛṣṇyāni svagūrtāpāṃsi rājan naryāviveṣīḥ<BR>
RV_04.019.11.1  nū ṣṭuta indra nū gṛṇāna iṣaṃ jaritre nadyo na pīpeḥ<BR>
RV_04.019.11.2  akāri te harivo brahma navyaṃ dhiyā syāma rathyaḥ sadāsāḥ <BR>
<BR>
RV_04.020.01.1  ā na indro dūrād ā na āsād abhiṣṭikṛd avase yāsad ugraḥ<BR>
RV_04.020.01.2  ojiṣṭhebhir nṛpatir vajrabāhuḥ saṃge samatsu turvaṇiḥ pṛtanyūn<BR>
RV_04.020.02.1  ā na indro haribhir yātv achārvācīno 'vase rādhase ca<BR>
RV_04.020.02.2  tiṣṭhāti vajrī maghavā virapśīmaṃ yajñam anu no vājasātau<BR>
RV_04.020.03.1  imaṃ yajñaṃ tvam asmākam indra puro dadhat saniṣyasi kratuṃ naḥ<BR>
RV_04.020.03.2  śvaghnīva vajrin sanaye dhanānāṃ tvayā vayam arya ājiṃ jayema<BR>
RV_04.020.04.1  uśann u ṣu ṇaḥ sumanā upāke somasya nu suṣutasya svadhāvaḥ<BR>
RV_04.020.04.2  pā indra pratibhṛtasya madhvaḥ sam andhasā mamadaḥ pṛṣṭhyena<BR>
RV_04.020.05.1  vi yo rarapśa ṛṣibhir navebhir vṛkṣo na pakvaḥ sṛṇyo na jetā<BR>
RV_04.020.05.2  maryo na yoṣām abhi manyamāno 'chā vivakmi puruhūtam indram<BR>
RV_04.020.06.1  girir na yaḥ svatavām ṛṣva indraḥ sanād eva sahase jāta ugraḥ<BR>
RV_04.020.06.2  ādartā vajraṃ sthaviraṃ na bhīma udneva kośaṃ vasunā nyṝṣṭam<BR>
RV_04.020.07.1  na yasya vartā januṣā nv asti na rādhasa āmarītā maghasya<BR>
RV_04.020.07.2  udvāvṛṣāṇas taviṣīva ugrāsmabhyaṃ daddhi puruhūta rāyaḥ<BR>
RV_04.020.08.1  īkṣe rāyaḥ kṣayasya carṣaṇīnām uta vrajam apavartāsi gonām<BR>
RV_04.020.08.2  śikṣānaraḥ samitheṣu prahāvān vasvo rāśim abhinetāsi bhūrim<BR>
RV_04.020.09.1  kayā tac chṛṇve śacyā śaciṣṭho yayā kṛṇoti muhu kā cid ṛṣvaḥ<BR>
RV_04.020.09.2  puru dāśuṣe vicayiṣṭho aṃho 'thā dadhāti draviṇaṃ jaritre<BR>
RV_04.020.10.1  mā no mardhīr ā bharā daddhi tan naḥ pra dāśuṣe dātave bhūri yat te<BR>
RV_04.020.10.2  navye deṣṇe śaste asmin ta ukthe pra bravāma vayam indra stuvantaḥ<BR>
RV_04.020.11.1  nū ṣṭuta indra nū gṛṇāna iṣaṃ jaritre nadyo na pīpeḥ<BR>
RV_04.020.11.2  akāri te harivo brahma navyaṃ dhiyā syāma rathyaḥ sadāsāḥ <BR>
<BR>
RV_04.021.01.1  ā yātv indro 'vasa upa na iha stutaḥ sadhamād astu śūraḥ<BR>
RV_04.021.01.2  vāvṛdhānas taviṣīr yasya pūrvīr dyaur na kṣatram abhibhūti puṣyāt<BR>
RV_04.021.02.1  tasyed iha stavatha vṛṣṇyāni tuvidyumnasya tuvirādhaso nṝn<BR>
RV_04.021.02.2  yasya kratur vidathyo na samrāṭ sāhvān tarutro abhy asti kṛṣṭīḥ<BR>
RV_04.021.03.1  ā yātv indro diva ā pṛthivyā makṣū samudrād uta vā purīṣāt<BR>
RV_04.021.03.2  svarṇarād avase no marutvān parāvato vā sadanād ṛtasya<BR>
RV_04.021.04.1  sthūrasya rāyo bṛhato ya īśe tam u ṣṭavāma vidatheṣv indram<BR>
RV_04.021.04.2  yo vāyunā jayati gomatīṣu pra dhṛṣṇuyā nayati vasyo acha<BR>
RV_04.021.05.1  upa yo namo namasi stabhāyann iyarti vācaṃ janayan yajadhyai<BR>
RV_04.021.05.2  ṛñjasānaḥ puruvāra ukthair endraṃ kṛṇvīta sadaneṣu hotā<BR>
RV_04.021.06.1  dhiṣā yadi dhiṣaṇyantaḥ saraṇyān sadanto adrim auśijasya gohe<BR>
RV_04.021.06.2  ā duroṣāḥ pāstyasya hotā yo no mahān saṃvaraṇeṣu vahniḥ<BR>
RV_04.021.07.1  satrā yad īm bhārvarasya vṛṣṇaḥ siṣakti śuṣma stuvate bharāya<BR>
RV_04.021.07.2  guhā yad īm auśijasya gohe pra yad dhiye prāyase madāya<BR>
RV_04.021.08.1  vi yad varāṃsi parvatasya vṛṇve payobhir jinve apāṃ javāṃsi<BR>
RV_04.021.08.2  vidad gaurasya gavayasya gohe yadī vājāya sudhyo vahanti<BR>
RV_04.021.09.1  bhadrā te hastā sukṛtota pāṇī prayantārā stuvate rādha indra<BR>
RV_04.021.09.2  kā te niṣattiḥ kim u no mamatsi kiṃ nod-ud u harṣase dātavā u<BR>
RV_04.021.10.1  evā vasva indraḥ satyaḥ samrāḍ ḍhantā vṛtraṃ varivaḥ pūrave kaḥ<BR>
RV_04.021.10.2  puruṣṭuta kratvā naḥ śagdhi rāyo bhakṣīya te 'vaso daivyasya<BR>
RV_04.021.11.1  nū ṣṭuta indra nū gṛṇāna iṣaṃ jaritre nadyo na pīpeḥ<BR>
RV_04.021.11.2  akāri te harivo brahma navyaṃ dhiyā syāma rathyaḥ sadāsāḥ <BR>
<BR>
RV_04.022.01.1  yan na indro jujuṣe yac ca vaṣṭi tan no mahān karati śuṣmy ā cit<BR>
RV_04.022.01.2  brahma stomam maghavā somam ukthā yo aśmānaṃ śavasā bibhrad eti<BR>
RV_04.022.02.1  vṛṣā vṛṣandhiṃ caturaśrim asyann ugro bāhubhyāṃ nṛtamaḥ śacīvān<BR>
RV_04.022.02.2  śriye paruṣṇīm uṣamāṇa ūrṇāṃ yasyāḥ parvāṇi sakhyāya vivye<BR>
RV_04.022.03.1  yo devo devatamo jāyamāno maho vājebhir mahadbhiś ca śuṣmaiḥ<BR>
RV_04.022.03.2  dadhāno vajram bāhvor uśantaṃ dyām amena rejayat pra bhūma<BR>
RV_04.022.04.1  viśvā rodhāṃsi pravataś ca pūrvīr dyaur ṛṣvāj janiman rejata kṣāḥ<BR>
RV_04.022.04.2  ā mātarā bharati śuṣmy ā gor nṛvat parijman nonuvanta vātāḥ<BR>
RV_04.022.05.1  tā tū ta indra mahato mahāni viśveṣv it savaneṣu pravācyā<BR>
RV_04.022.05.2  yac chūra dhṛṣṇo dhṛṣatā dadhṛṣvān ahiṃ vajreṇa śavasāviveṣīḥ<BR>
RV_04.022.06.1  tā tū te satyā tuvinṛmṇa viśvā pra dhenavaḥ sisrate vṛṣṇa ūdhnaḥ<BR>
RV_04.022.06.2  adhā ha tvad vṛṣamaṇo bhiyānāḥ pra sindhavo javasā cakramanta<BR>
RV_04.022.07.1  atrāha te harivas tā u devīr avobhir indra stavanta svasāraḥ<BR>
RV_04.022.07.2  yat sīm anu pra muco badbadhānā dīrghām anu prasitiṃ syandayadhyai<BR>
RV_04.022.08.1  pipīḷe aṃśur madyo na sindhur ā tvā śamī śaśamānasya śaktiḥ<BR>
RV_04.022.08.2  asmadryak chuśucānasya yamyā āśur na raśmiṃ tuvyojasaṃ goḥ<BR>
RV_04.022.09.1  asme varṣiṣṭhā kṛṇuhi jyeṣṭhā nṛmṇāni satrā sahure sahāṃsi<BR>
RV_04.022.09.2  asmabhyaṃ vṛtrā suhanāni randhi jahi vadhar vanuṣo martyasya<BR>
RV_04.022.10.1  asmākam it su śṛṇuhi tvam indrāsmabhyaṃ citrāṃ upa māhi vājān<BR>
RV_04.022.10.2  asmabhyaṃ viśvā iṣaṇaḥ puraṃdhīr asmākaṃ su maghavan bodhi godāḥ<BR>
RV_04.022.11.1  nū ṣṭuta indra nū gṛṇāna iṣaṃ jaritre nadyo na pīpeḥ<BR>
RV_04.022.11.2  akāri te harivo brahma navyaṃ dhiyā syāma rathyaḥ sadāsāḥ <BR>
<BR>
RV_04.023.01.1  kathā mahām avṛdhat kasya hotur yajñaṃ juṣāṇo abhi somam ūdhaḥ<BR>
RV_04.023.01.2  pibann uśāno juṣamāṇo andho vavakṣa ṛṣvaḥ śucate dhanāya<BR>
RV_04.023.02.1  ko asya vīraḥ sadhamādam āpa sam ānaṃśa sumatibhiḥ ko asya<BR>
RV_04.023.02.2  kad asya citraṃ cikite kad ūtī vṛdhe bhuvac chaśamānasya yajyoḥ<BR>
RV_04.023.03.1  kathā śṛṇoti hūyamānam indraḥ kathā śṛṇvann avasām asya veda<BR>
RV_04.023.03.2  kā asya pūrvīr upamātayo ha kathainam āhuḥ papuriṃ jaritre<BR>
RV_04.023.04.1  kathā sabādhaḥ śaśamāno asya naśad abhi draviṇaṃ dīdhyānaḥ<BR>
RV_04.023.04.2  devo bhuvan navedā ma ṛtānāṃ namo jagṛbhvāṃ abhi yaj jujoṣat<BR>
RV_04.023.05.1  kathā kad asyā uṣaso vyuṣṭau devo martasya sakhyaṃ jujoṣa<BR>
RV_04.023.05.2  kathā kad asya sakhyaṃ sakhibhyo ye asmin kāmaṃ suyujaṃ tatasre<BR>
RV_04.023.06.1  kim ād amatraṃ sakhyaṃ sakhibhyaḥ kadā nu te bhrātram pra bravāma<BR>
RV_04.023.06.2  śriye sudṛśo vapur asya sargāḥ svar ṇa citratamam iṣa ā goḥ<BR>
RV_04.023.07.1  druhaṃ jighāṃsan dhvarasam anindrāṃ tetikte tigmā tujase anīkā<BR>
RV_04.023.07.2  ṛṇā cid yatra ṛṇayā na ugro dūre ajñātā uṣaso babādhe<BR>
RV_04.023.08.1  ṛtasya hi śurudhaḥ santi pūrvīr ṛtasya dhītir vṛjināni hanti<BR>
RV_04.023.08.2  ṛtasya śloko badhirā tatarda karṇā budhānaḥ śucamāna āyoḥ<BR>
RV_04.023.09.1  ṛtasya dṛḷhā dharuṇāni santi purūṇi candrā vapuṣe vapūṃṣi<BR>
RV_04.023.09.2  ṛtena dīrgham iṣaṇanta pṛkṣa ṛtena gāva ṛtam ā viveśuḥ<BR>
RV_04.023.10.1  ṛtaṃ yemāna ṛtam id vanoty ṛtasya śuṣmas turayā u gavyuḥ<BR>
RV_04.023.10.2  ṛtāya pṛthvī bahule gabhīre ṛtāya dhenū parame duhāte<BR>
RV_04.023.11.1  nū ṣṭuta indra nū gṛṇāna iṣaṃ jaritre nadyo na pīpeḥ<BR>
RV_04.023.11.2  akāri te harivo brahma navyaṃ dhiyā syāma rathyaḥ sadāsāḥ <BR>
<BR>
RV_04.024.01.1  kā suṣṭutiḥ śavasaḥ sūnum indram arvācīnaṃ rādhasa ā vavartat<BR>
RV_04.024.01.2  dadir hi vīro gṛṇate vasūni sa gopatir niṣṣidhāṃ no janāsaḥ<BR>
RV_04.024.02.1  sa vṛtrahatye havyaḥ sa īḍyaḥ sa suṣṭuta indraḥ satyarādhāḥ<BR>
RV_04.024.02.2  sa yāmann ā maghavā martyāya brahmaṇyate suṣvaye varivo dhāt<BR>
RV_04.024.03.1  tam in naro vi hvayante samīke ririkvāṃsas tanvaḥ kṛṇvata trām<BR>
RV_04.024.03.2  mitho yat tyāgam ubhayāso agman naras tokasya tanayasya sātau<BR>
RV_04.024.04.1  kratūyanti kṣitayo yoga ugrāśuṣāṇāso mitho arṇasātau<BR>
RV_04.024.04.2  saṃ yad viśo 'vavṛtranta yudhmā ād in nema indrayante abhīke<BR>
RV_04.024.05.1  ād id dha nema indriyaṃ yajanta ād it paktiḥ puroḷāśaṃ riricyāt<BR>
RV_04.024.05.2  ād it somo vi papṛcyād asuṣvīn ād ij jujoṣa vṛṣabhaṃ yajadhyai<BR>
RV_04.024.06.1  kṛṇoty asmai varivo ya itthendrāya somam uśate sunoti<BR>
RV_04.024.06.2  sadhrīcīnena manasāvivenan tam it sakhāyaṃ kṛṇute samatsu<BR>
RV_04.024.07.1  ya indrāya sunavat somam adya pacāt paktīr uta bhṛjjāti dhānāḥ<BR>
RV_04.024.07.2  prati manāyor ucathāni haryan tasmin dadhad vṛṣaṇaṃ śuṣmam indraḥ<BR>
RV_04.024.08.1  yadā samaryaṃ vy aced ṛghāvā dīrghaṃ yad ājim abhy akhyad aryaḥ<BR>
RV_04.024.08.2  acikradad vṛṣaṇam patny achā duroṇa ā niśitaṃ somasudbhiḥ<BR>
RV_04.024.09.1  bhūyasā vasnam acarat kanīyo 'vikrīto akāniṣam punar yan<BR>
RV_04.024.09.2  sa bhūyasā kanīyo nārirecīd dīnā dakṣā vi duhanti pra vāṇam<BR>
RV_04.024.10.1  ka imaṃ daśabhir mamendraṃ krīṇāti dhenubhiḥ<BR>
RV_04.024.10.2  yadā vṛtrāṇi jaṅghanad athainam me punar dadat<BR>
RV_04.024.11.1  nū ṣṭuta indra nū gṛṇāna iṣaṃ jaritre nadyo na pīpeḥ<BR>
RV_04.024.11.2  akāri te harivo brahma navyaṃ dhiyā syāma rathyaḥ sadāsāḥ <BR>
<BR>
RV_04.025.01.1  ko adya naryo devakāma uśann indrasya sakhyaṃ jujoṣa<BR>
RV_04.025.01.2  ko vā mahe 'vase pāryāya samiddhe agnau sutasoma īṭṭe<BR>
RV_04.025.02.1  ko nānāma vacasā somyāya manāyur vā bhavati vasta usrāḥ<BR>
RV_04.025.02.2  ka indrasya yujyaṃ kaḥ sakhitvaṃ ko bhrātraṃ vaṣṭi kavaye ka ūtī<BR>
RV_04.025.03.1  ko devānām avo adyā vṛṇīte ka ādityāṃ aditiṃ jyotir īṭṭe<BR>
RV_04.025.03.2  kasyāśvināv indro agniḥ sutasyāṃśoḥ pibanti manasāvivenam<BR>
RV_04.025.04.1  tasmā agnir bhārataḥ śarma yaṃsaj jyok paśyāt sūryam uccarantam<BR>
RV_04.025.04.2  ya indrāya sunavāmety āha nare naryāya nṛtamāya nṛṇām<BR>
RV_04.025.05.1  na taṃ jinanti bahavo na dabhrā urv asmā aditiḥ śarma yaṃsat<BR>
RV_04.025.05.2  priyaḥ sukṛt priya indre manāyuḥ priyaḥ suprāvīḥ priyo asya somī<BR>
RV_04.025.06.1  suprāvyaḥ prāśuṣāḷ eṣa vīraḥ suṣveḥ paktiṃ kṛṇute kevalendraḥ<BR>
RV_04.025.06.2  nāsuṣver āpir na sakhā na jāmir duṣprāvyo 'vahanted avācaḥ<BR>
RV_04.025.07.1  na revatā paṇinā sakhyam indro 'sunvatā sutapāḥ saṃ gṛṇīte<BR>
RV_04.025.07.2  āsya vedaḥ khidati hanti nagnaṃ vi suṣvaye paktaye kevalo bhūt<BR>
RV_04.025.08.1  indram pare 'vare madhyamāsa indraṃ yānto 'vasitāsa indram<BR>
RV_04.025.08.2  indraṃ kṣiyanta uta yudhyamānā indraṃ naro vājayanto havante <BR>
<BR>
RV_04.026.01.1  aham manur abhavaṃ sūryaś cāhaṃ kakṣīvām ṛṣir asmi vipraḥ<BR>
RV_04.026.01.2  ahaṃ kutsam ārjuneyaṃ ny ṝñje 'haṃ kavir uśanā paśyatā mā<BR>
RV_04.026.02.1  aham bhūmim adadām āryāyāhaṃ vṛṣṭiṃ dāśuṣe martyāya<BR>
RV_04.026.02.2  aham apo anayaṃ vāvaśānā mama devāso anu ketam āyan<BR>
RV_04.026.03.1  aham puro mandasāno vy airaṃ nava sākaṃ navatīḥ śambarasya<BR>
RV_04.026.03.2  śatatamaṃ veśyaṃ sarvatātā divodāsam atithigvaṃ yad āvam<BR>
RV_04.026.04.1  pra su ṣa vibhyo maruto vir astu pra śyenaḥ śyenebhya āśupatvā<BR>
RV_04.026.04.2  acakrayā yat svadhayā suparṇo havyam bharan manave devajuṣṭam<BR>
RV_04.026.05.1  bharad yadi vir ato vevijānaḥ pathoruṇā manojavā asarji<BR>
RV_04.026.05.2  tūyaṃ yayau madhunā somyenota śravo vivide śyeno atra<BR>
RV_04.026.06.1  ṛjīpī śyeno dadamāno aṃśum parāvataḥ śakuno mandram madam<BR>
RV_04.026.06.2  somam bharad dādṛhāṇo devāvān divo amuṣmād uttarād ādāya<BR>
RV_04.026.07.1  ādāya śyeno abharat somaṃ sahasraṃ savāṃ ayutaṃ ca sākam<BR>
RV_04.026.07.2  atrā puraṃdhir ajahād arātīr made somasya mūrā amūraḥ <BR>
<BR>
RV_04.027.01.1  garbhe nu sann anv eṣām avedam ahaṃ devānāṃ janimāni viśvā<BR>
RV_04.027.01.2  śatam mā pura āyasīr arakṣann adha śyeno javasā nir adīyam<BR>
RV_04.027.02.1  na ghā sa mām apa joṣaṃ jabhārābhīm āsa tvakṣasā vīryeṇa<BR>
RV_04.027.02.2  īrmā puraṃdhir ajahād arātīr uta vātāṃ atarac chūśuvānaḥ<BR>
RV_04.027.03.1  ava yac chyeno asvanīd adha dyor vi yad yadi vāta ūhuḥ puraṃdhim<BR>
RV_04.027.03.2  sṛjad yad asmā ava ha kṣipaj jyāṃ kṛśānur astā manasā bhuraṇyan<BR>
RV_04.027.04.1  ṛjipya īm indrāvato na bhujyuṃ śyeno jabhāra bṛhato adhi ṣṇoḥ<BR>
RV_04.027.04.2  antaḥ patat patatry asya parṇam adha yāmani prasitasya tad veḥ<BR>
RV_04.027.05.1  adha śvetaṃ kalaśaṃ gobhir aktam āpipyānam maghavā śukram andhaḥ<BR>
RV_04.027.05.2  adhvaryubhiḥ prayatam madhvo agram indro madāya prati dhat pibadhyai śūro madāya prati dhat pibadhyai <BR>
<BR>
RV_04.028.01.1  tvā yujā tava tat soma sakhya indro apo manave sasrutas kaḥ<BR>
RV_04.028.01.2  ahann ahim ariṇāt sapta sindhūn apāvṛṇod apihiteva khāni<BR>
RV_04.028.02.1  tvā yujā ni khidat sūryasyendraś cakraṃ sahasā sadya indo<BR>
RV_04.028.02.2  adhi ṣṇunā bṛhatā vartamānam maho druho apa viśvāyu dhāyi<BR>
RV_04.028.03.1  ahann indro adahad agnir indo purā dasyūn madhyaṃdinād abhīke<BR>
RV_04.028.03.2  durge duroṇe kratvā na yātām purū sahasrā śarvā ni barhīt<BR>
RV_04.028.04.1  viśvasmāt sīm adhamāṃ indra dasyūn viśo dāsīr akṛṇor apraśastāḥ<BR>
RV_04.028.04.2  abādhethām amṛṇataṃ ni śatrūn avindethām apacitiṃ vadhatraiḥ<BR>
RV_04.028.05.1  evā satyam maghavānā yuvaṃ tad indraś ca somorvam aśvyaṃ goḥ<BR>
RV_04.028.05.2  ādardṛtam apihitāny aśnā riricathuḥ kṣāś cit tatṛdānā <BR>
<BR>
RV_04.029.01.1  ā na stuta upa vājebhir ūtī indra yāhi haribhir mandasānaḥ<BR>
RV_04.029.01.2  tiraś cid aryaḥ savanā purūṇy āṅgūṣebhir gṛṇānaḥ satyarādhāḥ<BR>
RV_04.029.02.1  ā hi ṣmā yāti naryaś cikitvān hūyamānaḥ sotṛbhir upa yajñam<BR>
RV_04.029.02.2  svaśvo yo abhīrur manyamānaḥ suṣvāṇebhir madati saṃ ha vīraiḥ<BR>
RV_04.029.03.1  śrāvayed asya karṇā vājayadhyai juṣṭām anu pra diśam mandayadhyai<BR>
RV_04.029.03.2  udvāvṛṣāṇo rādhase tuviṣmān karan na indraḥ sutīrthābhayaṃ ca<BR>
RV_04.029.04.1  achā yo gantā nādhamānam ūtī itthā vipraṃ havamānaṃ gṛṇantam<BR>
RV_04.029.04.2  upa tmani dadhāno dhury āśūn sahasrāṇi śatāni vajrabāhuḥ<BR>
RV_04.029.05.1  tvotāso maghavann indra viprā vayaṃ te syāma sūrayo gṛṇantaḥ<BR>
RV_04.029.05.2  bhejānāso bṛhaddivasya rāya ākāyyasya dāvane purukṣoḥ <BR>
<BR>
RV_04.030.01.1  nakir indra tvad uttaro na jyāyāṃ asti vṛtrahan<BR>
RV_04.030.01.2  nakir evā yathā tvam<BR>
RV_04.030.02.1  satrā te anu kṛṣṭayo viśvā cakreva vāvṛtuḥ<BR>
RV_04.030.02.2  satrā mahāṃ asi śrutaḥ<BR>
RV_04.030.03.1  viśve caned anā tvā devāsa indra yuyudhuḥ<BR>
RV_04.030.03.2  yad ahā naktam ātiraḥ<BR>
RV_04.030.04.1  yatrota bādhitebhyaś cakraṃ kutsāya yudhyate<BR>
RV_04.030.04.2  muṣāya indra sūryam<BR>
RV_04.030.05.1  yatra devām ṛghāyato viśvāṃ ayudhya eka it<BR>
RV_04.030.05.2  tvam indra vanūṃr ahan<BR>
RV_04.030.06.1  yatrota martyāya kam ariṇā indra sūryam<BR>
RV_04.030.06.2  prāvaḥ śacībhir etaśam<BR>
RV_04.030.07.1  kim ād utāsi vṛtrahan maghavan manyumattamaḥ<BR>
RV_04.030.07.2  atrāha dānum ātiraḥ<BR>
RV_04.030.08.1  etad ghed uta vīryam indra cakartha pauṃsyam<BR>
RV_04.030.08.2  striyaṃ yad durhaṇāyuvaṃ vadhīr duhitaraṃ divaḥ<BR>
RV_04.030.09.1  divaś cid ghā duhitaram mahān mahīyamānām<BR>
RV_04.030.09.2  uṣāsam indra sam piṇak<BR>
RV_04.030.10.1  apoṣā anasaḥ sarat sampiṣṭād aha bibhyuṣī<BR>
RV_04.030.10.2  ni yat sīṃ śiśnathad vṛṣā<BR>
RV_04.030.11.1  etad asyā anaḥ śaye susampiṣṭaṃ vipāśy ā<BR>
RV_04.030.11.2  sasāra sīm parāvataḥ<BR>
RV_04.030.12.1  uta sindhuṃ vibālyaṃ vitasthānām adhi kṣami<BR>
RV_04.030.12.2  pari ṣṭhā indra māyayā<BR>
RV_04.030.13.1  uta śuṣṇasya dhṛṣṇuyā pra mṛkṣo abhi vedanam<BR>
RV_04.030.13.2  puro yad asya sampiṇak<BR>
RV_04.030.14.1  uta dāsaṃ kaulitaram bṛhataḥ parvatād adhi<BR>
RV_04.030.14.2  avāhann indra śambaram<BR>
RV_04.030.15.1  uta dāsasya varcinaḥ sahasrāṇi śatāvadhīḥ<BR>
RV_04.030.15.2  adhi pañca pradhīṃr iva<BR>
RV_04.030.16.1  uta tyam putram agruvaḥ parāvṛktaṃ śatakratuḥ<BR>
RV_04.030.16.2  uktheṣv indra ābhajat<BR>
RV_04.030.17.1  uta tyā turvaśāyadū asnātārā śacīpatiḥ<BR>
RV_04.030.17.2  indro vidvāṃ apārayat<BR>
RV_04.030.18.1  uta tyā sadya āryā sarayor indra pārataḥ<BR>
RV_04.030.18.2  arṇācitrarathāvadhīḥ<BR>
RV_04.030.19.1  anu dvā jahitā nayo 'ndhaṃ śroṇaṃ ca vṛtrahan<BR>
RV_04.030.19.2  na tat te sumnam aṣṭave<BR>
RV_04.030.20.1  śatam aśmanmayīnām purām indro vy āsyat<BR>
RV_04.030.20.2  divodāsāya dāśuṣe<BR>
RV_04.030.21.1  asvāpayad dabhītaye sahasrā triṃśataṃ hathaiḥ<BR>
RV_04.030.21.2  dāsānām indro māyayā<BR>
RV_04.030.22.1  sa ghed utāsi vṛtrahan samāna indra gopatiḥ<BR>
RV_04.030.22.2  yas tā viśvāni cicyuṣe<BR>
RV_04.030.23.1  uta nūnaṃ yad indriyaṃ kariṣyā indra pauṃsyam<BR>
RV_04.030.23.2  adyā nakiṣ ṭad ā minat<BR>
RV_04.030.24.1  vāmaṃ-vāmaṃ ta ādure devo dadātv aryamā<BR>
RV_04.030.24.2  vāmam pūṣā vāmam bhago vāmaṃ devaḥ karūḷatī <BR>
<BR>
RV_04.031.01.1  kayā naś citra ā bhuvad ūtī sadāvṛdhaḥ sakhā<BR>
RV_04.031.01.2  kayā śaciṣṭhayā vṛtā<BR>
RV_04.031.02.1  kas tvā satyo madānām maṃhiṣṭho matsad andhasaḥ<BR>
RV_04.031.02.2  dṛḷhā cid āruje vasu<BR>
RV_04.031.03.1  abhī ṣu ṇaḥ sakhīnām avitā jaritṇām<BR>
RV_04.031.03.2  śatam bhavāsy ūtibhiḥ<BR>
RV_04.031.04.1  abhī na ā vavṛtsva cakraṃ na vṛttam arvataḥ<BR>
RV_04.031.04.2  niyudbhiś carṣaṇīnām<BR>
RV_04.031.05.1  pravatā hi kratūnām ā hā padeva gachasi<BR>
RV_04.031.05.2  abhakṣi sūrye sacā<BR>
RV_04.031.06.1  saṃ yat ta indra manyavaḥ saṃ cakrāṇi dadhanvire<BR>
RV_04.031.06.2  adha tve adha sūrye<BR>
RV_04.031.07.1  uta smā hi tvām āhur in maghavānaṃ śacīpate<BR>
RV_04.031.07.2  dātāram avidīdhayum<BR>
RV_04.031.08.1  uta smā sadya it pari śaśamānāya sunvate<BR>
RV_04.031.08.2  purū cin maṃhase vasu<BR>
RV_04.031.09.1  nahi ṣmā te śataṃ cana rādho varanta āmuraḥ<BR>
RV_04.031.09.2  na cyautnāni kariṣyataḥ<BR>
RV_04.031.10.1  asmāṃ avantu te śatam asmān sahasram ūtayaḥ<BR>
RV_04.031.10.2  asmān viśvā abhiṣṭayaḥ<BR>
RV_04.031.11.1  asmāṃ ihā vṛṇīṣva sakhyāya svastaye<BR>
RV_04.031.11.2  maho rāye divitmate<BR>
RV_04.031.12.1  asmāṃ aviḍḍhi viśvahendra rāyā parīṇasā<BR>
RV_04.031.12.2  asmān viśvābhir ūtibhiḥ<BR>
RV_04.031.13.1  asmabhyaṃ tāṃ apā vṛdhi vrajāṃ asteva gomataḥ<BR>
RV_04.031.13.2  navābhir indrotibhiḥ<BR>
RV_04.031.14.1  asmākaṃ dhṛṣṇuyā ratho dyumāṃ indrānapacyutaḥ<BR>
RV_04.031.14.2  gavyur aśvayur īyate<BR>
RV_04.031.15.1  asmākam uttamaṃ kṛdhi śravo deveṣu sūrya<BR>
RV_04.031.15.2  varṣiṣṭhaṃ dyām ivopari <BR>
<BR>
RV_04.032.01.1  ā tū na indra vṛtrahann asmākam ardham ā gahi<BR>
RV_04.032.01.2  mahān mahībhir ūtibhiḥ<BR>
RV_04.032.02.1  bhṛmiś cid ghāsi tūtujir ā citra citriṇīṣv ā<BR>
RV_04.032.02.2  citraṃ kṛṇoṣy ūtaye<BR>
RV_04.032.03.1  dabhrebhiś cic chaśīyāṃsaṃ haṃsi vrādhantam ojasā<BR>
RV_04.032.03.2  sakhibhir ye tve sacā<BR>
RV_04.032.04.1  vayam indra tve sacā vayaṃ tvābhi nonumaḥ<BR>
RV_04.032.04.2  asmāṃ-asmāṃ id ud ava<BR>
RV_04.032.05.1  sa naś citrābhir adrivo 'navadyābhir ūtibhiḥ<BR>
RV_04.032.05.2  anādhṛṣṭābhir ā gahi<BR>
RV_04.032.06.1  bhūyāmo ṣu tvāvataḥ sakhāya indra gomataḥ<BR>
RV_04.032.06.2  yujo vājāya ghṛṣvaye<BR>
RV_04.032.07.1  tvaṃ hy eka īśiṣa indra vājasya gomataḥ<BR>
RV_04.032.07.2  sa no yandhi mahīm iṣam<BR>
RV_04.032.08.1  na tvā varante anyathā yad ditsasi stuto magham<BR>
RV_04.032.08.2  stotṛbhya indra girvaṇaḥ<BR>
RV_04.032.09.1  abhi tvā gotamā girānūṣata pra dāvane<BR>
RV_04.032.09.2  indra vājāya ghṛṣvaye<BR>
RV_04.032.10.1  pra te vocāma vīryā yā mandasāna ārujaḥ<BR>
RV_04.032.10.2  puro dāsīr abhītya<BR>
RV_04.032.11.1  tā te gṛṇanti vedhaso yāni cakartha pauṃsyā<BR>
RV_04.032.11.2  suteṣv indra girvaṇaḥ<BR>
RV_04.032.12.1  avīvṛdhanta gotamā indra tve stomavāhasaḥ<BR>
RV_04.032.12.2  aiṣu dhā vīravad yaśaḥ<BR>
RV_04.032.13.1  yac cid dhi śaśvatām asīndra sādhāraṇas tvam<BR>
RV_04.032.13.2  taṃ tvā vayaṃ havāmahe<BR>
RV_04.032.14.1  arvācīno vaso bhavāsme su matsvāndhasaḥ<BR>
RV_04.032.14.2  somānām indra somapāḥ<BR>
RV_04.032.15.1  asmākaṃ tvā matīnām ā stoma indra yachatu<BR>
RV_04.032.15.2  arvāg ā vartayā harī<BR>
RV_04.032.16.1  puroḷāśaṃ ca no ghaso joṣayāse giraś ca naḥ<BR>
RV_04.032.16.2  vadhūyur iva yoṣaṇām<BR>
RV_04.032.17.1  sahasraṃ vyatīnāṃ yuktānām indram īmahe<BR>
RV_04.032.17.2  śataṃ somasya khāryaḥ<BR>
RV_04.032.18.1  sahasrā te śatā vayaṃ gavām ā cyāvayāmasi<BR>
RV_04.032.18.2  asmatrā rādha etu te<BR>
RV_04.032.19.1  daśa te kalaśānāṃ hiraṇyānām adhīmahi<BR>
RV_04.032.19.2  bhūridā asi vṛtrahan<BR>
RV_04.032.20.1  bhūridā bhūri dehi no mā dabhram bhūry ā bhara<BR>
RV_04.032.20.2  bhūri ghed indra ditsasi<BR>
RV_04.032.21.1  bhūridā hy asi śrutaḥ purutrā śūra vṛtrahan<BR>
RV_04.032.21.2  ā no bhajasva rādhasi<BR>
RV_04.032.22.1  pra te babhrū vicakṣaṇa śaṃsāmi goṣaṇo napāt<BR>
RV_04.032.22.2  mābhyāṃ gā anu śiśrathaḥ<BR>
RV_04.032.23.1  kanīnakeva vidradhe nave drupade arbhake<BR>
RV_04.032.23.2  babhrū yāmeṣu śobhete<BR>
RV_04.032.24.1  aram ma usrayāmṇe 'ram anusrayāmṇe<BR>
RV_04.032.24.2  babhrū yāmeṣv asridhā <BR>
<BR>
RV_04.033.01.1  pra ṛbhubhyo dūtam iva vācam iṣya upastire śvaitarīṃ dhenum īḷe<BR>
RV_04.033.01.2  ye vātajūtās taraṇibhir evaiḥ pari dyāṃ sadyo apaso babhūvuḥ<BR>
RV_04.033.02.1  yadāram akrann ṛbhavaḥ pitṛbhyām pariviṣṭī veṣaṇā daṃsanābhiḥ<BR>
RV_04.033.02.2  ād id devānām upa sakhyam āyan dhīrāsaḥ puṣṭim avahan manāyai<BR>
RV_04.033.03.1  punar ye cakruḥ pitarā yuvānā sanā yūpeva jaraṇā śayānā<BR>
RV_04.033.03.2  te vājo vibhvām ṛbhur indravanto madhupsaraso no 'vantu yajñam<BR>
RV_04.033.04.1  yat saṃvatsam ṛbhavo gām arakṣan yat saṃvatsam ṛbhavo mā apiṃśan<BR>
RV_04.033.04.2  yat saṃvatsam abharan bhāso asyās tābhiḥ śamībhir amṛtatvam āśuḥ<BR>
RV_04.033.05.1  jyeṣṭha āha camasā dvā kareti kanīyān trīn kṛṇavāmety āha<BR>
RV_04.033.05.2  kaniṣṭha āha caturas kareti tvaṣṭa ṛbhavas tat panayad vaco vaḥ<BR>
RV_04.033.06.1  satyam ūcur nara evā hi cakrur anu svadhām ṛbhavo jagmur etām<BR>
RV_04.033.06.2  vibhrājamānāṃś camasāṃ ahevāvenat tvaṣṭā caturo dadṛśvān<BR>
RV_04.033.07.1  dvādaśa dyūn yad agohyasyātithye raṇann ṛbhavaḥ sasantaḥ<BR>
RV_04.033.07.2  sukṣetrākṛṇvann anayanta sindhūn dhanvātiṣṭhann oṣadhīr nimnam āpaḥ<BR>
RV_04.033.08.1  rathaṃ ye cakruḥ suvṛtaṃ nareṣṭhāṃ ye dhenuṃ viśvajuvaṃ viśvarūpām<BR>
RV_04.033.08.2  ta ā takṣantv ṛbhavo rayiṃ naḥ svavasaḥ svapasaḥ suhastāḥ<BR>
RV_04.033.09.1  apo hy eṣām ajuṣanta devā abhi kratvā manasā dīdhyānāḥ<BR>
RV_04.033.09.2  vājo devānām abhavat sukarmendrasya ṛbhukṣā varuṇasya vibhvā<BR>
RV_04.033.10.1  ye harī medhayokthā madanta indrāya cakruḥ suyujā ye aśvā<BR>
RV_04.033.10.2  te rāyas poṣaṃ draviṇāny asme dhatta ṛbhavaḥ kṣemayanto na mitram<BR>
RV_04.033.11.1  idāhnaḥ pītim uta vo madaṃ dhur na ṛte śrāntasya sakhyāya devāḥ<BR>
RV_04.033.11.2  te nūnam asme ṛbhavo vasūni tṛtīye asmin savane dadhāta <BR>
<BR>
RV_04.034.01.1  ṛbhur vibhvā vāja indro no achemaṃ yajñaṃ ratnadheyopa yāta<BR>
RV_04.034.01.2  idā hi vo dhiṣaṇā devy ahnām adhāt pītiṃ sam madā agmatā vaḥ<BR>
RV_04.034.02.1  vidānāso janmano vājaratnā uta ṛtubhir ṛbhavo mādayadhvam<BR>
RV_04.034.02.2  saṃ vo madā agmata sam puraṃdhiḥ suvīrām asme rayim erayadhvam<BR>
RV_04.034.03.1  ayaṃ vo yajña ṛbhavo 'kāri yam ā manuṣvat pradivo dadhidhve<BR>
RV_04.034.03.2  pra vo 'chā jujuṣāṇāso asthur abhūta viśve agriyota vājāḥ<BR>
RV_04.034.04.1  abhūd u vo vidhate ratnadheyam idā naro dāśuṣe martyāya<BR>
RV_04.034.04.2  pibata vājā ṛbhavo dade vo mahi tṛtīyaṃ savanam madāya<BR>
RV_04.034.05.1  ā vājā yātopa na ṛbhukṣā maho naro draviṇaso gṛṇānāḥ<BR>
RV_04.034.05.2  ā vaḥ pītayo 'bhipitve ahnām imā astaṃ navasva iva gman<BR>
RV_04.034.06.1  ā napātaḥ śavaso yātanopemaṃ yajñaṃ namasā hūyamānāḥ<BR>
RV_04.034.06.2  sajoṣasaḥ sūrayo yasya ca stha madhvaḥ pāta ratnadhā indravantaḥ<BR>
RV_04.034.07.1  sajoṣā indra varuṇena somaṃ sajoṣāḥ pāhi girvaṇo marudbhiḥ<BR>
RV_04.034.07.2  agrepābhir ṛtupābhiḥ sajoṣā gnāspatnībhī ratnadhābhiḥ sajoṣāḥ<BR>
RV_04.034.08.1  sajoṣasa ādityair mādayadhvaṃ sajoṣasa ṛbhavaḥ parvatebhiḥ<BR>
RV_04.034.08.2  sajoṣaso daivyenā savitrā sajoṣasaḥ sindhubhī ratnadhebhiḥ<BR>
RV_04.034.09.1  ye aśvinā ye pitarā ya ūtī dhenuṃ tatakṣur ṛbhavo ye aśvā<BR>
RV_04.034.09.2  ye aṃsatrā ya ṛdhag rodasī ye vibhvo naraḥ svapatyāni cakruḥ<BR>
RV_04.034.10.1  ye gomantaṃ vājavantaṃ suvīraṃ rayiṃ dhattha vasumantam purukṣum<BR>
RV_04.034.10.2  te agrepā ṛbhavo mandasānā asme dhatta ye ca rātiṃ gṛṇanti<BR>
RV_04.034.11.1  nāpābhūta na vo 'tītṛṣāmāniḥśastā ṛbhavo yajñe asmin<BR>
RV_04.034.11.2  sam indreṇa madatha sam marudbhiḥ saṃ rājabhī ratnadheyāya devāḥ <BR>
<BR>
RV_04.035.01.1  ihopa yāta śavaso napātaḥ saudhanvanā ṛbhavo māpa bhūta<BR>
RV_04.035.01.2  asmin hi vaḥ savane ratnadheyaṃ gamantv indram anu vo madāsaḥ<BR>
RV_04.035.02.1  āgann ṛbhūṇām iha ratnadheyam abhūt somasya suṣutasya pītiḥ<BR>
RV_04.035.02.2  sukṛtyayā yat svapasyayā caṃ ekaṃ vicakra camasaṃ caturdhā<BR>
RV_04.035.03.1  vy akṛṇota camasaṃ caturdhā sakhe vi śikṣety abravīta<BR>
RV_04.035.03.2  athaita vājā amṛtasya panthāṃ gaṇaṃ devānām ṛbhavaḥ suhastāḥ<BR>
RV_04.035.04.1  kimmayaḥ svic camasa eṣa āsa yaṃ kāvyena caturo vicakra<BR>
RV_04.035.04.2  athā sunudhvaṃ savanam madāya pāta ṛbhavo madhunaḥ somyasya<BR>
RV_04.035.05.1  śacyākarta pitarā yuvānā śacyākarta camasaṃ devapānam<BR>
RV_04.035.05.2  śacyā harī dhanutarāv ataṣṭendravāhāv ṛbhavo vājaratnāḥ<BR>
RV_04.035.06.1  yo vaḥ sunoty abhipitve ahnāṃ tīvraṃ vājāsaḥ savanam madāya<BR>
RV_04.035.06.2  tasmai rayim ṛbhavaḥ sarvavīram ā takṣata vṛṣaṇo mandasānāḥ<BR>
RV_04.035.07.1  prātaḥ sutam apibo haryaśva mādhyaṃdinaṃ savanaṃ kevalaṃ te<BR>
RV_04.035.07.2  sam ṛbhubhiḥ pibasva ratnadhebhiḥ sakhīṃr yāṃ indra cakṛṣe sukṛtyā<BR>
RV_04.035.08.1  ye devāso abhavatā sukṛtyā śyenā ived adhi divi niṣeda<BR>
RV_04.035.08.2  te ratnaṃ dhāta śavaso napātaḥ saudhanvanā abhavatāmṛtāsaḥ<BR>
RV_04.035.09.1  yat tṛtīyaṃ savanaṃ ratnadheyam akṛṇudhvaṃ svapasyā suhastāḥ<BR>
RV_04.035.09.2  tad ṛbhavaḥ pariṣiktaṃ va etat sam madebhir indriyebhiḥ pibadhvam <BR>
<BR>
RV_04.036.01.1  anaśvo jāto anabhīśur ukthyo rathas tricakraḥ pari vartate rajaḥ<BR>
RV_04.036.01.2  mahat tad vo devyasya pravācanaṃ dyām ṛbhavaḥ pṛthivīṃ yac ca puṣyatha<BR>
RV_04.036.02.1  rathaṃ ye cakruḥ suvṛtaṃ sucetaso 'vihvarantam manasas pari dhyayā<BR>
RV_04.036.02.2  tāṃ ū nv asya savanasya pītaya ā vo vājā ṛbhavo vedayāmasi<BR>
RV_04.036.03.1  tad vo vājā ṛbhavaḥ supravācanaṃ deveṣu vibhvo abhavan mahitvanam<BR>
RV_04.036.03.2  jivrī yat santā pitarā sanājurā punar yuvānā carathāya takṣatha<BR>
RV_04.036.04.1  ekaṃ vi cakra camasaṃ caturvayaṃ niś carmaṇo gām ariṇīta dhītibhiḥ<BR>
RV_04.036.04.2  athā deveṣv amṛtatvam ānaśa śruṣṭī vājā ṛbhavas tad va ukthyam<BR>
RV_04.036.05.1  ṛbhuto rayiḥ prathamaśravastamo vājaśrutāso yam ajījanan naraḥ<BR>
RV_04.036.05.2  vibhvataṣṭo vidatheṣu pravācyo yaṃ devāso 'vathā sa vicarṣaṇiḥ<BR>
RV_04.036.06.1  sa vājy arvā sa ṛṣir vacasyayā sa śūro astā pṛtanāsu duṣṭaraḥ<BR>
RV_04.036.06.2  sa rāyas poṣaṃ sa suvīryaṃ dadhe yaṃ vājo vibhvām ṛbhavo yam āviṣuḥ<BR>
RV_04.036.07.1  śreṣṭhaṃ vaḥ peśo adhi dhāyi darśataṃ stomo vājā ṛbhavas taṃ jujuṣṭana<BR>
RV_04.036.07.2  dhīrāso hi ṣṭhā kavayo vipaścitas tān va enā brahmaṇā vedayāmasi<BR>
RV_04.036.08.1  yūyam asmabhyaṃ dhiṣaṇābhyas pari vidvāṃso viśvā naryāṇi bhojanā<BR>
RV_04.036.08.2  dyumantaṃ vājaṃ vṛṣaśuṣmam uttamam ā no rayim ṛbhavas takṣatā vayaḥ<BR>
RV_04.036.09.1  iha prajām iha rayiṃ rarāṇā iha śravo vīravat takṣatā naḥ<BR>
RV_04.036.09.2  yena vayaṃ citayemāty anyān taṃ vājaṃ citram ṛbhavo dadā naḥ <BR>
<BR>
RV_04.037.01.1  upa no vājā adhvaram ṛbhukṣā devā yāta pathibhir devayānaiḥ<BR>
RV_04.037.01.2  yathā yajñam manuṣo vikṣv āsu dadhidhve raṇvāḥ sudineṣv ahnām<BR>
RV_04.037.02.1  te vo hṛde manase santu yajñā juṣṭāso adya ghṛtanirṇijo guḥ<BR>
RV_04.037.02.2  pra vaḥ sutāso harayanta pūrṇāḥ kratve dakṣāya harṣayanta pītāḥ<BR>
RV_04.037.03.1  tryudāyaṃ devahitaṃ yathā va stomo vājā ṛbhukṣaṇo dade vaḥ<BR>
RV_04.037.03.2  juhve manuṣvad uparāsu vikṣu yuṣme sacā bṛhaddiveṣu somam<BR>
RV_04.037.04.1  pīvoaśvāḥ śucadrathā hi bhūtāyaḥśiprā vājinaḥ suniṣkāḥ<BR>
RV_04.037.04.2  indrasya sūno śavaso napāto 'nu vaś cety agriyam madāya<BR>
RV_04.037.05.1  ṛbhum ṛbhukṣaṇo rayiṃ vāje vājintamaṃ yujam<BR>
RV_04.037.05.2  indrasvantaṃ havāmahe sadāsātamam aśvinam<BR>
RV_04.037.06.1  sed ṛbhavo yam avatha yūyam indraś ca martyam<BR>
RV_04.037.06.2  sa dhībhir astu sanitā medhasātā so arvatā<BR>
RV_04.037.07.1  vi no vājā ṛbhukṣaṇaḥ pathaś citana yaṣṭave<BR>
RV_04.037.07.2  asmabhyaṃ sūraya stutā viśvā āśās tarīṣaṇi<BR>
RV_04.037.08.1  taṃ no vājā ṛbhukṣaṇa indra nāsatyā rayim<BR>
RV_04.037.08.2  sam aśvaṃ carṣaṇibhya ā puru śasta maghattaye <BR>
<BR>
RV_04.038.01.1  uto hi vāṃ dātrā santi pūrvā yā pūrubhyas trasadasyur nitośe<BR>
RV_04.038.01.2  kṣetrāsāṃ dadathur urvarāsāṃ ghanaṃ dasyubhyo abhibhūtim ugram<BR>
RV_04.038.02.1  uta vājinam puruniṣṣidhvānaṃ dadhikrām u dadathur viśvakṛṣṭim<BR>
RV_04.038.02.2  ṛjipyaṃ śyenam pruṣitapsum āśuṃ carkṛtyam aryo nṛpatiṃ na śūram<BR>
RV_04.038.03.1  yaṃ sīm anu pravateva dravantaṃ viśvaḥ pūrur madati harṣamāṇaḥ<BR>
RV_04.038.03.2  paḍbhir gṛdhyantam medhayuṃ na śūraṃ rathaturaṃ vātam iva dhrajantam<BR>
RV_04.038.04.1  yaḥ smārundhāno gadhyā samatsu sanutaraś carati goṣu gachan<BR>
RV_04.038.04.2  āvirṛjīko vidathā nicikyat tiro aratim pary āpa āyoḥ<BR>
RV_04.038.05.1  uta smainaṃ vastramathiṃ na tāyum anu krośanti kṣitayo bhareṣu<BR>
RV_04.038.05.2  nīcāyamānaṃ jasuriṃ na śyenaṃ śravaś cāchā paśumac ca yūtham<BR>
RV_04.038.06.1  uta smāsu prathamaḥ sariṣyan ni veveti śreṇibhī rathānām<BR>
RV_04.038.06.2  srajaṃ kṛṇvāno janyo na śubhvā reṇuṃ rerihat kiraṇaṃ dadaśvān<BR>
RV_04.038.07.1  uta sya vājī sahurir ṛtāvā śuśrūṣamāṇas tanvā samarye<BR>
RV_04.038.07.2  turaṃ yatīṣu turayann ṛjipyo 'dhi bhruvoḥ kirate reṇum ṛñjan<BR>
RV_04.038.08.1  uta smāsya tanyator iva dyor ṛghāyato abhiyujo bhayante<BR>
RV_04.038.08.2  yadā sahasram abhi ṣīm ayodhīd durvartuḥ smā bhavati bhīma ṛñjan<BR>
RV_04.038.09.1  uta smāsya panayanti janā jūtiṃ kṛṣṭipro abhibhūtim āśoḥ<BR>
RV_04.038.09.2  utainam āhuḥ samithe viyantaḥ parā dadhikrā asarat sahasraiḥ<BR>
RV_04.038.10.1  ā dadhikrāḥ śavasā pañca kṛṣṭīḥ sūrya iva jyotiṣāpas tatāna<BR>
RV_04.038.10.2  sahasrasāḥ śatasā vājy arvā pṛṇaktu madhvā sam imā vacāṃsi <BR>
RV_04.039.01.1  āśuṃ dadhikrāṃ tam u nu ṣṭavāma divas pṛthivyā uta carkirāma<BR>
RV_04.039.01.2  uchantīr mām uṣasaḥ sūdayantv ati viśvāni duritāni parṣan<BR>
RV_04.039.02.1  mahaś carkarmy arvataḥ kratuprā dadhikrāvṇaḥ puruvārasya vṛṣṇaḥ<BR>
RV_04.039.02.2  yam pūrubhyo dīdivāṃsaṃ nāgniṃ dadathur mitrāvaruṇā taturim<BR>
RV_04.039.03.1  yo aśvasya dadhikrāvṇo akārīt samiddhe agnā uṣaso vyuṣṭau<BR>
RV_04.039.03.2  anāgasaṃ tam aditiḥ kṛṇotu sa mitreṇa varuṇenā sajoṣāḥ<BR>
RV_04.039.04.1  dadhikrāvṇa iṣa ūrjo maho yad amanmahi marutāṃ nāma bhadram<BR>
RV_04.039.04.2  svastaye varuṇam mitram agniṃ havāmaha indraṃ vajrabāhum<BR>
RV_04.039.05.1  indram ived ubhaye vi hvayanta udīrāṇā yajñam upaprayantaḥ<BR>
RV_04.039.05.2  dadhikrām u sūdanam martyāya dadathur mitrāvaruṇā no aśvam<BR>
RV_04.039.06.1  dadhikrāvṇo akāriṣaṃ jiṣṇor aśvasya vājinaḥ<BR>
RV_04.039.06.2  surabhi no mukhā karat pra ṇa āyūṃṣi tāriṣat <BR>
<BR>
RV_04.040.01.1  dadhikrāvṇa id u nu carkirāma viśvā in mām uṣasaḥ sūdayantu<BR>
RV_04.040.01.2  apām agner uṣasaḥ sūryasya bṛhaspater āṅgirasasya jiṣṇoḥ<BR>
RV_04.040.02.1  satvā bhariṣo gaviṣo duvanyasac chravasyād iṣa uṣasas turaṇyasat<BR>
RV_04.040.02.2  satyo dravo dravaraḥ pataṃgaro dadhikrāveṣam ūrjaṃ svar janat<BR>
RV_04.040.03.1  uta smāsya dravatas turaṇyataḥ parṇaṃ na ver anu vāti pragardhinaḥ<BR>
RV_04.040.03.2  śyenasyeva dhrajato aṅkasam pari dadhikrāvṇaḥ sahorjā taritrataḥ<BR>
RV_04.040.04.1  uta sya vājī kṣipaṇiṃ turaṇyati grīvāyām baddho apikakṣa āsani<BR>
RV_04.040.04.2  kratuṃ dadhikrā anu saṃtavītvat pathām aṅkāṃsy anv āpanīphaṇat<BR>
RV_04.040.05.1  haṃsaḥ śuciṣad vasur antarikṣasad dhotā vediṣad atithir duroṇasat<BR>
RV_04.040.05.2  nṛṣad varasad ṛtasad vyomasad abjā gojā ṛtajā adrijā ṛtam <BR>
<BR>
RV_04.041.01.1  indrā ko vāṃ varuṇā sumnam āpa stomo haviṣmāṃ amṛto na hotā<BR>
RV_04.041.01.2  yo vāṃ hṛdi kratumāṃ asmad uktaḥ pasparśad indrāvaruṇā namasvān<BR>
RV_04.041.02.1  indrā ha yo varuṇā cakra āpī devau martaḥ sakhyāya prayasvān<BR>
RV_04.041.02.2  sa hanti vṛtrā samitheṣu śatrūn avobhir vā mahadbhiḥ sa pra śṛṇve<BR>
RV_04.041.03.1  indrā ha ratnaṃ varuṇā dheṣṭhetthā nṛbhyaḥ śaśamānebhyas tā<BR>
RV_04.041.03.2  yadī sakhāyā sakhyāya somaiḥ sutebhiḥ suprayasā mādayaite<BR>
RV_04.041.04.1  indrā yuvaṃ varuṇā didyum asminn ojiṣṭham ugrā ni vadhiṣṭaṃ vajram<BR>
RV_04.041.04.2  yo no durevo vṛkatir dabhītis tasmin mimāthām abhibhūty ojaḥ<BR>
RV_04.041.05.1  indrā yuvaṃ varuṇā bhūtam asyā dhiyaḥ pretārā vṛṣabheva dhenoḥ<BR>
RV_04.041.05.2  sā no duhīyad yavaseva gatvī sahasradhārā payasā mahī gauḥ<BR>
RV_04.041.06.1  toke hite tanaya urvarāsu sūro dṛśīke vṛṣaṇaś ca pauṃsye<BR>
RV_04.041.06.2  indrā no atra varuṇā syātām avobhir dasmā paritakmyāyām<BR>
RV_04.041.07.1  yuvām id dhy avase pūrvyāya pari prabhūtī gaviṣaḥ svāpī<BR>
RV_04.041.07.2  vṛṇīmahe sakhyāya priyāya śūrā maṃhiṣṭhā pitareva śambhū<BR>
RV_04.041.08.1  tā vāṃ dhiyo 'vase vājayantīr ājiṃ na jagmur yuvayūḥ sudānū<BR>
RV_04.041.08.2  śriye na gāva upa somam asthur indraṃ giro varuṇam me manīṣāḥ<BR>
RV_04.041.09.1  imā indraṃ varuṇam me manīṣā agmann upa draviṇam ichamānāḥ<BR>
RV_04.041.09.2  upem asthur joṣṭāra iva vasvo raghvīr iva śravaso bhikṣamāṇāḥ<BR>
RV_04.041.10.1  aśvyasya tmanā rathyasya puṣṭer nityasya rāyaḥ patayaḥ syāma<BR>
RV_04.041.10.2  tā cakrāṇā ūtibhir navyasībhir asmatrā rāyo niyutaḥ sacantām<BR>
RV_04.041.11.1  ā no bṛhantā bṛhatībhir ūtī indra yātaṃ varuṇa vājasātau<BR>
RV_04.041.11.2  yad didyavaḥ pṛtanāsu prakrīḷān tasya vāṃ syāma sanitāra ājeḥ <BR>
<BR>
RV_04.042.01.1  mama dvitā rāṣṭraṃ kṣatriyasya viśvāyor viśve amṛtā yathā naḥ<BR>
RV_04.042.01.2  kratuṃ sacante varuṇasya devā rājāmi kṛṣṭer upamasya vavreḥ<BR>
RV_04.042.02.1  ahaṃ rājā varuṇo mahyaṃ tāny asuryāṇi prathamā dhārayanta<BR>
RV_04.042.02.2  kratuṃ sacante varuṇasya devā rājāmi kṛṣṭer upamasya vavreḥ<BR>
RV_04.042.03.1  aham indro varuṇas te mahitvorvī gabhīre rajasī sumeke<BR>
RV_04.042.03.2  tvaṣṭeva viśvā bhuvanāni vidvān sam airayaṃ rodasī dhārayaṃ ca<BR>
RV_04.042.04.1  aham apo apinvam ukṣamāṇā dhārayaṃ divaṃ sadana ṛtasya<BR>
RV_04.042.04.2  ṛtena putro aditer ṛtāvota tridhātu prathayad vi bhūma<BR>
RV_04.042.05.1  māṃ naraḥ svaśvā vājayanto māṃ vṛtāḥ samaraṇe havante<BR>
RV_04.042.05.2  kṛṇomy ājim maghavāham indra iyarmi reṇum abhibhūtyojāḥ<BR>
RV_04.042.06.1  ahaṃ tā viśvā cakaraṃ nakir mā daivyaṃ saho varate apratītam<BR>
RV_04.042.06.2  yan mā somāso mamadan yad ukthobhe bhayete rajasī apāre<BR>
RV_04.042.07.1  viduṣ te viśvā bhuvanāni tasya tā pra bravīṣi varuṇāya vedhaḥ<BR>
RV_04.042.07.2  tvaṃ vṛtrāṇi śṛṇviṣe jaghanvān tvaṃ vṛtāṃ ariṇā indra sindhūn<BR>
RV_04.042.08.1  asmākam atra pitaras ta āsan sapta ṛṣayo daurgahe badhyamāne<BR>
RV_04.042.08.2  ta āyajanta trasadasyum asyā indraṃ na vṛtraturam ardhadevam<BR>
RV_04.042.09.1  purukutsānī hi vām adāśad dhavyebhir indrāvaruṇā namobhiḥ<BR>
RV_04.042.09.2  athā rājānaṃ trasadasyum asyā vṛtrahaṇaṃ dadathur ardhadevam<BR>
RV_04.042.10.1  rāyā vayaṃ sasavāṃso madema havyena devā yavasena gāvaḥ<BR>
RV_04.042.10.2  tāṃ dhenum indrāvaruṇā yuvaṃ no viśvāhā dhattam anapasphurantīm <BR>
<BR>
RV_04.043.01.1  ka u śravat katamo yajñiyānāṃ vandāru devaḥ katamo juṣāte<BR>
RV_04.043.01.2  kasyemāṃ devīm amṛteṣu preṣṭhāṃ hṛdi śreṣāma suṣṭutiṃ suhavyām<BR>
RV_04.043.02.1  ko mṛḷāti katama āgamiṣṭho devānām u katamaḥ śambhaviṣṭhaḥ<BR>
RV_04.043.02.2  rathaṃ kam āhur dravadaśvam āśuṃ yaṃ sūryasya duhitāvṛṇīta<BR>
RV_04.043.03.1  makṣū hi ṣmā gachatha īvato dyūn indro na śaktim paritakmyāyām<BR>
RV_04.043.03.2  diva ājātā divyā suparṇā kayā śacīnām bhavathaḥ śaciṣṭhā<BR>
RV_04.043.04.1  kā vām bhūd upamātiḥ kayā na āśvinā gamatho hūyamānā<BR>
RV_04.043.04.2  ko vām mahaś cit tyajaso abhīka uruṣyatam mādhvī dasrā na ūtī<BR>
RV_04.043.05.1  uru vāṃ rathaḥ pari nakṣati dyām ā yat samudrād abhi vartate vām<BR>
RV_04.043.05.2  madhvā mādhvī madhu vām pruṣāyan yat sīṃ vām pṛkṣo bhurajanta pakvāḥ<BR>
RV_04.043.06.1  sindhur ha vāṃ rasayā siñcad aśvān ghṛṇā vayo 'ruṣāsaḥ pari gman<BR>
RV_04.043.06.2  tad ū ṣu vām ajiraṃ ceti yānaṃ yena patī bhavathaḥ sūryāyāḥ<BR>
RV_04.043.07.1  iheha yad vāṃ samanā papṛkṣe seyam asme sumatir vājaratnā<BR>
RV_04.043.07.2  uruṣyataṃ jaritāraṃ yuvaṃ ha śritaḥ kāmo nāsatyā yuvadrik <BR>
<BR>
RV_04.044.01.1  taṃ vāṃ rathaṃ vayam adyā huvema pṛthujrayam aśvinā saṃgatiṃ goḥ<BR>
RV_04.044.01.2  yaḥ sūryāṃ vahati vandhurāyur girvāhasam purutamaṃ vasūyum<BR>
RV_04.044.02.1  yuvaṃ śriyam aśvinā devatā tāṃ divo napātā vanathaḥ śacībhiḥ<BR>
RV_04.044.02.2  yuvor vapur abhi pṛkṣaḥ sacante vahanti yat kakuhāso rathe vām<BR>
RV_04.044.03.1  ko vām adyā karate rātahavya ūtaye vā sutapeyāya vārkaiḥ<BR>
RV_04.044.03.2  ṛtasya vā vanuṣe pūrvyāya namo yemāno aśvinā vavartat<BR>
RV_04.044.04.1  hiraṇyayena purubhū rathenemaṃ yajñaṃ nāsatyopa yātam<BR>
RV_04.044.04.2  pibātha in madhunaḥ somyasya dadhatho ratnaṃ vidhate janāya<BR>
RV_04.044.05.1  ā no yātaṃ divo achā pṛthivyā hiraṇyayena suvṛtā rathena<BR>
RV_04.044.05.2  mā vām anye ni yaman devayantaḥ saṃ yad dade nābhiḥ pūrvyā vām<BR>
RV_04.044.06.1  nū no rayim puruvīram bṛhantaṃ dasrā mimāthām ubhayeṣv asme<BR>
RV_04.044.06.2  naro yad vām aśvinā stomam āvan sadhastutim ājamīḷhāso agman<BR>
RV_04.044.07.1  iheha yad vāṃ samanā papṛkṣe seyam asme sumatir vājaratnā<BR>
RV_04.044.07.2  uruṣyataṃ jaritāraṃ yuvaṃ ha śritaḥ kāmo nāsatyā yuvadrik <BR>
<BR>
RV_04.045.01.1  eṣa sya bhānur ud iyarti yujyate rathaḥ parijmā divo asya sānavi<BR>
RV_04.045.01.2  pṛkṣāso asmin mithunā adhi trayo dṛtis turīyo madhuno vi rapśate<BR>
RV_04.045.02.1  ud vām pṛkṣāso madhumanta īrate rathā aśvāsa uṣaso vyuṣṭiṣu<BR>
RV_04.045.02.2  aporṇuvantas tama ā parīvṛtaṃ svar ṇa śukraṃ tanvanta ā rajaḥ<BR>
RV_04.045.03.1  madhvaḥ pibatam madhupebhir āsabhir uta priyam madhune yuñjāthāṃ ratham<BR>
RV_04.045.03.2  ā vartanim madhunā jinvathas patho dṛtiṃ vahethe madhumantam aśvinā<BR>
RV_04.045.04.1  haṃsāso ye vām madhumanto asridho hiraṇyaparṇā uhuva uṣarbudhaḥ<BR>
RV_04.045.04.2  udapruto mandino mandinispṛśo madhvo na makṣaḥ savanāni gachathaḥ<BR>
RV_04.045.05.1  svadhvarāso madhumanto agnaya usrā jarante prati vastor aśvinā<BR>
RV_04.045.05.2  yan niktahastas taraṇir vicakṣaṇaḥ somaṃ suṣāva madhumantam adribhiḥ<BR>
RV_04.045.06.1  ākenipāso ahabhir davidhvataḥ svar ṇa śukraṃ tanvanta ā rajaḥ<BR>
RV_04.045.06.2  sūraś cid aśvān yuyujāna īyate viśvāṃ anu svadhayā cetathas pathaḥ<BR>
RV_04.045.07.1  pra vām avocam aśvinā dhiyaṃdhā rathaḥ svaśvo ajaro yo asti<BR>
RV_04.045.07.2  yena sadyaḥ pari rajāṃsi yātho haviṣmantaṃ taraṇim bhojam acha <BR>
<BR>
RV_04.046.01.1  agram pibā madhūnāṃ sutaṃ vāyo diviṣṭiṣu<BR>
RV_04.046.01.2  tvaṃ hi pūrvapā asi<BR>
RV_04.046.02.1  śatenā no abhiṣṭibhir niyutvāṃ indrasārathiḥ<BR>
RV_04.046.02.2  vāyo sutasya tṛmpatam<BR>
RV_04.046.03.1  ā vāṃ sahasraṃ haraya indravāyū abhi prayaḥ<BR>
RV_04.046.03.2  vahantu somapītaye<BR>
RV_04.046.04.1  rathaṃ hiraṇyavandhuram indravāyū svadhvaram<BR>
RV_04.046.04.2  ā hi sthātho divispṛśam<BR>
RV_04.046.05.1  rathena pṛthupājasā dāśvāṃsam upa gachatam<BR>
RV_04.046.05.2  indravāyū ihā gatam<BR>
RV_04.046.06.1  indravāyū ayaṃ sutas taṃ devebhiḥ sajoṣasā<BR>
RV_04.046.06.2  pibataṃ dāśuṣo gṛhe<BR>
RV_04.046.07.1  iha prayāṇam astu vām indravāyū vimocanam<BR>
RV_04.046.07.2  iha vāṃ somapītaye <BR>
<BR>
RV_04.047.01.1  vāyo śukro ayāmi te madhvo agraṃ diviṣṭiṣu<BR>
RV_04.047.01.2  ā yāhi somapītaye spārho deva niyutvatā<BR>
RV_04.047.02.1  indraś ca vāyav eṣāṃ somānām pītim arhathaḥ<BR>
RV_04.047.02.2  yuvāṃ hi yantīndavo nimnam āpo na sadhryak<BR>
RV_04.047.03.1  vāyav indraś ca śuṣmiṇā sarathaṃ śavasas patī<BR>
RV_04.047.03.2  niyutvantā na ūtaya ā yātaṃ somapītaye<BR>
RV_04.047.04.1  yā vāṃ santi puruspṛho niyuto dāśuṣe narā<BR>
RV_04.047.04.2  asme tā yajñavāhasendravāyū ni yachatam <BR>
RV_04.048.01.1  vihi hotrā avītā vipo na rāyo aryaḥ<BR>
RV_04.048.01.2  vāyav ā candreṇa rathena yāhi sutasya pītaye<BR>
RV_04.048.02.1  niryuvāṇo aśastīr niyutvāṃ indrasārathiḥ<BR>
RV_04.048.02.2  vāyav ā candreṇa rathena yāhi sutasya pītaye<BR>
RV_04.048.03.1  anu kṛṣṇe vasudhitī yemāte viśvapeśasā<BR>
RV_04.048.03.2  vāyav ā candreṇa rathena yāhi sutasya pītaye<BR>
RV_04.048.04.1  vahantu tvā manoyujo yuktāso navatir nava<BR>
RV_04.048.04.2  vāyav ā candreṇa rathena yāhi sutasya pītaye<BR>
RV_04.048.05.1  vāyo śataṃ harīṇāṃ yuvasva poṣyāṇām<BR>
RV_04.048.05.2  uta vā te sahasriṇo ratha ā yātu pājasā <BR>
<BR>
RV_04.049.01.1  idaṃ vām āsyä haviḥ priyam indrābṛhaspatī<BR>
RV_04.049.01.2  uktham madaś ca śasyate<BR>
RV_04.049.02.1  ayaṃ vām pari ṣicyate soma indrābṛhaspatī<BR>
RV_04.049.02.2  cārur madāya pītaye<BR>
RV_04.049.03.1  ā na indrābṛhaspatī gṛham indraś ca gachatam<BR>
RV_04.049.03.2  somapā somapītaye<BR>
RV_04.049.04.1  asme indrābṛhaspatī rayiṃ dhattaṃ śatagvinam<BR>
RV_04.049.04.2  aśvāvantaṃ sahasriṇam<BR>
RV_04.049.05.1  indrābṛhaspatī vayaṃ sute gīrbhir havāmahe<BR>
RV_04.049.05.2  asya somasya pītaye<BR>
RV_04.049.06.1  somam indrābṛhaspatī pibataṃ dāśuṣo gṛhe<BR>
RV_04.049.06.2  mādayethāṃ tadokasā <BR>
<BR>
RV_04.050.01.1  yas tastambha sahasā vi jmo antān bṛhaspatis triṣadhastho raveṇa<BR>
RV_04.050.01.2  tam pratnāsa ṛṣayo dīdhyānāḥ puro viprā dadhire mandrajihvam<BR>
RV_04.050.02.1  dhunetayaḥ supraketam madanto bṛhaspate abhi ye nas tatasre<BR>
RV_04.050.02.2  pṛṣantaṃ sṛpram adabdham ūrvam bṛhaspate rakṣatād asya yonim<BR>
RV_04.050.03.1  bṛhaspate yā paramā parāvad ata ā ta ṛtaspṛśo ni ṣeduḥ<BR>
RV_04.050.03.2  tubhyaṃ khātā avatā adridugdhā madhva ścotanty abhito virapśam<BR>
RV_04.050.04.1  bṛhaspatiḥ prathamaṃ jāyamāno maho jyotiṣaḥ parame vyoman<BR>
RV_04.050.04.2  saptāsyas tuvijāto raveṇa vi saptaraśmir adhamat tamāṃsi<BR>
RV_04.050.05.1  sa suṣṭubhā sa ṛkvatā gaṇena valaṃ ruroja phaligaṃ raveṇa<BR>
RV_04.050.05.2  bṛhaspatir usriyā havyasūdaḥ kanikradad vāvaśatīr ud ājat<BR>
RV_04.050.06.1  evā pitre viśvadevāya vṛṣṇe yajñair vidhema namasā havirbhiḥ<BR>
RV_04.050.06.2  bṛhaspate suprajā vīravanto vayaṃ syāma patayo rayīṇām<BR>
RV_04.050.07.1  sa id rājā pratijanyāni viśvā śuṣmeṇa tasthāv abhi vīryäṇa<BR>
RV_04.050.07.2  bṛhaspatiṃ yaḥ subhṛtam bibharti valgūyati vandate pūrvabhājam<BR>
RV_04.050.08.1  sa it kṣeti sudhita okasi sve tasmā iḷā pinvate viśvadānīm<BR>
RV_04.050.08.2  tasmai viśaḥ svayam evā namante yasmin brahmā rājani pūrva eti<BR>
RV_04.050.09.1  apratīto jayati saṃ dhanāni pratijanyāny uta yā sajanyā<BR>
RV_04.050.09.2  avasyave yo varivaḥ kṛṇoti brahmaṇe rājā tam avanti devāḥ<BR>
RV_04.050.10.1  indraś ca somam pibatam bṛhaspate 'smin yajñe mandasānā vṛṣaṇvasū<BR>
RV_04.050.10.2  ā vāṃ viśantv indavaḥ svābhuvo 'sme rayiṃ sarvavīraṃ ni yachatam<BR>
RV_04.050.11.1  bṛhaspata indra vardhataṃ naḥ sacā sā vāṃ sumatir bhūtv asme<BR>
RV_04.050.11.2  aviṣṭaṃ dhiyo jigṛtam puraṃdhīr jajastam aryo vanuṣām arātīḥ <BR>
<BR>
RV_04.051.01.1  idam u tyat purutamam purastāj jyotis tamaso vayunāvad asthāt<BR>
RV_04.051.01.2  nūnaṃ divo duhitaro vibhātīr gātuṃ kṛṇavann uṣaso janāya<BR>
RV_04.051.02.1  asthur u citrā uṣasaḥ purastān mitā iva svaravo 'dhvareṣu<BR>
RV_04.051.02.2  vy ū vrajasya tamaso dvārochantīr avrañ chucayaḥ pāvakāḥ<BR>
RV_04.051.03.1  uchantīr adya citayanta bhojān rādhodeyāyoṣaso maghonīḥ<BR>
RV_04.051.03.2  acitre antaḥ paṇayaḥ sasantv abudhyamānās tamaso vimadhye<BR>
RV_04.051.04.1  kuvit sa devīḥ sanayo navo vā yāmo babhūyād uṣaso vo adya<BR>
RV_04.051.04.2  yenā navagve aṅgire daśagve saptāsye revatī revad ūṣa<BR>
RV_04.051.05.1  yūyaṃ hi devīr ṛtayugbhir aśvaiḥ pariprayātha bhuvanāni sadyaḥ<BR>
RV_04.051.05.2  prabodhayantīr uṣasaḥ sasantaṃ dvipāc catuṣpāc carathāya jīvam<BR>
RV_04.051.06.1  kva svid āsāṃ katamā purāṇī yayā vidhānā vidadhur ṛbhūṇām<BR>
RV_04.051.06.2  śubhaṃ yac chubhrā uṣasaś caranti na vi jñāyante sadṛśīr ajuryāḥ<BR>
RV_04.051.07.1  tā ghā tā bhadrā uṣasaḥ purāsur abhiṣṭidyumnā ṛtajātasatyāḥ<BR>
RV_04.051.07.2  yāsv ījānaḥ śaśamāna ukthai stuvañ chaṃsan draviṇaṃ sadya āpa<BR>
RV_04.051.08.1  tā ā caranti samanā purastāt samānataḥ samanā paprathānāḥ<BR>
RV_04.051.08.2  ṛtasya devīḥ sadaso budhānā gavāṃ na sargā uṣaso jarante<BR>
RV_04.051.09.1  tā in nv eva samanā samānīr amītavarṇā uṣasaś caranti<BR>
RV_04.051.09.2  gūhantīr abhvam asitaṃ ruśadbhiḥ śukrās tanūbhiḥ śucayo rucānāḥ<BR>
RV_04.051.10.1  rayiṃ divo duhitaro vibhātīḥ prajāvantaṃ yachatāsmāsu devīḥ<BR>
RV_04.051.10.2  syonād ā vaḥ pratibudhyamānāḥ suvīryasya patayaḥ syāma<BR>
RV_04.051.11.1  tad vo divo duhitaro vibhātīr upa bruva uṣaso yajñaketuḥ<BR>
RV_04.051.11.2  vayaṃ syāma yaśaso janeṣu tad dyauś ca dhattām pṛthivī ca devī <BR>
<BR>
RV_04.052.01.1  prati ṣyā sūnarī janī vyuchantī pari svasuḥ<BR>
RV_04.052.01.2  divo adarśi duhitā<BR>
RV_04.052.02.1  aśveva citrāruṣī mātā gavām ṛtāvarī<BR>
RV_04.052.02.2  sakhābhūd aśvinor uṣāḥ<BR>
RV_04.052.03.1  uta sakhāsy aśvinor uta mātā gavām asi<BR>
RV_04.052.03.2  utoṣo vasva īśiṣe<BR>
RV_04.052.04.1  yāvayaddveṣasaṃ tvā cikitvit sūnṛtāvari<BR>
RV_04.052.04.2  prati stomair abhutsmahi<BR>
RV_04.052.05.1  prati bhadrā adṛkṣata gavāṃ sargā na raśmayaḥ<BR>
RV_04.052.05.2  oṣā aprā uru jrayaḥ<BR>
RV_04.052.06.1  āpapruṣī vibhāvari vy āvar jyotiṣā tamaḥ<BR>
RV_04.052.06.2  uṣo anu svadhām ava<BR>
RV_04.052.07.1  ā dyāṃ tanoṣi raśmibhir āntarikṣam uru priyam<BR>
RV_04.052.07.2  uṣaḥ śukreṇa śociṣā <BR>
<BR>
RV_04.053.01.1  tad devasya savitur vāryam mahad vṛṇīmahe asurasya pracetasaḥ<BR>
RV_04.053.01.2  chardir yena dāśuṣe yachati tmanā tan no mahāṃ ud ayān devo aktubhiḥ<BR>
RV_04.053.02.1  divo dhartā bhuvanasya prajāpatiḥ piśaṅgaṃ drāpim prati muñcate kaviḥ<BR>
RV_04.053.02.2  vicakṣaṇaḥ prathayann āpṛṇann urv ajījanat savitā sumnam ukthyam<BR>
RV_04.053.03.1  āprā rajāṃsi divyāni pārthivā ślokaṃ devaḥ kṛṇute svāya dharmaṇe<BR>
RV_04.053.03.2  pra bāhū asrāk savitā savīmani niveśayan prasuvann aktubhir jagat<BR>
RV_04.053.04.1  adābhyo bhuvanāni pracākaśad vratāni devaḥ savitābhi rakṣate<BR>
RV_04.053.04.2  prāsrāg bāhū bhuvanasya prajābhyo dhṛtavrato maho ajmasya rājati<BR>
RV_04.053.05.1  trir antarikṣaṃ savitā mahitvanā trī rajāṃsi paribhus trīṇi rocanā<BR>
RV_04.053.05.2  tisro divaḥ pṛthivīs tisra invati tribhir vratair abhi no rakṣati tmanā<BR>
RV_04.053.06.1  bṛhatsumnaḥ prasavītā niveśano jagata sthātur ubhayasya yo vaśī<BR>
RV_04.053.06.2  sa no devaḥ savitā śarma yachatv asme kṣayāya trivarūtham aṃhasaḥ<BR>
RV_04.053.07.1  āgan deva ṛtubhir vardhatu kṣayaṃ dadhātu naḥ savitā suprajām iṣam<BR>
RV_04.053.07.2  sa naḥ kṣapābhir ahabhiś ca jinvatu prajāvantaṃ rayim asme sam invatu <BR>
<BR>
RV_04.054.01.1  abhūd devaḥ savitā vandyo nu na idānīm ahna upavācyo nṛbhiḥ<BR>
RV_04.054.01.2  vi yo ratnā bhajati mānavebhyaḥ śreṣṭhaṃ no atra draviṇaṃ yathā dadhat<BR>
RV_04.054.02.1  devebhyo hi prathamaṃ yajñiyebhyo 'mṛtatvaṃ suvasi bhāgam uttamam<BR>
RV_04.054.02.2  ād id dāmānaṃ savitar vy ærṇuṣe 'nūcīnā jīvitā mānuṣebhyaḥ<BR>
RV_04.054.03.1  acittī yac cakṛmā daivye jane dīnair dakṣaiḥ prabhūtī pūruṣatvatā<BR>
RV_04.054.03.2  deveṣu ca savitar mānuṣeṣu ca tvaṃ no atra suvatād anāgasaḥ<BR>
RV_04.054.04.1  na pramiye savitur daivyasya tad yathā viśvam bhuvanaṃ dhārayiṣyati<BR>
RV_04.054.04.2  yat pṛthivyā varimann ā svaṅgurir varṣman divaḥ suvati satyam asya tat<BR>
RV_04.054.05.1  indrajyeṣṭhān bṛhadbhyaḥ parvatebhyaḥ kṣayāṃ ebhyaḥ suvasi pastyāvataḥ<BR>
RV_04.054.05.2  yathā-yathā patayanto viyemira evaiva tasthuḥ savitaḥ savāya te<BR>
RV_04.054.06.1  ye te trir ahan savitaḥ savāso dive-dive saubhagam āsuvanti<BR>
RV_04.054.06.2  indro dyāvāpṛthivī sindhur adbhir ādityair no aditiḥ śarma yaṃsat <BR>
<BR>
RV_04.055.01.1  ko vas trātā vasavaḥ ko varūtā dyāvābhūmī adite trāsīthāṃ naḥ<BR>
RV_04.055.01.2  sahīyaso varuṇa mitra martāt ko vo 'dhvare varivo dhāti devāḥ<BR>
RV_04.055.02.1  pra ye dhāmāni pūrvyāṇy arcān vi yad uchān viyotāro amūrāḥ<BR>
RV_04.055.02.2  vidhātāro vi te dadhur ajasrā ṛtadhītayo rurucanta dasmāḥ<BR>
RV_04.055.03.1  pra pastyām aditiṃ sindhum arkaiḥ svastim īḷe sakhyāya devīm<BR>
RV_04.055.03.2  ubhe yathā no ahanī nipāta uṣāsānaktā karatām adabdhe<BR>
RV_04.055.04.1  vy aryamā varuṇaś ceti panthām iṣas patiḥ suvitaṃ gātum agniḥ<BR>
RV_04.055.04.2  indrāviṣṇū nṛvad u ṣu stavānā śarma no yantam amavad varūtham<BR>
RV_04.055.05.1  ā parvatasya marutām avāṃsi devasya trātur avri bhagasya<BR>
RV_04.055.05.2  pāt patir janyād aṃhaso no mitro mitriyād uta na uruṣyet<BR>
RV_04.055.06.1  nū rodasī ahinā budhnyena stuvīta devī apyebhir iṣṭaiḥ<BR>
RV_04.055.06.2  samudraṃ na saṃcaraṇe saniṣyavo gharmasvaraso nadyo apa vran<BR>
RV_04.055.07.1  devair no devy aditir ni pātu devas trātā trāyatām aprayuchan<BR>
RV_04.055.07.2  nahi mitrasya varuṇasya dhāsim arhāmasi pramiyaṃ sānv agneḥ<BR>
RV_04.055.08.1  agnir īśe vasavyasyāgnir mahaḥ saubhagasya<BR>
RV_04.055.08.2  tāny asmabhyaṃ rāsate<BR>
RV_04.055.09.1  uṣo maghony ā vaha sūnṛte vāryā puru<BR>
RV_04.055.09.2  asmabhyaṃ vājinīvati<BR>
RV_04.055.10.1  tat su naḥ savitā bhago varuṇo mitro aryamā<BR>
RV_04.055.10.2  indro no rādhasā gamat <BR>
<BR>
RV_04.056.01.1  mahī dyāvāpṛthivī iha jyeṣṭhe rucā bhavatāṃ śucayadbhir arkaiḥ<BR>
RV_04.056.01.2  yat sīṃ variṣṭhe bṛhatī viminvan ruvad dhokṣā paprathānebhir evaiḥ<BR>
RV_04.056.02.1  devī devebhir yajate yajatrair aminatī tasthatur ukṣamāṇe<BR>
RV_04.056.02.2  ṛtāvarī adruhā devaputre yajñasya netrī śucayadbhir arkaiḥ<BR>
RV_04.056.03.1  sa it svapā bhuvaneṣv āsa ya ime dyāvāpṛthivī jajāna<BR>
RV_04.056.03.2  urvī gabhīre rajasī sumeke avaṃśe dhīraḥ śacyā sam airat<BR>
RV_04.056.04.1  nū rodasī bṛhadbhir no varūthaiḥ patnīvadbhir iṣayantī sajoṣāḥ<BR>
RV_04.056.04.2  urūcī viśve yajate ni pātaṃ dhiyā syāma rathyaḥ sadāsāḥ<BR>
RV_04.056.05.1  pra vām mahi dyavī abhy upastutim bharāmahe<BR>
RV_04.056.05.2  śucī upa praśastaye<BR>
RV_04.056.06.1  punāne tanvā mithaḥ svena dakṣeṇa rājathaḥ<BR>
RV_04.056.06.2  ūhyāthe sanād ṛtam<BR>
RV_04.056.07.1  mahī mitrasya sādhathas tarantī pipratī ṛtam<BR>
RV_04.056.07.2  pari yajñaṃ ni ṣedathuḥ <BR>
<BR>
RV_04.057.01.1  kṣetrasya patinā vayaṃ hiteneva jayāmasi<BR>
RV_04.057.01.2  gām aśvam poṣayitnv ā sa no mṛḷātīdṛśe<BR>
RV_04.057.02.1  kṣetrasya pate madhumantam ūrmiṃ dhenur iva payo asmāsu dhukṣva<BR>
RV_04.057.02.2  madhuścutaṃ ghṛtam iva supūtam ṛtasya naḥ patayo mṛḷayantu<BR>
RV_04.057.03.1  madhumatīr oṣadhīr dyāva āpo madhuman no bhavatv antarikṣam<BR>
RV_04.057.03.2  kṣetrasya patir madhumān no astv ariṣyanto anv enaṃ carema<BR>
RV_04.057.04.1  śunaṃ vāhāḥ śunaṃ naraḥ śunaṃ kṛṣatu lāṅgalam<BR>
RV_04.057.04.2  śunaṃ varatrā badhyantāṃ śunam aṣṭrām ud iṅgaya<BR>
RV_04.057.05.1  śunāsīrāv imāṃ vācaṃ juṣethāṃ yad divi cakrathuḥ payaḥ<BR>
RV_04.057.05.2  tenemām upa siñcatam<BR>
RV_04.057.06.1  arvācī subhage bhava sīte vandāmahe tvā<BR>
RV_04.057.06.2  yathā naḥ subhagāsasi yathā naḥ suphalāsasi<BR>
RV_04.057.07.1  indraḥ sītāṃ ni gṛhṇātu tām pūṣānu yachatu<BR>
RV_04.057.07.2  sā naḥ payasvatī duhām uttarām-uttarāṃ samām<BR>
RV_04.057.08.1  śunaṃ naḥ phālā vi kṛṣantu bhūmiṃ śunaṃ kīnāśā abhi yantu vāhaiḥ<BR>
RV_04.057.08.2  śunam parjanyo madhunā payobhiḥ śunāsīrā śunam asmāsu dhattam <BR>
<BR>
RV_04.058.01.1  samudrād ūrmir madhumāṃ ud ārad upāṃśunā sam amṛtatvam ānaṭ<BR>
RV_04.058.01.2  ghṛtasya nāma guhyaṃ yad asti jihvā devānām amṛtasya nābhiḥ<BR>
RV_04.058.02.1  vayaṃ nāma pra bravāmā ghṛtasyāsmin yajñe dhārayāmā namobhiḥ<BR>
RV_04.058.02.2  upa brahmā śṛṇavac chasyamānaṃ catuḥśṛṅgo 'vamīd gaura etat<BR>
RV_04.058.03.1  catvāri śṛṅgā trayo asya pādā dve śīrṣe sapta hastāso asya<BR>
RV_04.058.03.2  tridhā baddho vṛṣabho roravīti maho devo martyāṃ ā viveśa<BR>
RV_04.058.04.1  tridhā hitam paṇibhir guhyamānaṃ gavi devāso ghṛtam anv avindan<BR>
RV_04.058.04.2  indra ekaṃ sūrya ekaṃ jajāna venād ekaṃ svadhayā niṣ ṭatakṣuḥ<BR>
RV_04.058.05.1  etā arṣanti hṛdyāt samudrāc chatavrajā ripuṇā nāvacakṣe<BR>
RV_04.058.05.2  ghṛtasya dhārā abhi cākaśīmi hiraṇyayo vetaso madhya āsām<BR>
RV_04.058.06.1  samyak sravanti sarito na dhenā antar hṛdā manasā pūyamānāḥ<BR>
RV_04.058.06.2  ete arṣanty ūrmayo ghṛtasya mṛgā iva kṣipaṇor īṣamāṇāḥ<BR>
RV_04.058.07.1  sindhor iva prādhvane śūghanāso vātapramiyaḥ patayanti yahvāḥ<BR>
RV_04.058.07.2  ghṛtasya dhārā aruṣo na vājī kāṣṭhā bhindann ūrmibhiḥ pinvamānaḥ<BR>
RV_04.058.08.1  abhi pravanta samaneva yoṣāḥ kalyāṇyaḥ smayamānāso agnim<BR>
RV_04.058.08.2  ghṛtasya dhārāḥ samidho nasanta tā juṣāṇo haryati jātavedāḥ<BR>
RV_04.058.09.1  kanyā iva vahatum etavā u añjy añjānā abhi cākaśīmi<BR>
RV_04.058.09.2  yatra somaḥ sūyate yatra yajño ghṛtasya dhārā abhi tat pavante<BR>
RV_04.058.10.1  abhy arṣata suṣṭutiṃ gavyam ājim asmāsu bhadrā draviṇāni dhatta<BR>
RV_04.058.10.2  imaṃ yajñaṃ nayata devatā no ghṛtasya dhārā madhumat pavante<BR>
RV_04.058.11.1  dhāman te viśvam bhuvanam adhi śritam antaḥ samudre hṛdy  antar āyuṣi<BR>
RV_04.058.11.2  apām anīke samithe ya ābhṛtas tam aśyāma madhumantaṃ ta ūrmim <BR>
<BR>
<BR>
<BR>
</body></html>
