<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title> Rgveda </title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Rgveda<BR>
Based on the edition by Th. Aufrecht: Die Hymnen des Rig Veda, 2nd ed., Bonn 1877,<BR>
digitized by Barend A. Van Nooten and Gary B. Holland.<BR>
<BR>
<BR>
Revised and converted by Detlef Eichler.<BR>
(http://www.detlef108.de/Rigveda.htm)<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
<BR>
 
<BR>
Ṛgveda 1<BR>
<BR>
<BR>
RV_1,001.01a agnim īḷe purohitaṃ yajñasya devam ṛtvijam |<BR>
RV_1,001.01c hotāraṃ ratnadhātamam ||<BR>
RV_1,001.02a agniḥ pūrvebhir ṛṣibhir īḍyo nūtanair uta |<BR>
RV_1,001.02c sa devāṃ eha vakṣati ||<BR>
RV_1,001.03a agninā rayim aśnavat poṣam eva dive-dive |<BR>
RV_1,001.03c yaśasaṃ vīravattamam ||<BR>
RV_1,001.04a agne yaṃ yajñam adhvaraṃ viśvataḥ paribhūr asi |<BR>
RV_1,001.04c sa id deveṣu gacchati ||<BR>
RV_1,001.05a agnir hotā kavikratuḥ satyaś citraśravastamaḥ |<BR>
RV_1,001.05c devo devebhir ā gamat ||<BR>
RV_1,001.06a yad aṅga dāśuṣe tvam agne bhadraṃ kariṣyasi |<BR>
RV_1,001.06c tavet tat satyam aṅgiraḥ ||<BR>
RV_1,001.07a upa tvāgne dive-dive doṣāvastar dhiyā vayam |<BR>
RV_1,001.07c namo bharanta emasi ||<BR>
RV_1,001.08a rājantam adhvarāṇāṃ gopām ṛtasya dīdivim |<BR>
RV_1,001.08c vardhamānaṃ sve dame ||<BR>
RV_1,001.09a sa naḥ piteva sūnave 'gne sūpāyano bhava |<BR>
RV_1,001.09c sacasvā naḥ svastaye ||<BR>
<BR>
RV_1,002.01a vāyav ā yāhi darśateme somā araṅkṛtāḥ |<BR>
RV_1,002.01c teṣām pāhi śrudhī havam ||<BR>
RV_1,002.02a vāya ukthebhir jarante tvām acchā jaritāraḥ |<BR>
RV_1,002.02c sutasomā aharvidaḥ ||<BR>
RV_1,002.03a vāyo tava prapṛñcatī dhenā jigāti dāśuṣe |<BR>
RV_1,002.03c urūcī somapītaye ||<BR>
RV_1,002.04a indravāyū ime sutā upa prayobhir ā gatam |<BR>
RV_1,002.04c indavo vām uśanti hi ||<BR>
RV_1,002.05a vāyav indraś ca cetathaḥ sutānāṃ vājinīvasū |<BR>
RV_1,002.05c tāv ā yātam upa dravat ||<BR>
RV_1,002.06a vāyav indraś ca sunvata ā yātam upa niṣkṛtam |<BR>
RV_1,002.06c makṣv itthā dhiyā narā ||<BR>
RV_1,002.07a mitraṃ huve pūtadakṣaṃ varuṇaṃ ca riśādasam |<BR>
RV_1,002.07c dhiyaṃ ghṛtācīṃ sādhantā ||<BR>
RV_1,002.08a ṛtena mitrāvaruṇāv ṛtāvṛdhāv ṛtaspṛśā |<BR>
RV_1,002.08c kratum bṛhantam āśāthe ||<BR>
RV_1,002.09a kavī no mitrāvaruṇā tuvijātā urukṣayā |<BR>
RV_1,002.09c dakṣaṃ dadhāte apasam ||<BR>
<BR>
RV_1,003.01a aśvinā yajvarīr iṣo dravatpāṇī śubhas patī |<BR>
RV_1,003.01c purubhujā canasyatam ||<BR>
RV_1,003.02a aśvinā purudaṃsasā narā śavīrayā dhiyā |<BR>
RV_1,003.02c dhiṣṇyā vanataṃ giraḥ ||<BR>
RV_1,003.03a dasrā yuvākavaḥ sutā nāsatyā vṛktabarhiṣaḥ |<BR>
RV_1,003.03c ā yātaṃ rudravartanī ||<BR>
RV_1,003.04a indrā yāhi citrabhāno sutā ime tvāyavaḥ |<BR>
RV_1,003.04c aṇvībhis tanā pūtāsaḥ ||<BR>
RV_1,003.05a indrā yāhi dhiyeṣito viprajūtaḥ sutāvataḥ |<BR>
RV_1,003.05c upa brahmāṇi vāghataḥ ||<BR>
RV_1,003.06a indrā yāhi tūtujāna upa brahmāṇi harivaḥ |<BR>
RV_1,003.06c sute dadhiṣva naś canaḥ ||<BR>
RV_1,003.07a omāsaś carṣaṇīdhṛto viśve devāsa ā gata |<BR>
RV_1,003.07c dāśvāṃso dāśuṣaḥ sutam ||<BR>
RV_1,003.08a viśve devāso apturaḥ sutam ā ganta tūrṇayaḥ |<BR>
RV_1,003.08c usrā iva svasarāṇi ||<BR>
RV_1,003.09a viśve devāso asridha ehimāyāso adruhaḥ |<BR>
RV_1,003.09c medhaṃ juṣanta vahnayaḥ ||<BR>
RV_1,003.10a pāvakā naḥ sarasvatī vājebhir vājinīvatī |<BR>
RV_1,003.10c yajñaṃ vaṣṭu dhiyāvasuḥ ||<BR>
RV_1,003.11a codayitrī sūnṛtānāṃ cetantī sumatīnām |<BR>
RV_1,003.11c yajñaṃ dadhe sarasvatī ||<BR>
RV_1,003.12a maho arṇaḥ sarasvatī pra cetayati ketunā |<BR>
RV_1,003.12c dhiyo viśvā vi rājati ||<BR>
<BR>
RV_1,004.01a surūpakṛtnum ūtaye sudughām iva goduhe |<BR>
RV_1,004.01c juhūmasi dyavi-dyavi ||<BR>
RV_1,004.02a upa naḥ savanā gahi somasya somapāḥ piba |<BR>
RV_1,004.02c godā id revato madaḥ ||<BR>
RV_1,004.03a athā te antamānāṃ vidyāma sumatīnām |<BR>
RV_1,004.03c mā no ati khya ā gahi ||<BR>
RV_1,004.04a parehi vigram astṛtam indram pṛcchā vipaścitam |<BR>
RV_1,004.04c yas te sakhibhya ā varam ||<BR>
RV_1,004.05a uta bruvantu no nido nir anyataś cid ārata |<BR>
RV_1,004.05c dadhānā indra id duvaḥ ||<BR>
RV_1,004.06a uta naḥ subhagāṃ arir voceyur dasma kṛṣṭayaḥ |<BR>
RV_1,004.06c syāmed indrasya śarmaṇi ||<BR>
RV_1,004.07a em āśum āśave bhara yajñaśriyaṃ nṛmādanam |<BR>
RV_1,004.07c patayan mandayatsakham ||<BR>
RV_1,004.08a asya pītvā śatakrato ghano vṛtrāṇām abhavaḥ |<BR>
RV_1,004.08c prāvo vājeṣu vājinam ||<BR>
RV_1,004.09a taṃ tvā vājeṣu vājinaṃ vājayāmaḥ śatakrato |<BR>
RV_1,004.09c dhanānām indra sātaye ||<BR>
RV_1,004.10a yo rāyo 'vanir mahān supāraḥ sunvataḥ sakhā |<BR>
RV_1,004.10c tasmā indrāya gāyata ||<BR>
<BR>
RV_1,005.01a ā tv etā ni ṣīdatendram abhi pra gāyata |<BR>
RV_1,005.01c sakhāya stomavāhasaḥ ||<BR>
RV_1,005.02a purūtamam purūṇām īśānaṃ vāryāṇām |<BR>
RV_1,005.02c indraṃ some sacā sute ||<BR>
RV_1,005.03a sa ghā no yoga ā bhuvat sa rāye sa purandhyām |<BR>
RV_1,005.03c gamad vājebhir ā sa naḥ ||<BR>
RV_1,005.04a yasya saṃsthe na vṛṇvate harī samatsu śatravaḥ |<BR>
RV_1,005.04c tasmā indrāya gāyata ||<BR>
RV_1,005.05a sutapāvne sutā ime śucayo yanti vītaye |<BR>
RV_1,005.05c somāso dadhyāśiraḥ ||<BR>
RV_1,005.06a tvaṃ sutasya pītaye sadyo vṛddho ajāyathāḥ |<BR>
RV_1,005.06c indra jyaiṣṭhyāya sukrato ||<BR>
RV_1,005.07a ā tvā viśantv āśavaḥ somāsa indra girvaṇaḥ |<BR>
RV_1,005.07c śaṃ te santu pracetase ||<BR>
RV_1,005.08a tvāṃ stomā avīvṛdhan tvām ukthā śatakrato |<BR>
RV_1,005.08c tvāṃ vardhantu no giraḥ ||<BR>
RV_1,005.09a akṣitotiḥ saned imaṃ vājam indraḥ sahasriṇam |<BR>
RV_1,005.09c yasmin viśvāni pauṃsyā ||<BR>
RV_1,005.10a mā no martā abhi druhan tanūnām indra girvaṇaḥ |<BR>
RV_1,005.10c īśāno yavayā vadham ||<BR>
<BR>
RV_1,006.01a yuñjanti bradhnam aruṣaṃ carantam pari tasthuṣaḥ |<BR>
RV_1,006.01c rocante rocanā divi ||<BR>
RV_1,006.02a yuñjanty asya kāmyā harī vipakṣasā rathe |<BR>
RV_1,006.02c śoṇā dhṛṣṇū nṛvāhasā ||<BR>
RV_1,006.03a ketuṃ kṛṇvann aketave peśo maryā apeśase |<BR>
RV_1,006.03c sam uṣadbhir ajāyathāḥ ||<BR>
RV_1,006.04a ād aha svadhām anu punar garbhatvam erire |<BR>
RV_1,006.04c dadhānā nāma yajñiyam ||<BR>
RV_1,006.05a vīḷu cid ārujatnubhir guhā cid indra vahnibhiḥ |<BR>
RV_1,006.05c avinda usriyā anu ||<BR>
RV_1,006.06a devayanto yathā matim acchā vidadvasuṃ giraḥ |<BR>
RV_1,006.06c mahām anūṣata śrutam ||<BR>
RV_1,006.07a indreṇa saṃ hi dṛkṣase saṃjagmāno abibhyuṣā |<BR>
RV_1,006.07c mandū samānavarcasā ||<BR>
RV_1,006.08a anavadyair abhidyubhir makhaḥ sahasvad arcati |<BR>
RV_1,006.08c gaṇair indrasya kāmyaiḥ ||<BR>
RV_1,006.09a ataḥ parijmann ā gahi divo vā rocanād adhi |<BR>
RV_1,006.09c sam asminn ṛñjate giraḥ ||<BR>
RV_1,006.10a ito vā sātim īmahe divo vā pārthivād adhi |<BR>
RV_1,006.10c indram maho vā rajasaḥ ||<BR>
<BR>
RV_1,007.01a indram id gāthino bṛhad indram arkebhir arkiṇaḥ |<BR>
RV_1,007.01c indraṃ vāṇīr anūṣata ||<BR>
RV_1,007.02a indra id dharyoḥ sacā sammiśla ā vacoyujā |<BR>
RV_1,007.02c indro vajrī hiraṇyayaḥ ||<BR>
RV_1,007.03a indro dīrghāya cakṣasa ā sūryaṃ rohayad divi |<BR>
RV_1,007.03c vi gobhir adrim airayat ||<BR>
RV_1,007.04a indra vājeṣu no 'va sahasrapradhaneṣu ca |<BR>
RV_1,007.04c ugra ugrābhir ūtibhiḥ ||<BR>
RV_1,007.05a indraṃ vayam mahādhana indram arbhe havāmahe |<BR>
RV_1,007.05c yujaṃ vṛtreṣu vajriṇam ||<BR>
RV_1,007.06a sa no vṛṣann amuṃ caruṃ satrādāvann apā vṛdhi |<BR>
RV_1,007.06c asmabhyam apratiṣkutaḥ ||<BR>
RV_1,007.07a tuñje-tuñje ya uttare stomā indrasya vajriṇaḥ |<BR>
RV_1,007.07c na vindhe asya suṣṭutim ||<BR>
RV_1,007.08a vṛṣā yūtheva vaṃsagaḥ kṛṣṭīr iyarty ojasā |<BR>
RV_1,007.08c īśāno apratiṣkutaḥ ||<BR>
RV_1,007.09a ya ekaś carṣaṇīnāṃ vasūnām irajyati |<BR>
RV_1,007.09c indraḥ pañca kṣitīnām ||<BR>
RV_1,007.10a indraṃ vo viśvatas pari havāmahe janebhyaḥ |<BR>
RV_1,007.10c asmākam astu kevalaḥ ||<BR>
<BR>
RV_1,008.01a endra sānasiṃ rayiṃ sajitvānaṃ sadāsaham |<BR>
RV_1,008.01c varṣiṣṭham ūtaye bhara ||<BR>
RV_1,008.02a ni yena muṣṭihatyayā ni vṛtrā ruṇadhāmahai |<BR>
RV_1,008.02c tvotāso ny arvatā ||<BR>
RV_1,008.03a indra tvotāsa ā vayaṃ vajraṃ ghanā dadīmahi |<BR>
RV_1,008.03c jayema saṃ yudhi spṛdhaḥ ||<BR>
RV_1,008.04a vayaṃ śūrebhir astṛbhir indra tvayā yujā vayam |<BR>
RV_1,008.04c sāsahyāma pṛtanyataḥ ||<BR>
RV_1,008.05a mahāṃ indraḥ paraś ca nu mahitvam astu vajriṇe |<BR>
RV_1,008.05c dyaur na prathinā śavaḥ ||<BR>
RV_1,008.06a samohe vā ya āśata naras tokasya sanitau |<BR>
RV_1,008.06c viprāso vā dhiyāyavaḥ ||<BR>
RV_1,008.07a yaḥ kukṣiḥ somapātamaḥ samudra iva pinvate |<BR>
RV_1,008.07c urvīr āpo na kākudaḥ ||<BR>
RV_1,008.08a evā hy asya sūnṛtā virapśī gomatī mahī |<BR>
RV_1,008.08c pakvā śākhā na dāśuṣe ||<BR>
RV_1,008.09a evā hi te vibhūtaya ūtaya indra māvate |<BR>
RV_1,008.09c sadyaś cit santi dāśuṣe ||<BR>
RV_1,008.10a evā hy asya kāmyā stoma ukthaṃ ca śaṃsyā |<BR>
RV_1,008.10c indrāya somapītaye ||<BR>
<BR>
RV_1,009.01a indrehi matsy andhaso viśvebhiḥ somaparvabhiḥ |<BR>
RV_1,009.01c mahāṃ abhiṣṭir ojasā ||<BR>
RV_1,009.02a em enaṃ sṛjatā sute mandim indrāya mandine |<BR>
RV_1,009.02c cakriṃ viśvāni cakraye ||<BR>
RV_1,009.03a matsvā suśipra mandibhi stomebhir viśvacarṣaṇe |<BR>
RV_1,009.03c sacaiṣu savaneṣv ā ||<BR>
RV_1,009.04a asṛgram indra te giraḥ prati tvām ud ahāsata |<BR>
RV_1,009.04c ajoṣā vṛṣabham patim ||<BR>
RV_1,009.05a saṃ codaya citram arvāg rādha indra vareṇyam |<BR>
RV_1,009.05c asad it te vibhu prabhu ||<BR>
RV_1,009.06a asmān su tatra codayendra rāye rabhasvataḥ |<BR>
RV_1,009.06c tuvidyumna yaśasvataḥ ||<BR>
RV_1,009.07a saṃ gomad indra vājavad asme pṛthu śravo bṛhat |<BR>
RV_1,009.07c viśvāyur dhehy akṣitam ||<BR>
RV_1,009.08a asme dhehi śravo bṛhad dyumnaṃ sahasrasātamam |<BR>
RV_1,009.08c indra tā rathinīr iṣaḥ ||<BR>
RV_1,009.09a vasor indraṃ vasupatiṃ gīrbhir gṛṇanta ṛgmiyam |<BR>
RV_1,009.09c homa gantāram ūtaye ||<BR>
RV_1,009.10a sute-sute nyokase bṛhad bṛhata ed ariḥ |<BR>
RV_1,009.10c indrāya śūṣam arcati ||<BR>
<BR>
RV_1,010.01a gāyanti tvā gāyatriṇo 'rcanty arkam arkiṇaḥ |<BR>
RV_1,010.01c brahmāṇas tvā śatakrata ud vaṃśam iva yemire ||<BR>
RV_1,010.02a yat sānoḥ sānum āruhad bhūry aspaṣṭa kartvam |<BR>
RV_1,010.02c tad indro arthaṃ cetati yūthena vṛṣṇir ejati ||<BR>
RV_1,010.03a yukṣvā hi keśinā harī vṛṣaṇā kakṣyaprā |<BR>
RV_1,010.03c athā na indra somapā girām upaśrutiṃ cara ||<BR>
RV_1,010.04a ehi stomāṃ abhi svarābhi gṛṇīhy ā ruva |<BR>
RV_1,010.04c brahma ca no vaso sacendra yajñaṃ ca vardhaya ||<BR>
RV_1,010.05a uktham indrāya śaṃsyaṃ vardhanam puruniṣṣidhe |<BR>
RV_1,010.05c śakro yathā suteṣu ṇo rāraṇat sakhyeṣu ca ||<BR>
RV_1,010.06a tam it sakhitva īmahe taṃ rāye taṃ suvīrye |<BR>
RV_1,010.06c sa śakra uta naḥ śakad indro vasu dayamānaḥ ||<BR>
RV_1,010.07a suvivṛtaṃ sunirajam indra tvādātam id yaśaḥ |<BR>
RV_1,010.07c gavām apa vrajaṃ vṛdhi kṛṇuṣva rādho adrivaḥ ||<BR>
RV_1,010.08a nahi tvā rodasī ubhe ṛghāyamāṇam invataḥ |<BR>
RV_1,010.08c jeṣaḥ svarvatīr apaḥ saṃ gā asmabhyaṃ dhūnuhi ||<BR>
RV_1,010.09a āśrutkarṇa śrudhī havaṃ nū cid dadhiṣva me giraḥ |<BR>
RV_1,010.09c indra stomam imam mama kṛṣvā yujaś cid antaram ||<BR>
RV_1,010.10a vidmā hi tvā vṛṣantamaṃ vājeṣu havanaśrutam |<BR>
RV_1,010.10c vṛṣantamasya hūmaha ūtiṃ sahasrasātamām ||<BR>
RV_1,010.11a ā tū na indra kauśika mandasānaḥ sutam piba |<BR>
RV_1,010.11c navyam āyuḥ pra sū tira kṛdhī sahasrasām ṛṣim ||<BR>
RV_1,010.12a pari tvā girvaṇo gira imā bhavantu viśvataḥ |<BR>
RV_1,010.12c vṛddhāyum anu vṛddhayo juṣṭā bhavantu juṣṭayaḥ ||<BR>
<BR>
RV_1,011.01a indraṃ viśvā avīvṛdhan samudravyacasaṃ giraḥ |<BR>
RV_1,011.01c rathītamaṃ rathīnāṃ vājānāṃ satpatim patim ||<BR>
RV_1,011.02a sakhye ta indra vājino mā bhema śavasas pate |<BR>
RV_1,011.02c tvām abhi pra ṇonumo jetāram aparājitam ||<BR>
RV_1,011.03a pūrvīr indrasya rātayo na vi dasyanty ūtayaḥ |<BR>
RV_1,011.03c yadī vājasya gomata stotṛbhyo maṃhate magham ||<BR>
RV_1,011.04a purām bhindur yuvā kavir amitaujā ajāyata |<BR>
RV_1,011.04c indro viśvasya karmaṇo dhartā vajrī puruṣṭutaḥ ||<BR>
RV_1,011.05a tvaṃ valasya gomato 'pāvar adrivo bilam |<BR>
RV_1,011.05c tvāṃ devā abibhyuṣas tujyamānāsa āviṣuḥ ||<BR>
RV_1,011.06a tavāhaṃ śūra rātibhiḥ praty āyaṃ sindhum āvadan |<BR>
RV_1,011.06c upātiṣṭhanta girvaṇo viduṣ ṭe tasya kāravaḥ ||<BR>
RV_1,011.07a māyābhir indra māyinaṃ tvaṃ śuṣṇam avātiraḥ |<BR>
RV_1,011.07c viduṣ ṭe tasya medhirās teṣāṃ śravāṃsy ut tira ||<BR>
RV_1,011.08a indram īśānam ojasābhi stomā anūṣata |<BR>
RV_1,011.08c sahasraṃ yasya rātaya uta vā santi bhūyasīḥ ||<BR>
<BR>
RV_1,012.01a agniṃ dūtaṃ vṛṇīmahe hotāraṃ viśvavedasam |<BR>
RV_1,012.01c asya yajñasya sukratum ||<BR>
RV_1,012.02a agnim-agniṃ havīmabhiḥ sadā havanta viśpatim |<BR>
RV_1,012.02c havyavāham purupriyam ||<BR>
RV_1,012.03a agne devāṃ ihā vaha jajñāno vṛktabarhiṣe |<BR>
RV_1,012.03c asi hotā na īḍyaḥ ||<BR>
RV_1,012.04a tāṃ uśato vi bodhaya yad agne yāsi dūtyam |<BR>
RV_1,012.04c devair ā satsi barhiṣi ||<BR>
RV_1,012.05a ghṛtāhavana dīdivaḥ prati ṣma riṣato daha |<BR>
RV_1,012.05c agne tvaṃ rakṣasvinaḥ ||<BR>
RV_1,012.06a agnināgniḥ sam idhyate kavir gṛhapatir yuvā |<BR>
RV_1,012.06c havyavāḍ juhvāsyaḥ ||<BR>
RV_1,012.07a kavim agnim upa stuhi satyadharmāṇam adhvare |<BR>
RV_1,012.07c devam amīvacātanam ||<BR>
RV_1,012.08a yas tvām agne haviṣpatir dūtaṃ deva saparyati |<BR>
RV_1,012.08c tasya sma prāvitā bhava ||<BR>
RV_1,012.09a yo agniṃ devavītaye haviṣmāṃ āvivāsati |<BR>
RV_1,012.09c tasmai pāvaka mṛḷaya ||<BR>
RV_1,012.10a sa naḥ pāvaka dīdivo 'gne devāṃ ihā vaha |<BR>
RV_1,012.10c upa yajñaṃ haviś ca naḥ ||<BR>
RV_1,012.11a sa na stavāna ā bhara gāyatreṇa navīyasā |<BR>
RV_1,012.11c rayiṃ vīravatīm iṣam ||<BR>
RV_1,012.12a agne śukreṇa śociṣā viśvābhir devahūtibhiḥ |<BR>
RV_1,012.12c imaṃ stomaṃ juṣasva naḥ ||<BR>
<BR>
RV_1,013.01a susamiddho na ā vaha devāṃ agne haviṣmate |<BR>
RV_1,013.01c hotaḥ pāvaka yakṣi ca ||<BR>
RV_1,013.02a madhumantaṃ tanūnapād yajñaṃ deveṣu naḥ kave |<BR>
RV_1,013.02c adyā kṛṇuhi vītaye ||<BR>
RV_1,013.03a narāśaṃsam iha priyam asmin yajña upa hvaye |<BR>
RV_1,013.03c madhujihvaṃ haviṣkṛtam ||<BR>
RV_1,013.04a agne sukhatame rathe devāṃ īḷita ā vaha |<BR>
RV_1,013.04c asi hotā manurhitaḥ ||<BR>
RV_1,013.05a stṛṇīta barhir ānuṣag ghṛtapṛṣṭham manīṣiṇaḥ |<BR>
RV_1,013.05c yatrāmṛtasya cakṣaṇam ||<BR>
RV_1,013.06a vi śrayantām ṛtāvṛdho dvāro devīr asaścataḥ |<BR>
RV_1,013.06c adyā nūnaṃ ca yaṣṭave ||<BR>
RV_1,013.07a naktoṣāsā supeśasāsmin yajña upa hvaye |<BR>
RV_1,013.07c idaṃ no barhir āsade ||<BR>
RV_1,013.08a tā sujihvā upa hvaye hotārā daivyā kavī |<BR>
RV_1,013.08c yajñaṃ no yakṣatām imam ||<BR>
RV_1,013.09a iḷā sarasvatī mahī tisro devīr mayobhuvaḥ |<BR>
RV_1,013.09c barhiḥ sīdantv asridhaḥ ||<BR>
RV_1,013.10a iha tvaṣṭāram agriyaṃ viśvarūpam upa hvaye |<BR>
RV_1,013.10c asmākam astu kevalaḥ ||<BR>
RV_1,013.11a ava sṛjā vanaspate deva devebhyo haviḥ |<BR>
RV_1,013.11c pra dātur astu cetanam ||<BR>
RV_1,013.12a svāhā yajñaṃ kṛṇotanendrāya yajvano gṛhe |<BR>
RV_1,013.12c tatra devāṃ upa hvaye ||<BR>
<BR>
RV_1,014.01a aibhir agne duvo giro viśvebhiḥ somapītaye |<BR>
RV_1,014.01c devebhir yāhi yakṣi ca ||<BR>
RV_1,014.02a ā tvā kaṇvā ahūṣata gṛṇanti vipra te dhiyaḥ |<BR>
RV_1,014.02c devebhir agna ā gahi ||<BR>
RV_1,014.03a indravāyū bṛhaspatim mitrāgnim pūṣaṇam bhagam |<BR>
RV_1,014.03c ādityān mārutaṃ gaṇam ||<BR>
RV_1,014.04a pra vo bhriyanta indavo matsarā mādayiṣṇavaḥ |<BR>
RV_1,014.04c drapsā madhvaś camūṣadaḥ ||<BR>
RV_1,014.05a īḷate tvām avasyavaḥ kaṇvāso vṛktabarhiṣaḥ |<BR>
RV_1,014.05c haviṣmanto araṅkṛtaḥ ||<BR>
RV_1,014.06a ghṛtapṛṣṭhā manoyujo ye tvā vahanti vahnayaḥ |<BR>
RV_1,014.06c ā devān somapītaye ||<BR>
RV_1,014.07a tān yajatrāṃ ṛtāvṛdho 'gne patnīvatas kṛdhi |<BR>
RV_1,014.07c madhvaḥ sujihva pāyaya ||<BR>
RV_1,014.08a ye yajatrā ya īḍyās te te pibantu jihvayā |<BR>
RV_1,014.08c madhor agne vaṣaṭkṛti ||<BR>
RV_1,014.09a ākīṃ sūryasya rocanād viśvān devāṃ uṣarbudhaḥ |<BR>
RV_1,014.09c vipro hoteha vakṣati ||<BR>
RV_1,014.10a viśvebhiḥ somyam madhv agna indreṇa vāyunā |<BR>
RV_1,014.10c pibā mitrasya dhāmabhiḥ ||<BR>
RV_1,014.11a tvaṃ hotā manurhito 'gne yajñeṣu sīdasi |<BR>
RV_1,014.11c semaṃ no adhvaraṃ yaja ||<BR>
RV_1,014.12a yukṣvā hy aruṣī rathe harito deva rohitaḥ |<BR>
RV_1,014.12c tābhir devāṃ ihā vaha ||<BR>
<BR>
RV_1,015.01a indra somam piba ṛtunā tvā viśantv indavaḥ |<BR>
RV_1,015.01c matsarāsas tadokasaḥ ||<BR>
RV_1,015.02a marutaḥ pibata ṛtunā potrād yajñam punītana |<BR>
RV_1,015.02c yūyaṃ hi ṣṭhā sudānavaḥ ||<BR>
RV_1,015.03a abhi yajñaṃ gṛṇīhi no gnāvo neṣṭaḥ piba ṛtunā |<BR>
RV_1,015.03c tvaṃ hi ratnadhā asi ||<BR>
RV_1,015.04a agne devāṃ ihā vaha sādayā yoniṣu triṣu |<BR>
RV_1,015.04c pari bhūṣa piba ṛtunā ||<BR>
RV_1,015.05a brāhmaṇād indra rādhasaḥ pibā somam ṛtūṃr anu |<BR>
RV_1,015.05c taved dhi sakhyam astṛtam ||<BR>
RV_1,015.06a yuvaṃ dakṣaṃ dhṛtavrata mitrāvaruṇa dūḷabham |<BR>
RV_1,015.06c ṛtunā yajñam āśāthe ||<BR>
RV_1,015.07a draviṇodā draviṇaso grāvahastāso adhvare |<BR>
RV_1,015.07c yajñeṣu devam īḷate ||<BR>
RV_1,015.08a draviṇodā dadātu no vasūni yāni śṛṇvire |<BR>
RV_1,015.08c deveṣu tā vanāmahe ||<BR>
RV_1,015.09a draviṇodāḥ pipīṣati juhota pra ca tiṣṭhata |<BR>
RV_1,015.09c neṣṭrād ṛtubhir iṣyata ||<BR>
RV_1,015.10a yat tvā turīyam ṛtubhir draviṇodo yajāmahe |<BR>
RV_1,015.10c adha smā no dadir bhava ||<BR>
RV_1,015.11a aśvinā pibatam madhu dīdyagnī śucivratā |<BR>
RV_1,015.11c ṛtunā yajñavāhasā ||<BR>
RV_1,015.12a gārhapatyena santya ṛtunā yajñanīr asi |<BR>
RV_1,015.12c devān devayate yaja ||<BR>
<BR>
RV_1,016.01a ā tvā vahantu harayo vṛṣaṇaṃ somapītaye |<BR>
RV_1,016.01c indra tvā sūracakṣasaḥ ||<BR>
RV_1,016.02a imā dhānā ghṛtasnuvo harī ihopa vakṣataḥ |<BR>
RV_1,016.02c indraṃ sukhatame rathe ||<BR>
RV_1,016.03a indram prātar havāmaha indram prayaty adhvare |<BR>
RV_1,016.03c indraṃ somasya pītaye ||<BR>
RV_1,016.04a upa naḥ sutam ā gahi haribhir indra keśibhiḥ |<BR>
RV_1,016.04c sute hi tvā havāmahe ||<BR>
RV_1,016.05a semaṃ na stomam ā gahy upedaṃ savanaṃ sutam |<BR>
RV_1,016.05c gauro na tṛṣitaḥ piba ||<BR>
RV_1,016.06a ime somāsa indavaḥ sutāso adhi barhiṣi |<BR>
RV_1,016.06c tāṃ indra sahase piba ||<BR>
RV_1,016.07a ayaṃ te stomo agriyo hṛdispṛg astu śantamaḥ |<BR>
RV_1,016.07c athā somaṃ sutam piba ||<BR>
RV_1,016.08a viśvam it savanaṃ sutam indro madāya gacchati |<BR>
RV_1,016.08c vṛtrahā somapītaye ||<BR>
RV_1,016.09a semaṃ naḥ kāmam ā pṛṇa gobhir aśvaiḥ śatakrato |<BR>
RV_1,016.09c stavāma tvā svādhyaḥ ||<BR>
<BR>
RV_1,017.01a indrāvaruṇayor ahaṃ samrājor ava ā vṛṇe |<BR>
RV_1,017.01c tā no mṛḷāta īdṛśe ||<BR>
RV_1,017.02a gantārā hi stho 'vase havaṃ viprasya māvataḥ |<BR>
RV_1,017.02c dhartārā carṣaṇīnām ||<BR>
RV_1,017.03a anukāmaṃ tarpayethām indrāvaruṇa rāya ā |<BR>
RV_1,017.03c tā vāṃ nediṣṭham īmahe ||<BR>
RV_1,017.04a yuvāku hi śacīnāṃ yuvāku sumatīnām |<BR>
RV_1,017.04c bhūyāma vājadāvnām ||<BR>
RV_1,017.05a indraḥ sahasradāvnāṃ varuṇaḥ śaṃsyānām |<BR>
RV_1,017.05c kratur bhavaty ukthyaḥ ||<BR>
RV_1,017.06a tayor id avasā vayaṃ sanema ni ca dhīmahi |<BR>
RV_1,017.06c syād uta prarecanam ||<BR>
RV_1,017.07a indrāvaruṇa vām ahaṃ huve citrāya rādhase |<BR>
RV_1,017.07c asmān su jigyuṣas kṛtam ||<BR>
RV_1,017.08a indrāvaruṇa nū nu vāṃ siṣāsantīṣu dhīṣv ā |<BR>
RV_1,017.08c asmabhyaṃ śarma yacchatam ||<BR>
RV_1,017.09a pra vām aśnotu suṣṭutir indrāvaruṇa yāṃ huve |<BR>
RV_1,017.09c yām ṛdhāthe sadhastutim ||<BR>
<BR>
RV_1,018.01a somānaṃ svaraṇaṃ kṛṇuhi brahmaṇas pate |<BR>
RV_1,018.01c kakṣīvantaṃ ya auśijaḥ ||<BR>
RV_1,018.02a yo revān yo amīvahā vasuvit puṣṭivardhanaḥ |<BR>
RV_1,018.02c sa naḥ siṣaktu yas turaḥ ||<BR>
RV_1,018.03a mā naḥ śaṃso araruṣo dhūrtiḥ praṇaṅ martyasya |<BR>
RV_1,018.03c rakṣā ṇo brahmaṇas pate ||<BR>
RV_1,018.04a sa ghā vīro na riṣyati yam indro brahmaṇas patiḥ |<BR>
RV_1,018.04c somo hinoti martyam ||<BR>
RV_1,018.05a tvaṃ tam brahmaṇas pate soma indraś ca martyam |<BR>
RV_1,018.05c dakṣiṇā pātv aṃhasaḥ ||<BR>
RV_1,018.06a sadasas patim adbhutam priyam indrasya kāmyam |<BR>
RV_1,018.06c sanim medhām ayāsiṣam ||<BR>
RV_1,018.07a yasmād ṛte na sidhyati yajño vipaścitaś cana |<BR>
RV_1,018.07c sa dhīnāṃ yogam invati ||<BR>
RV_1,018.08a ād ṛdhnoti haviṣkṛtim prāñcaṃ kṛṇoty adhvaram |<BR>
RV_1,018.08c hotrā deveṣu gacchati ||<BR>
RV_1,018.09a narāśaṃsaṃ sudhṛṣṭamam apaśyaṃ saprathastamam |<BR>
RV_1,018.09c divo na sadmamakhasam ||<BR>
<BR>
RV_1,019.01a prati tyaṃ cārum adhvaraṃ gopīthāya pra hūyase |<BR>
RV_1,019.01c marudbhir agna ā gahi ||<BR>
RV_1,019.02a nahi devo na martyo mahas tava kratum paraḥ |<BR>
RV_1,019.02c marudbhir agna ā gahi ||<BR>
RV_1,019.03a ye maho rajaso vidur viśve devāso adruhaḥ |<BR>
RV_1,019.03c marudbhir agna ā gahi ||<BR>
RV_1,019.04a ya ugrā arkam ānṛcur anādhṛṣṭāsa ojasā |<BR>
RV_1,019.04c marudbhir agna ā gahi ||<BR>
RV_1,019.05a ye śubhrā ghoravarpasaḥ sukṣatrāso riśādasaḥ |<BR>
RV_1,019.05c marudbhir agna ā gahi ||<BR>
RV_1,019.06a ye nākasyādhi rocane divi devāsa āsate |<BR>
RV_1,019.06c marudbhir agna ā gahi ||<BR>
RV_1,019.07a ya īṅkhayanti parvatān tiraḥ samudram arṇavam |<BR>
RV_1,019.07c marudbhir agna ā gahi ||<BR>
RV_1,019.08a ā ye tanvanti raśmibhis tiraḥ samudram ojasā |<BR>
RV_1,019.08c marudbhir agna ā gahi ||<BR>
RV_1,019.09a abhi tvā pūrvapītaye sṛjāmi somyam madhu |<BR>
RV_1,019.09c marudbhir agna ā gahi ||<BR>
<BR>
RV_1,020.01a ayaṃ devāya janmane stomo viprebhir āsayā |<BR>
RV_1,020.01c akāri ratnadhātamaḥ ||<BR>
RV_1,020.02a ya indrāya vacoyujā tatakṣur manasā harī |<BR>
RV_1,020.02c śamībhir yajñam āśata ||<BR>
RV_1,020.03a takṣan nāsatyābhyām parijmānaṃ sukhaṃ ratham |<BR>
RV_1,020.03c takṣan dhenuṃ sabardughām ||<BR>
RV_1,020.04a yuvānā pitarā punaḥ satyamantrā ṛjūyavaḥ |<BR>
RV_1,020.04c ṛbhavo viṣṭy akrata ||<BR>
RV_1,020.05a saṃ vo madāso agmatendreṇa ca marutvatā |<BR>
RV_1,020.05c ādityebhiś ca rājabhiḥ ||<BR>
RV_1,020.06a uta tyaṃ camasaṃ navaṃ tvaṣṭur devasya niṣkṛtam |<BR>
RV_1,020.06c akarta caturaḥ punaḥ ||<BR>
RV_1,020.07a te no ratnāni dhattana trir ā sāptāni sunvate |<BR>
RV_1,020.07c ekam-ekaṃ suśastibhiḥ ||<BR>
RV_1,020.08a adhārayanta vahnayo 'bhajanta sukṛtyayā |<BR>
RV_1,020.08c bhāgaṃ deveṣu yajñiyam ||<BR>
<BR>
RV_1,021.01a ihendrāgnī upa hvaye tayor it stomam uśmasi |<BR>
RV_1,021.01c tā somaṃ somapātamā ||<BR>
RV_1,021.02a tā yajñeṣu pra śaṃsatendrāgnī śumbhatā naraḥ |<BR>
RV_1,021.02c tā gāyatreṣu gāyata ||<BR>
RV_1,021.03a tā mitrasya praśastaya indrāgnī tā havāmahe |<BR>
RV_1,021.03c somapā somapītaye ||<BR>
RV_1,021.04a ugrā santā havāmaha upedaṃ savanaṃ sutam |<BR>
RV_1,021.04c indrāgnī eha gacchatām ||<BR>
RV_1,021.05a tā mahāntā sadaspatī indrāgnī rakṣa ubjatam |<BR>
RV_1,021.05c aprajāḥ santv atriṇaḥ ||<BR>
RV_1,021.06a tena satyena jāgṛtam adhi pracetune pade |<BR>
RV_1,021.06c indrāgnī śarma yacchatam ||<BR>
<BR>
RV_1,022.01a prātaryujā vi bodhayāśvināv eha gacchatām |<BR>
RV_1,022.01c asya somasya pītaye ||<BR>
RV_1,022.02a yā surathā rathītamobhā devā divispṛśā |<BR>
RV_1,022.02c aśvinā tā havāmahe ||<BR>
RV_1,022.03a yā vāṃ kaśā madhumaty aśvinā sūnṛtāvatī |<BR>
RV_1,022.03c tayā yajñam mimikṣatam ||<BR>
RV_1,022.04a nahi vām asti dūrake yatrā rathena gacchathaḥ |<BR>
RV_1,022.04c aśvinā somino gṛham ||<BR>
RV_1,022.05a hiraṇyapāṇim ūtaye savitāram upa hvaye |<BR>
RV_1,022.05c sa cettā devatā padam ||<BR>
RV_1,022.06a apāṃ napātam avase savitāram upa stuhi |<BR>
RV_1,022.06c tasya vratāny uśmasi ||<BR>
RV_1,022.07a vibhaktāraṃ havāmahe vasoś citrasya rādhasaḥ |<BR>
RV_1,022.07c savitāraṃ nṛcakṣasam ||<BR>
RV_1,022.08a sakhāya ā ni ṣīdata savitā stomyo nu naḥ |<BR>
RV_1,022.08c dātā rādhāṃsi śumbhati ||<BR>
RV_1,022.09a agne patnīr ihā vaha devānām uśatīr upa |<BR>
RV_1,022.09c tvaṣṭāraṃ somapītaye ||<BR>
RV_1,022.10a ā gnā agna ihāvase hotrāṃ yaviṣṭha bhāratīm |<BR>
RV_1,022.10c varūtrīṃ dhiṣaṇāṃ vaha ||<BR>
RV_1,022.11a abhi no devīr avasā mahaḥ śarmaṇā nṛpatnīḥ |<BR>
RV_1,022.11c acchinnapatrāḥ sacantām ||<BR>
RV_1,022.12a ihendrāṇīm upa hvaye varuṇānīṃ svastaye |<BR>
RV_1,022.12c agnāyīṃ somapītaye ||<BR>
RV_1,022.13a mahī dyauḥ pṛthivī ca na imaṃ yajñam mimikṣatām |<BR>
RV_1,022.13c pipṛtāṃ no bharīmabhiḥ ||<BR>
RV_1,022.14a tayor id ghṛtavat payo viprā rihanti dhītibhiḥ |<BR>
RV_1,022.14c gandharvasya dhruve pade ||<BR>
RV_1,022.15a syonā pṛthivi bhavānṛkṣarā niveśanī |<BR>
RV_1,022.15c yacchā naḥ śarma saprathaḥ ||<BR>
RV_1,022.16a ato devā avantu no yato viṣṇur vicakrame |<BR>
RV_1,022.16c pṛthivyāḥ sapta dhāmabhiḥ ||<BR>
RV_1,022.17a idaṃ viṣṇur vi cakrame tredhā ni dadhe padam |<BR>
RV_1,022.17c samūḷham asya pāṃsure ||<BR>
RV_1,022.18a trīṇi padā vi cakrame viṣṇur gopā adābhyaḥ |<BR>
RV_1,022.18c ato dharmāṇi dhārayan ||<BR>
RV_1,022.19a viṣṇoḥ karmāṇi paśyata yato vratāni paspaśe |<BR>
RV_1,022.19c indrasya yujyaḥ sakhā ||<BR>
RV_1,022.20a tad viṣṇoḥ paramam padaṃ sadā paśyanti sūrayaḥ |<BR>
RV_1,022.20c divīva cakṣur ātatam ||<BR>
RV_1,022.21a tad viprāso vipanyavo jāgṛvāṃsaḥ sam indhate |<BR>
RV_1,022.21c viṣṇor yat paramam padam ||<BR>
<BR>
RV_1,023.01a tīvrāḥ somāsa ā gahy āśīrvantaḥ sutā ime |<BR>
RV_1,023.01c vāyo tān prasthitān piba ||<BR>
RV_1,023.02a ubhā devā divispṛśendravāyū havāmahe |<BR>
RV_1,023.02c asya somasya pītaye ||<BR>
RV_1,023.03a indravāyū manojuvā viprā havanta ūtaye |<BR>
RV_1,023.03c sahasrākṣā dhiyas patī ||<BR>
RV_1,023.04a mitraṃ vayaṃ havāmahe varuṇaṃ somapītaye |<BR>
RV_1,023.04c jajñānā pūtadakṣasā ||<BR>
RV_1,023.05a ṛtena yāv ṛtāvṛdhāv ṛtasya jyotiṣas patī |<BR>
RV_1,023.05c tā mitrāvaruṇā huve ||<BR>
RV_1,023.06a varuṇaḥ prāvitā bhuvan mitro viśvābhir ūtibhiḥ |<BR>
RV_1,023.06c karatāṃ naḥ surādhasaḥ ||<BR>
RV_1,023.07a marutvantaṃ havāmaha indram ā somapītaye |<BR>
RV_1,023.07c sajūr gaṇena tṛmpatu ||<BR>
RV_1,023.08a indrajyeṣṭhā marudgaṇā devāsaḥ pūṣarātayaḥ |<BR>
RV_1,023.08c viśve mama śrutā havam ||<BR>
RV_1,023.09a hata vṛtraṃ sudānava indreṇa sahasā yujā |<BR>
RV_1,023.09c mā no duḥśaṃsa īśata ||<BR>
RV_1,023.10a viśvān devān havāmahe marutaḥ somapītaye |<BR>
RV_1,023.10c ugrā hi pṛśnimātaraḥ ||<BR>
RV_1,023.11a jayatām iva tanyatur marutām eti dhṛṣṇuyā |<BR>
RV_1,023.11c yac chubhaṃ yāthanā naraḥ ||<BR>
RV_1,023.12a haskārād vidyutas pary ato jātā avantu naḥ |<BR>
RV_1,023.12c maruto mṛḷayantu naḥ ||<BR>
RV_1,023.13a ā pūṣañ citrabarhiṣam āghṛṇe dharuṇaṃ divaḥ |<BR>
RV_1,023.13c ājā naṣṭaṃ yathā paśum ||<BR>
RV_1,023.14a pūṣā rājānam āghṛṇir apagūḷhaṃ guhā hitam |<BR>
RV_1,023.14c avindac citrabarhiṣam ||<BR>
RV_1,023.15a uto sa mahyam indubhiḥ ṣaḍ yuktāṃ anuseṣidhat |<BR>
RV_1,023.15c gobhir yavaṃ na carkṛṣat ||<BR>
RV_1,023.16a ambayo yanty adhvabhir jāmayo adhvarīyatām |<BR>
RV_1,023.16c pṛñcatīr madhunā payaḥ ||<BR>
RV_1,023.17a amūr yā upa sūrye yābhir vā sūryaḥ saha |<BR>
RV_1,023.17c tā no hinvantv adhvaram ||<BR>
RV_1,023.18a apo devīr upa hvaye yatra gāvaḥ pibanti naḥ |<BR>
RV_1,023.18c sindhubhyaḥ kartvaṃ haviḥ ||<BR>
RV_1,023.19a apsv antar amṛtam apsu bheṣajam apām uta praśastaye |<BR>
RV_1,023.19c devā bhavata vājinaḥ ||<BR>
RV_1,023.20a apsu me somo abravīd antar viśvāni bheṣajā |<BR>
RV_1,023.20c agniṃ ca viśvaśambhuvam āpaś ca viśvabheṣajīḥ ||<BR>
RV_1,023.21a āpaḥ pṛṇīta bheṣajaṃ varūthaṃ tanve mama |<BR>
RV_1,023.21c jyok ca sūryaṃ dṛśe ||<BR>
RV_1,023.22a idam āpaḥ pra vahata yat kiṃ ca duritam mayi |<BR>
RV_1,023.22c yad vāham abhidudroha yad vā śepa utānṛtam ||<BR>
RV_1,023.23a āpo adyānv acāriṣaṃ rasena sam agasmahi |<BR>
RV_1,023.23c payasvān agna ā gahi tam mā saṃ sṛja varcasā ||<BR>
RV_1,023.24a sam māgne varcasā sṛja sam prajayā sam āyuṣā |<BR>
RV_1,023.24c vidyur me asya devā indro vidyāt saha ṛṣibhiḥ ||<BR>
<BR>
RV_1,024.01a kasya nūnaṃ katamasyāmṛtānām manāmahe cāru devasya nāma |<BR>
RV_1,024.01c ko no mahyā aditaye punar dāt pitaraṃ ca dṛśeyam mātaraṃ ca ||<BR>
RV_1,024.02a agner vayam prathamasyāmṛtānām manāmahe cāru devasya nāma |<BR>
RV_1,024.02c sa no mahyā aditaye punar dāt pitaraṃ ca dṛśeyam mātaraṃ ca ||<BR>
RV_1,024.03a abhi tvā deva savitar īśānaṃ vāryāṇām |<BR>
RV_1,024.03c sadāvan bhāgam īmahe ||<BR>
RV_1,024.04a yaś cid dhi ta itthā bhagaḥ śaśamānaḥ purā nidaḥ |<BR>
RV_1,024.04c adveṣo hastayor dadhe ||<BR>
RV_1,024.05a bhagabhaktasya te vayam ud aśema tavāvasā |<BR>
RV_1,024.05c mūrdhānaṃ rāya ārabhe ||<BR>
RV_1,024.06a nahi te kṣatraṃ na saho na manyuṃ vayaś canāmī patayanta āpuḥ |<BR>
RV_1,024.06c nemā āpo animiṣaṃ carantīr na ye vātasya praminanty abhvam ||<BR>
RV_1,024.07a abudhne rājā varuṇo vanasyordhvaṃ stūpaṃ dadate pūtadakṣaḥ |<BR>
RV_1,024.07c nīcīnā sthur upari budhna eṣām asme antar nihitāḥ ketavaḥ syuḥ ||<BR>
RV_1,024.08a uruṃ hi rājā varuṇaś cakāra sūryāya panthām anvetavā u |<BR>
RV_1,024.08c apade pādā pratidhātave 'kar utāpavaktā hṛdayāvidhaś cit ||<BR>
RV_1,024.09a śataṃ te rājan bhiṣajaḥ sahasram urvī gabhīrā sumatiṣ ṭe astu |<BR>
RV_1,024.09c bādhasva dūre nirṛtim parācaiḥ kṛtaṃ cid enaḥ pra mumugdhy asmat ||<BR>
RV_1,024.10a amī ya ṛkṣā nihitāsa uccā naktaṃ dadṛśre kuha cid diveyuḥ |<BR>
RV_1,024.10c adabdhāni varuṇasya vratāni vicākaśac candramā naktam eti ||<BR>
RV_1,024.11a tat tvā yāmi brahmaṇā vandamānas tad ā śāste yajamāno havirbhiḥ |<BR>
RV_1,024.11c aheḷamāno varuṇeha bodhy uruśaṃsa mā na āyuḥ pra moṣīḥ ||<BR>
RV_1,024.12a tad in naktaṃ tad divā mahyam āhus tad ayaṃ keto hṛda ā vi caṣṭe |<BR>
RV_1,024.12c śunaḥśepo yam ahvad gṛbhītaḥ so asmān rājā varuṇo mumoktu ||<BR>
RV_1,024.13a śunaḥśepo hy ahvad gṛbhītas triṣv ādityaṃ drupadeṣu baddhaḥ |<BR>
RV_1,024.13c avainaṃ rājā varuṇaḥ sasṛjyād vidvāṃ adabdho vi mumoktu pāśān ||<BR>
RV_1,024.14a ava te heḷo varuṇa namobhir ava yajñebhir īmahe havirbhiḥ |<BR>
RV_1,024.14c kṣayann asmabhyam asura pracetā rājann enāṃsi śiśrathaḥ kṛtāni ||<BR>
RV_1,024.15a ud uttamaṃ varuṇa pāśam asmad avādhamaṃ vi madhyamaṃ śrathāya |<BR>
RV_1,024.15c athā vayam āditya vrate tavānāgaso aditaye syāma ||<BR>
<BR>
RV_1,025.01a yac cid dhi te viśo yathā pra deva varuṇa vratam |<BR>
RV_1,025.01c minīmasi dyavi-dyavi ||<BR>
RV_1,025.02a mā no vadhāya hatnave jihīḷānasya rīradhaḥ |<BR>
RV_1,025.02c mā hṛṇānasya manyave ||<BR>
RV_1,025.03a vi mṛḷīkāya te mano rathīr aśvaṃ na saṃditam |<BR>
RV_1,025.03c gīrbhir varuṇa sīmahi ||<BR>
RV_1,025.04a parā hi me vimanyavaḥ patanti vasyaiṣṭaye |<BR>
RV_1,025.04c vayo na vasatīr upa ||<BR>
RV_1,025.05a kadā kṣatraśriyaṃ naram ā varuṇaṃ karāmahe |<BR>
RV_1,025.05c mṛḷīkāyorucakṣasam ||<BR>
RV_1,025.06a tad it samānam āśāte venantā na pra yucchataḥ |<BR>
RV_1,025.06c dhṛtavratāya dāśuṣe ||<BR>
RV_1,025.07a vedā yo vīnām padam antarikṣeṇa patatām |<BR>
RV_1,025.07c veda nāvaḥ samudriyaḥ ||<BR>
RV_1,025.08a veda māso dhṛtavrato dvādaśa prajāvataḥ |<BR>
RV_1,025.08c vedā ya upajāyate ||<BR>
RV_1,025.09a veda vātasya vartanim uror ṛṣvasya bṛhataḥ |<BR>
RV_1,025.09c vedā ye adhyāsate ||<BR>
RV_1,025.10a ni ṣasāda dhṛtavrato varuṇaḥ pastyāsv ā |<BR>
RV_1,025.10c sāmrājyāya sukratuḥ ||<BR>
RV_1,025.11a ato viśvāny adbhutā cikitvāṃ abhi paśyati |<BR>
RV_1,025.11c kṛtāni yā ca kartvā ||<BR>
RV_1,025.12a sa no viśvāhā sukratur ādityaḥ supathā karat |<BR>
RV_1,025.12c pra ṇa āyūṃṣi tāriṣat ||<BR>
RV_1,025.13a bibhrad drāpiṃ hiraṇyayaṃ varuṇo vasta nirṇijam |<BR>
RV_1,025.13c pari spaśo ni ṣedire ||<BR>
RV_1,025.14a na yaṃ dipsanti dipsavo na druhvāṇo janānām |<BR>
RV_1,025.14c na devam abhimātayaḥ ||<BR>
RV_1,025.15a uta yo mānuṣeṣv ā yaśaś cakre asāmy ā |<BR>
RV_1,025.15c asmākam udareṣv ā ||<BR>
RV_1,025.16a parā me yanti dhītayo gāvo na gavyūtīr anu |<BR>
RV_1,025.16c icchantīr urucakṣasam ||<BR>
RV_1,025.17a saṃ nu vocāvahai punar yato me madhv ābhṛtam |<BR>
RV_1,025.17c hoteva kṣadase priyam ||<BR>
RV_1,025.18a darśaṃ nu viśvadarśataṃ darśaṃ ratham adhi kṣami |<BR>
RV_1,025.18c etā juṣata me giraḥ ||<BR>
RV_1,025.19a imam me varuṇa śrudhī havam adyā ca mṛḷaya |<BR>
RV_1,025.19c tvām avasyur ā cake ||<BR>
RV_1,025.20a tvaṃ viśvasya medhira divaś ca gmaś ca rājasi |<BR>
RV_1,025.20c sa yāmani prati śrudhi ||<BR>
RV_1,025.21a ud uttamam mumugdhi no vi pāśam madhyamaṃ cṛta |<BR>
RV_1,025.21c avādhamāni jīvase ||<BR>
<BR>
RV_1,026.01a vasiṣvā hi miyedhya vastrāṇy ūrjām pate |<BR>
RV_1,026.01c semaṃ no adhvaraṃ yaja ||<BR>
RV_1,026.02a ni no hotā vareṇyaḥ sadā yaviṣṭha manmabhiḥ |<BR>
RV_1,026.02c agne divitmatā vacaḥ ||<BR>
RV_1,026.03a ā hi ṣmā sūnave pitāpir yajaty āpaye |<BR>
RV_1,026.03c sakhā sakhye vareṇyaḥ ||<BR>
RV_1,026.04a ā no barhī riśādaso varuṇo mitro aryamā |<BR>
RV_1,026.04c sīdantu manuṣo yathā ||<BR>
RV_1,026.05a pūrvya hotar asya no mandasva sakhyasya ca |<BR>
RV_1,026.05c imā u ṣu śrudhī giraḥ ||<BR>
RV_1,026.06a yac cid dhi śaśvatā tanā devaṃ-devaṃ yajāmahe |<BR>
RV_1,026.06c tve id dhūyate haviḥ ||<BR>
RV_1,026.07a priyo no astu viśpatir hotā mandro vareṇyaḥ |<BR>
RV_1,026.07c priyāḥ svagnayo vayam ||<BR>
RV_1,026.08a svagnayo hi vāryaṃ devāso dadhire ca naḥ |<BR>
RV_1,026.08c svagnayo manāmahe ||<BR>
RV_1,026.09a athā na ubhayeṣām amṛta martyānām |<BR>
RV_1,026.09c mithaḥ santu praśastayaḥ ||<BR>
RV_1,026.10a viśvebhir agne agnibhir imaṃ yajñam idaṃ vacaḥ |<BR>
RV_1,026.10c cano dhāḥ sahaso yaho ||<BR>
<BR>
RV_1,027.01a aśvaṃ na tvā vāravantaṃ vandadhyā agniṃ namobhiḥ |<BR>
RV_1,027.01c samrājantam adhvarāṇām ||<BR>
RV_1,027.02a sa ghā naḥ sūnuḥ śavasā pṛthupragāmā suśevaḥ |<BR>
RV_1,027.02c mīḍhvāṃ asmākam babhūyāt ||<BR>
RV_1,027.03a sa no dūrāc cāsāc ca ni martyād aghāyoḥ |<BR>
RV_1,027.03c pāhi sadam id viśvāyuḥ ||<BR>
RV_1,027.04a imam ū ṣu tvam asmākaṃ saniṃ gāyatraṃ navyāṃsam |<BR>
RV_1,027.04c agne deveṣu pra vocaḥ ||<BR>
RV_1,027.05a ā no bhaja parameṣv ā vājeṣu madhyameṣu |<BR>
RV_1,027.05c śikṣā vasvo antamasya ||<BR>
RV_1,027.06a vibhaktāsi citrabhāno sindhor ūrmā upāka ā |<BR>
RV_1,027.06c sadyo dāśuṣe kṣarasi ||<BR>
RV_1,027.07a yam agne pṛtsu martyam avā vājeṣu yaṃ junāḥ |<BR>
RV_1,027.07c sa yantā śaśvatīr iṣaḥ ||<BR>
RV_1,027.08a nakir asya sahantya paryetā kayasya cit |<BR>
RV_1,027.08c vājo asti śravāyyaḥ ||<BR>
RV_1,027.09a sa vājaṃ viśvacarṣaṇir arvadbhir astu tarutā |<BR>
RV_1,027.09c viprebhir astu sanitā ||<BR>
RV_1,027.10a jarābodha tad viviḍḍhi viśe-viśe yajñiyāya |<BR>
RV_1,027.10c stomaṃ rudrāya dṛśīkam ||<BR>
RV_1,027.11a sa no mahāṃ animāno dhūmaketuḥ puruścandraḥ |<BR>
RV_1,027.11c dhiye vājāya hinvatu ||<BR>
RV_1,027.12a sa revāṃ iva viśpatir daivyaḥ ketuḥ śṛṇotu naḥ |<BR>
RV_1,027.12c ukthair agnir bṛhadbhānuḥ ||<BR>
RV_1,027.13a namo mahadbhyo namo arbhakebhyo namo yuvabhyo nama āśinebhyaḥ |<BR>
RV_1,027.13c yajāma devān yadi śaknavāma mā jyāyasaḥ śaṃsam ā vṛkṣi devāḥ ||<BR>
<BR>
RV_1,028.01a yatra grāvā pṛthubudhna ūrdhvo bhavati sotave |<BR>
RV_1,028.01c ulūkhalasutānām aved v indra jalgulaḥ ||<BR>
RV_1,028.02a yatra dvāv iva jaghanādhiṣavaṇyā kṛtā |<BR>
RV_1,028.02c ulūkhalasutānām aved v indra jalgulaḥ ||<BR>
RV_1,028.03a yatra nāry apacyavam upacyavaṃ ca śikṣate |<BR>
RV_1,028.03c ulūkhalasutānām aved v indra jalgulaḥ ||<BR>
RV_1,028.04a yatra manthāṃ vibadhnate raśmīn yamitavā iva |<BR>
RV_1,028.04c ulūkhalasutānām aved v indra jalgulaḥ ||<BR>
RV_1,028.05a yac cid dhi tvaṃ gṛhe-gṛha ulūkhalaka yujyase |<BR>
RV_1,028.05c iha dyumattamaṃ vada jayatām iva dundubhiḥ ||<BR>
RV_1,028.06a uta sma te vanaspate vāto vi vāty agram it |<BR>
RV_1,028.06c atho indrāya pātave sunu somam ulūkhala ||<BR>
RV_1,028.07a āyajī vājasātamā tā hy uccā vijarbhṛtaḥ |<BR>
RV_1,028.07c harī ivāndhāṃsi bapsatā ||<BR>
RV_1,028.08a tā no adya vanaspatī ṛṣvāv ṛṣvebhiḥ sotṛbhiḥ |<BR>
RV_1,028.08c indrāya madhumat sutam ||<BR>
RV_1,028.09a uc chiṣṭaṃ camvor bhara somam pavitra ā sṛja |<BR>
RV_1,028.09c ni dhehi gor adhi tvaci ||<BR>
<BR>
RV_1,029.01a yac cid dhi satya somapā anāśastā iva smasi |<BR>
RV_1,029.01c ā tū na indra śaṃsaya goṣv aśveṣu śubhriṣu sahasreṣu tuvīmagha ||<BR>
RV_1,029.02a śiprin vājānām pate śacīvas tava daṃsanā |<BR>
RV_1,029.02c ā tū na indra śaṃsaya goṣv aśveṣu śubhriṣu sahasreṣu tuvīmagha ||<BR>
RV_1,029.03a ni ṣvāpayā mithūdṛśā sastām abudhyamāne |<BR>
RV_1,029.03c ā tū na indra śaṃsaya goṣv aśveṣu śubhriṣu sahasreṣu tuvīmagha ||<BR>
RV_1,029.04a sasantu tyā arātayo bodhantu śūra rātayaḥ |<BR>
RV_1,029.04c ā tū na indra śaṃsaya goṣv aśveṣu śubhriṣu sahasreṣu tuvīmagha ||<BR>
RV_1,029.05a sam indra gardabham mṛṇa nuvantam pāpayāmuyā |<BR>
RV_1,029.05c ā tū na indra śaṃsaya goṣv aśveṣu śubhriṣu sahasreṣu tuvīmagha ||<BR>
RV_1,029.06a patāti kuṇḍṛṇācyā dūraṃ vāto vanād adhi |<BR>
RV_1,029.06c ā tū na indra śaṃsaya goṣv aśveṣu śubhriṣu sahasreṣu tuvīmagha ||<BR>
RV_1,029.07a sarvam parikrośaṃ jahi jambhayā kṛkadāśvam |<BR>
RV_1,029.07c ā tū na indra śaṃsaya goṣv aśveṣu śubhriṣu sahasreṣu tuvīmagha ||<BR>
<BR>
RV_1,030.01a ā va indraṃ kriviṃ yathā vājayantaḥ śatakratum |<BR>
RV_1,030.01c maṃhiṣṭhaṃ siñca indubhiḥ ||<BR>
RV_1,030.02a śataṃ vā yaḥ śucīnāṃ sahasraṃ vā samāśirām |<BR>
RV_1,030.02c ed u nimnaṃ na rīyate ||<BR>
RV_1,030.03a saṃ yan madāya śuṣmiṇa enā hy asyodare |<BR>
RV_1,030.03c samudro na vyaco dadhe ||<BR>
RV_1,030.04a ayam u te sam atasi kapota iva garbhadhim |<BR>
RV_1,030.04c vacas tac cin na ohase ||<BR>
RV_1,030.05a stotraṃ rādhānām pate girvāho vīra yasya te |<BR>
RV_1,030.05c vibhūtir astu sūnṛtā ||<BR>
RV_1,030.06a ūrdhvas tiṣṭhā na ūtaye 'smin vāje śatakrato |<BR>
RV_1,030.06c sam anyeṣu bravāvahai ||<BR>
RV_1,030.07a yoge-yoge tavastaraṃ vāje-vāje havāmahe |<BR>
RV_1,030.07c sakhāya indram ūtaye ||<BR>
RV_1,030.08a ā ghā gamad yadi śravat sahasriṇībhir ūtibhiḥ |<BR>
RV_1,030.08c vājebhir upa no havam ||<BR>
RV_1,030.09a anu pratnasyaukaso huve tuvipratiṃ naram |<BR>
RV_1,030.09c yaṃ te pūrvam pitā huve ||<BR>
RV_1,030.10a taṃ tvā vayaṃ viśvavārā śāsmahe puruhūta |<BR>
RV_1,030.10c sakhe vaso jaritṛbhyaḥ ||<BR>
RV_1,030.11a asmākaṃ śipriṇīnāṃ somapāḥ somapāvnām |<BR>
RV_1,030.11c sakhe vajrin sakhīnām ||<BR>
RV_1,030.12a tathā tad astu somapāḥ sakhe vajrin tathā kṛṇu |<BR>
RV_1,030.12c yathā ta uśmasīṣṭaye ||<BR>
RV_1,030.13a revatīr naḥ sadhamāda indre santu tuvivājāḥ |<BR>
RV_1,030.13c kṣumanto yābhir madema ||<BR>
RV_1,030.14a ā gha tvāvān tmanāpta stotṛbhyo dhṛṣṇav iyānaḥ |<BR>
RV_1,030.14c ṛṇor akṣaṃ na cakryoḥ ||<BR>
RV_1,030.15a ā yad duvaḥ śatakratav ā kāmaṃ jaritṝṇām |<BR>
RV_1,030.15c ṛṇor akṣaṃ na śacībhiḥ ||<BR>
RV_1,030.16a śaśvad indraḥ popruthadbhir jigāya nānadadbhiḥ śāśvasadbhir dhanāni |<BR>
RV_1,030.16c sa no hiraṇyarathaṃ daṃsanāvān sa naḥ sanitā sanaye sa no 'dāt ||<BR>
RV_1,030.17a āśvināv aśvāvatyeṣā yātaṃ śavīrayā |<BR>
RV_1,030.17c gomad dasrā hiraṇyavat ||<BR>
RV_1,030.18a samānayojano hi vāṃ ratho dasrāv amartyaḥ |<BR>
RV_1,030.18c samudre aśvineyate ||<BR>
RV_1,030.19a ny aghnyasya mūrdhani cakraṃ rathasya yemathuḥ |<BR>
RV_1,030.19c pari dyām anyad īyate ||<BR>
RV_1,030.20a kas ta uṣaḥ kadhapriye bhuje marto amartye |<BR>
RV_1,030.20c kaṃ nakṣase vibhāvari ||<BR>
RV_1,030.21a vayaṃ hi te amanmahy āntād ā parākāt |<BR>
RV_1,030.21c aśve na citre aruṣi ||<BR>
RV_1,030.22a tvaṃ tyebhir ā gahi vājebhir duhitar divaḥ |<BR>
RV_1,030.22c asme rayiṃ ni dhāraya ||<BR>
<BR>
RV_1,031.01a tvam agne prathamo aṅgirā ṛṣir devo devānām abhavaḥ śivaḥ sakhā |<BR>
RV_1,031.01c tava vrate kavayo vidmanāpaso 'jāyanta maruto bhrājadṛṣṭayaḥ ||<BR>
RV_1,031.02a tvam agne prathamo aṅgirastamaḥ kavir devānām pari bhūṣasi vratam |<BR>
RV_1,031.02c vibhur viśvasmai bhuvanāya medhiro dvimātā śayuḥ katidhā cid āyave ||<BR>
RV_1,031.03a tvam agne prathamo mātariśvana āvir bhava sukratūyā vivasvate |<BR>
RV_1,031.03c arejetāṃ rodasī hotṛvūrye 'saghnor bhāram ayajo maho vaso ||<BR>
RV_1,031.04a tvam agne manave dyām avāśayaḥ purūravase sukṛte sukṛttaraḥ |<BR>
RV_1,031.04c śvātreṇa yat pitror mucyase pary ā tvā pūrvam anayann āparam punaḥ ||<BR>
RV_1,031.05a tvam agne vṛṣabhaḥ puṣṭivardhana udyatasruce bhavasi śravāyyaḥ |<BR>
RV_1,031.05c ya āhutim pari vedā vaṣaṭkṛtim ekāyur agre viśa āvivāsasi ||<BR>
RV_1,031.06a tvam agne vṛjinavartaniṃ naraṃ sakman piparṣi vidathe vicarṣaṇe |<BR>
RV_1,031.06c yaḥ śūrasātā paritakmye dhane dabhrebhiś cit samṛtā haṃsi bhūyasaḥ ||<BR>
RV_1,031.07a tvaṃ tam agne amṛtatva uttame martaṃ dadhāsi śravase dive-dive |<BR>
RV_1,031.07c yas tātṛṣāṇa ubhayāya janmane mayaḥ kṛṇoṣi praya ā ca sūraye ||<BR>
RV_1,031.08a tvaṃ no agne sanaye dhanānāṃ yaśasaṃ kāruṃ kṛṇuhi stavānaḥ |<BR>
RV_1,031.08c ṛdhyāma karmāpasā navena devair dyāvāpṛthivī prāvataṃ naḥ ||<BR>
RV_1,031.09a tvaṃ no agne pitror upastha ā devo deveṣv anavadya jāgṛviḥ |<BR>
RV_1,031.09c tanūkṛd bodhi pramatiś ca kārave tvaṃ kalyāṇa vasu viśvam opiṣe ||<BR>
RV_1,031.10a tvam agne pramatis tvam pitāsi nas tvaṃ vayaskṛt tava jāmayo vayam |<BR>
RV_1,031.10c saṃ tvā rāyaḥ śatinaḥ saṃ sahasriṇaḥ suvīraṃ yanti vratapām adābhya ||<BR>
RV_1,031.11a tvām agne prathamam āyum āyave devā akṛṇvan nahuṣasya viśpatim |<BR>
RV_1,031.11c iḷām akṛṇvan manuṣasya śāsanīm pitur yat putro mamakasya jāyate ||<BR>
RV_1,031.12a tvaṃ no agne tava deva pāyubhir maghono rakṣa tanvaś ca vandya |<BR>
RV_1,031.12c trātā tokasya tanaye gavām asy animeṣaṃ rakṣamāṇas tava vrate ||<BR>
RV_1,031.13a tvam agne yajyave pāyur antaro 'niṣaṅgāya caturakṣa idhyase |<BR>
RV_1,031.13c yo rātahavyo 'vṛkāya dhāyase kīreś cin mantram manasā vanoṣi tam ||<BR>
RV_1,031.14a tvam agna uruśaṃsāya vāghate spārhaṃ yad rekṇaḥ paramaṃ vanoṣi tat |<BR>
RV_1,031.14c ādhrasya cit pramatir ucyase pitā pra pākaṃ śāssi pra diśo viduṣṭaraḥ ||<BR>
RV_1,031.15a tvam agne prayatadakṣiṇaṃ naraṃ varmeva syūtam pari pāsi viśvataḥ |<BR>
RV_1,031.15c svādukṣadmā yo vasatau syonakṛj jīvayājaṃ yajate sopamā divaḥ ||<BR>
RV_1,031.16a imām agne śaraṇim mīmṛṣo na imam adhvānaṃ yam agāma dūrāt |<BR>
RV_1,031.16c āpiḥ pitā pramatiḥ somyānām bhṛmir asy ṛṣikṛn martyānām ||<BR>
RV_1,031.17a manuṣvad agne aṅgirasvad aṅgiro yayātivat sadane pūrvavac chuce |<BR>
RV_1,031.17c accha yāhy ā vahā daivyaṃ janam ā sādaya barhiṣi yakṣi ca priyam ||<BR>
RV_1,031.18a etenāgne brahmaṇā vāvṛdhasva śaktī vā yat te cakṛmā vidā vā |<BR>
RV_1,031.18c uta pra ṇeṣy abhi vasyo asmān saṃ naḥ sṛja sumatyā vājavatyā ||<BR>
<BR>
RV_1,032.01a indrasya nu vīryāṇi pra vocaṃ yāni cakāra prathamāni vajrī |<BR>
RV_1,032.01c ahann ahim anv apas tatarda pra vakṣaṇā abhinat parvatānām ||<BR>
RV_1,032.02a ahann ahim parvate śiśriyāṇaṃ tvaṣṭāsmai vajraṃ svaryaṃ tatakṣa |<BR>
RV_1,032.02c vāśrā iva dhenavaḥ syandamānā añjaḥ samudram ava jagmur āpaḥ ||<BR>
RV_1,032.03a vṛṣāyamāṇo 'vṛṇīta somaṃ trikadrukeṣv apibat sutasya |<BR>
RV_1,032.03c ā sāyakam maghavādatta vajram ahann enam prathamajām ahīnām ||<BR>
RV_1,032.04a yad indrāhan prathamajām ahīnām ān māyinām amināḥ prota māyāḥ |<BR>
RV_1,032.04c āt sūryaṃ janayan dyām uṣāsaṃ tādītnā śatruṃ na kilā vivitse ||<BR>
RV_1,032.05a ahan vṛtraṃ vṛtrataraṃ vyaṃsam indro vajreṇa mahatā vadhena |<BR>
RV_1,032.05c skandhāṃsīva kuliśenā vivṛkṇāhiḥ śayata upapṛk pṛthivyāḥ ||<BR>
RV_1,032.06a ayoddheva durmada ā hi juhve mahāvīraṃ tuvibādham ṛjīṣam |<BR>
RV_1,032.06c nātārīd asya samṛtiṃ vadhānāṃ saṃ rujānāḥ pipiṣa indraśatruḥ ||<BR>
RV_1,032.07a apād ahasto apṛtanyad indram āsya vajram adhi sānau jaghāna |<BR>
RV_1,032.07c vṛṣṇo vadhriḥ pratimānam bubhūṣan purutrā vṛtro aśayad vyastaḥ ||<BR>
RV_1,032.08a nadaṃ na bhinnam amuyā śayānam mano ruhāṇā ati yanty āpaḥ |<BR>
RV_1,032.08c yāś cid vṛtro mahinā paryatiṣṭhat tāsām ahiḥ patsutaḥśīr babhūva ||<BR>
RV_1,032.09a nīcāvayā abhavad vṛtraputrendro asyā ava vadhar jabhāra |<BR>
RV_1,032.09c uttarā sūr adharaḥ putra āsīd dānuḥ śaye sahavatsā na dhenuḥ ||<BR>
RV_1,032.10a atiṣṭhantīnām aniveśanānāṃ kāṣṭhānām madhye nihitaṃ śarīram |<BR>
RV_1,032.10c vṛtrasya niṇyaṃ vi caranty āpo dīrghaṃ tama āśayad indraśatruḥ ||<BR>
RV_1,032.11a dāsapatnīr ahigopā atiṣṭhan niruddhā āpaḥ paṇineva gāvaḥ |<BR>
RV_1,032.11c apām bilam apihitaṃ yad āsīd vṛtraṃ jaghanvāṃ apa tad vavāra ||<BR>
RV_1,032.12a aśvyo vāro abhavas tad indra sṛke yat tvā pratyahan deva ekaḥ |<BR>
RV_1,032.12c ajayo gā ajayaḥ śūra somam avāsṛjaḥ sartave sapta sindhūn ||<BR>
RV_1,032.13a nāsmai vidyun na tanyatuḥ siṣedha na yām miham akirad dhrāduniṃ ca |<BR>
RV_1,032.13c indraś ca yad yuyudhāte ahiś cotāparībhyo maghavā vi jigye ||<BR>
RV_1,032.14a aher yātāraṃ kam apaśya indra hṛdi yat te jaghnuṣo bhīr agacchat |<BR>
RV_1,032.14c nava ca yan navatiṃ ca sravantīḥ śyeno na bhīto ataro rajāṃsi ||<BR>
RV_1,032.15a indro yāto 'vasitasya rājā śamasya ca śṛṅgiṇo vajrabāhuḥ |<BR>
RV_1,032.15c sed u rājā kṣayati carṣaṇīnām arān na nemiḥ pari tā babhūva ||<BR>
<BR>
RV_1,033.01a etāyāmopa gavyanta indram asmākaṃ su pramatiṃ vāvṛdhāti |<BR>
RV_1,033.01c anāmṛṇaḥ kuvid ād asya rāyo gavāṃ ketam param āvarjate naḥ ||<BR>
RV_1,033.02a uped ahaṃ dhanadām apratītaṃ juṣṭāṃ na śyeno vasatim patāmi |<BR>
RV_1,033.02c indraṃ namasyann upamebhir arkair ya stotṛbhyo havyo asti yāman ||<BR>
RV_1,033.03a ni sarvasena iṣudhīṃr asakta sam aryo gā ajati yasya vaṣṭi |<BR>
RV_1,033.03c coṣkūyamāṇa indra bhūri vāmam mā paṇir bhūr asmad adhi pravṛddha ||<BR>
RV_1,033.04a vadhīr hi dasyuṃ dhaninaṃ ghanenaṃ ekaś carann upaśākebhir indra |<BR>
RV_1,033.04c dhanor adhi viṣuṇak te vy āyann ayajvānaḥ sanakāḥ pretim īyuḥ ||<BR>
RV_1,033.05a parā cic chīrṣā vavṛjus ta indrāyajvāno yajvabhi spardhamānāḥ |<BR>
RV_1,033.05c pra yad divo hariva sthātar ugra nir avratāṃ adhamo rodasyoḥ ||<BR>
RV_1,033.06a ayuyutsann anavadyasya senām ayātayanta kṣitayo navagvāḥ |<BR>
RV_1,033.06c vṛṣāyudho na vadhrayo niraṣṭāḥ pravadbhir indrāc citayanta āyan ||<BR>
RV_1,033.07a tvam etān rudato jakṣataś cāyodhayo rajasa indra pāre |<BR>
RV_1,033.07c avādaho diva ā dasyum uccā pra sunvata stuvataḥ śaṃsam āvaḥ ||<BR>
RV_1,033.08a cakrāṇāsaḥ parīṇaham pṛthivyā hiraṇyena maṇinā śumbhamānāḥ |<BR>
RV_1,033.08c na hinvānāsas titirus ta indram pari spaśo adadhāt sūryeṇa ||<BR>
RV_1,033.09a pari yad indra rodasī ubhe abubhojīr mahinā viśvataḥ sīm |<BR>
RV_1,033.09c amanyamānāṃ abhi manyamānair nir brahmabhir adhamo dasyum indra ||<BR>
RV_1,033.10a na ye divaḥ pṛthivyā antam āpur na māyābhir dhanadām paryabhūvan |<BR>
RV_1,033.10c yujaṃ vajraṃ vṛṣabhaś cakra indro nir jyotiṣā tamaso gā adukṣat ||<BR>
RV_1,033.11a anu svadhām akṣarann āpo asyāvardhata madhya ā nāvyānām |<BR>
RV_1,033.11c sadhrīcīnena manasā tam indra ojiṣṭhena hanmanāhann abhi dyūn ||<BR>
RV_1,033.12a ny āvidhyad ilībiśasya dṛḷhā vi śṛṅgiṇam abhinac chuṣṇam indraḥ |<BR>
RV_1,033.12c yāvat taro maghavan yāvad ojo vajreṇa śatrum avadhīḥ pṛtanyum ||<BR>
RV_1,033.13a abhi sidhmo ajigād asya śatrūn vi tigmena vṛṣabheṇā puro 'bhet |<BR>
RV_1,033.13c saṃ vajreṇāsṛjad vṛtram indraḥ pra svām matim atirac chāśadānaḥ ||<BR>
RV_1,033.14a āvaḥ kutsam indra yasmiñ cākan prāvo yudhyantaṃ vṛṣabhaṃ daśadyum |<BR>
RV_1,033.14c śaphacyuto reṇur nakṣata dyām uc chvaitreyo nṛṣāhyāya tasthau ||<BR>
RV_1,033.15a āvaḥ śamaṃ vṛṣabhaṃ tugryāsu kṣetrajeṣe maghavañ chvitryaṃ gām |<BR>
RV_1,033.15c jyok cid atra tasthivāṃso akrañ chatrūyatām adharā vedanākaḥ ||<BR>
<BR>
RV_1,034.01a triś cin no adyā bhavataṃ navedasā vibhur vāṃ yāma uta rātir aśvinā |<BR>
RV_1,034.01c yuvor hi yantraṃ himyeva vāsaso 'bhyāyaṃsenyā bhavatam manīṣibhiḥ ||<BR>
RV_1,034.02a trayaḥ pavayo madhuvāhane rathe somasya venām anu viśva id viduḥ |<BR>
RV_1,034.02c traya skambhāsa skabhitāsa ārabhe trir naktaṃ yāthas trir v aśvinā divā ||<BR>
RV_1,034.03a samāne ahan trir avadyagohanā trir adya yajñam madhunā mimikṣatam |<BR>
RV_1,034.03c trir vājavatīr iṣo aśvinā yuvaṃ doṣā asmabhyam uṣasaś ca pinvatam ||<BR>
RV_1,034.04a trir vartir yātaṃ trir anuvrate jane triḥ suprāvye tredheva śikṣatam |<BR>
RV_1,034.04c trir nāndyaṃ vahatam aśvinā yuvaṃ triḥ pṛkṣo asme akṣareva pinvatam ||<BR>
RV_1,034.05a trir no rayiṃ vahatam aśvinā yuvaṃ trir devatātā trir utāvataṃ dhiyaḥ |<BR>
RV_1,034.05c triḥ saubhagatvaṃ trir uta śravāṃsi nas triṣṭhaṃ vāṃ sūre duhitā ruhad ratham ||<BR>
RV_1,034.06a trir no aśvinā divyāni bheṣajā triḥ pārthivāni trir u dattam adbhyaḥ |<BR>
RV_1,034.06c omānaṃ śaṃyor mamakāya sūnave tridhātu śarma vahataṃ śubhas patī ||<BR>
RV_1,034.07a trir no aśvinā yajatā dive-dive pari tridhātu pṛthivīm aśāyatam |<BR>
RV_1,034.07c tisro nāsatyā rathyā parāvata ātmeva vātaḥ svasarāṇi gacchatam ||<BR>
RV_1,034.08a trir aśvinā sindhubhiḥ saptamātṛbhis traya āhāvās tredhā haviṣ kṛtam |<BR>
RV_1,034.08c tisraḥ pṛthivīr upari pravā divo nākaṃ rakṣethe dyubhir aktubhir hitam ||<BR>
RV_1,034.09a kva trī cakrā trivṛto rathasya kva trayo vandhuro ye sanīḷāḥ |<BR>
RV_1,034.09c kadā yogo vājino rāsabhasya yena yajñaṃ nāsatyopayāthaḥ ||<BR>
RV_1,034.10a ā nāsatyā gacchataṃ hūyate havir madhvaḥ pibatam madhupebhir āsabhiḥ |<BR>
RV_1,034.10c yuvor hi pūrvaṃ savitoṣaso ratham ṛtāya citraṃ ghṛtavantam iṣyati ||<BR>
RV_1,034.11a ā nāsatyā tribhir ekādaśair iha devebhir yātam madhupeyam aśvinā |<BR>
RV_1,034.11c prāyus tāriṣṭaṃ nī rapāṃsi mṛkṣataṃ sedhataṃ dveṣo bhavataṃ sacābhuvā ||<BR>
RV_1,034.12a ā no aśvinā trivṛtā rathenārvāñcaṃ rayiṃ vahataṃ suvīram |<BR>
RV_1,034.12c śṛṇvantā vām avase johavīmi vṛdhe ca no bhavataṃ vājasātau ||<BR>
<BR>
RV_1,035.01a hvayāmy agnim prathamaṃ svastaye hvayāmi mitrāvaruṇāv ihāvase |<BR>
RV_1,035.01c hvayāmi rātrīṃ jagato niveśanīṃ hvayāmi devaṃ savitāram ūtaye ||<BR>
RV_1,035.02a ā kṛṣṇena rajasā vartamāno niveśayann amṛtam martyaṃ ca |<BR>
RV_1,035.02c hiraṇyayena savitā rathenā devo yāti bhuvanāni paśyan ||<BR>
RV_1,035.03a yāti devaḥ pravatā yāty udvatā yāti śubhrābhyāṃ yajato haribhyām |<BR>
RV_1,035.03c ā devo yāti savitā parāvato 'pa viśvā duritā bādhamānaḥ ||<BR>
RV_1,035.04a abhīvṛtaṃ kṛśanair viśvarūpaṃ hiraṇyaśamyaṃ yajato bṛhantam |<BR>
RV_1,035.04c āsthād rathaṃ savitā citrabhānuḥ kṛṣṇā rajāṃsi taviṣīṃ dadhānaḥ ||<BR>
RV_1,035.05a vi janāñ chyāvāḥ śitipādo akhyan rathaṃ hiraṇyapraugaṃ vahantaḥ |<BR>
RV_1,035.05c śaśvad viśaḥ savitur daivyasyopasthe viśvā bhuvanāni tasthuḥ ||<BR>
RV_1,035.06a tisro dyāvaḥ savitur dvā upasthāṃ ekā yamasya bhuvane virāṣāṭ |<BR>
RV_1,035.06c āṇiṃ na rathyam amṛtādhi tasthur iha bravītu ya u tac ciketat ||<BR>
RV_1,035.07a vi suparṇo antarikṣāṇy akhyad gabhīravepā asuraḥ sunīthaḥ |<BR>
RV_1,035.07c kvedānīṃ sūryaḥ kaś ciketa katamāṃ dyāṃ raśmir asyā tatāna ||<BR>
RV_1,035.08a aṣṭau vy akhyat kakubhaḥ pṛthivyās trī dhanva yojanā sapta sindhūn |<BR>
RV_1,035.08c hiraṇyākṣaḥ savitā deva āgād dadhad ratnā dāśuṣe vāryāṇi ||<BR>
RV_1,035.09a hiraṇyapāṇiḥ savitā vicarṣaṇir ubhe dyāvāpṛthivī antar īyate |<BR>
RV_1,035.09c apāmīvām bādhate veti sūryam abhi kṛṣṇena rajasā dyām ṛṇoti ||<BR>
RV_1,035.10a hiraṇyahasto asuraḥ sunīthaḥ sumṛḷīkaḥ svavāṃ yātv arvāṅ |<BR>
RV_1,035.10c apasedhan rakṣaso yātudhānān asthād devaḥ pratidoṣaṃ gṛṇānaḥ ||<BR>
RV_1,035.11a ye te panthāḥ savitaḥ pūrvyāso 'reṇavaḥ sukṛtā antarikṣe |<BR>
RV_1,035.11c tebhir no adya pathibhiḥ sugebhī rakṣā ca no adhi ca brūhi deva ||<BR>
<BR>
RV_1,036.01a pra vo yahvam purūṇāṃ viśāṃ devayatīnām |<BR>
RV_1,036.01c agniṃ sūktebhir vacobhir īmahe yaṃ sīm id anya īḷate ||<BR>
RV_1,036.02a janāso agniṃ dadhire sahovṛdhaṃ haviṣmanto vidhema te |<BR>
RV_1,036.02c sa tvaṃ no adya sumanā ihāvitā bhavā vājeṣu santya ||<BR>
RV_1,036.03a pra tvā dūtaṃ vṛṇīmahe hotāraṃ viśvavedasam |<BR>
RV_1,036.03c mahas te sato vi caranty arcayo divi spṛśanti bhānavaḥ ||<BR>
RV_1,036.04a devāsas tvā varuṇo mitro aryamā saṃ dūtam pratnam indhate |<BR>
RV_1,036.04c viśvaṃ so agne jayati tvayā dhanaṃ yas te dadāśa martyaḥ ||<BR>
RV_1,036.05a mandro hotā gṛhapatir agne dūto viśām asi |<BR>
RV_1,036.05c tve viśvā saṃgatāni vratā dhruvā yāni devā akṛṇvata ||<BR>
RV_1,036.06a tve id agne subhage yaviṣṭhya viśvam ā hūyate haviḥ |<BR>
RV_1,036.06c sa tvaṃ no adya sumanā utāparaṃ yakṣi devān suvīryā ||<BR>
RV_1,036.07a taṃ ghem itthā namasvina upa svarājam āsate |<BR>
RV_1,036.07c hotrābhir agnim manuṣaḥ sam indhate titirvāṃso ati sridhaḥ ||<BR>
RV_1,036.08a ghnanto vṛtram ataran rodasī apa uru kṣayāya cakrire |<BR>
RV_1,036.08c bhuvat kaṇve vṛṣā dyumny āhutaḥ krandad aśvo gaviṣṭiṣu ||<BR>
RV_1,036.09a saṃ sīdasva mahāṃ asi śocasva devavītamaḥ |<BR>
RV_1,036.09c vi dhūmam agne aruṣam miyedhya sṛja praśasta darśatam ||<BR>
RV_1,036.10a yaṃ tvā devāso manave dadhur iha yajiṣṭhaṃ havyavāhana |<BR>
RV_1,036.10c yaṃ kaṇvo medhyātithir dhanaspṛtaṃ yaṃ vṛṣā yam upastutaḥ ||<BR>
RV_1,036.11a yam agnim medhyātithiḥ kaṇva īdha ṛtād adhi |<BR>
RV_1,036.11c tasya preṣo dīdiyus tam imā ṛcas tam agniṃ vardhayāmasi ||<BR>
RV_1,036.12a rāyas pūrdhi svadhāvo 'sti hi te 'gne deveṣv āpyam |<BR>
RV_1,036.12c tvaṃ vājasya śrutyasya rājasi sa no mṛḷa mahāṃ asi ||<BR>
RV_1,036.13a ūrdhva ū ṣu ṇa ūtaye tiṣṭhā devo na savitā |<BR>
RV_1,036.13c ūrdhvo vājasya sanitā yad añjibhir vāghadbhir vihvayāmahe ||<BR>
RV_1,036.14a ūrdhvo naḥ pāhy aṃhaso ni ketunā viśvaṃ sam atriṇaṃ daha |<BR>
RV_1,036.14c kṛdhī na ūrdhvāñ carathāya jīvase vidā deveṣu no duvaḥ ||<BR>
RV_1,036.15a pāhi no agne rakṣasaḥ pāhi dhūrter arāvṇaḥ |<BR>
RV_1,036.15c pāhi rīṣata uta vā jighāṃsato bṛhadbhāno yaviṣṭhya ||<BR>
RV_1,036.16a ghaneva viṣvag vi jahy arāvṇas tapurjambha yo asmadhruk |<BR>
RV_1,036.16c yo martyaḥ śiśīte aty aktubhir mā naḥ sa ripur īśata ||<BR>
RV_1,036.17a agnir vavne suvīryam agniḥ kaṇvāya saubhagam |<BR>
RV_1,036.17c agniḥ prāvan mitrota medhyātithim agniḥ sātā upastutam ||<BR>
RV_1,036.18a agninā turvaśaṃ yadum parāvata ugrādevaṃ havāmahe |<BR>
RV_1,036.18c agnir nayan navavāstvam bṛhadrathaṃ turvītiṃ dasyave sahaḥ ||<BR>
RV_1,036.19a ni tvām agne manur dadhe jyotir janāya śaśvate |<BR>
RV_1,036.19c dīdetha kaṇva ṛtajāta ukṣito yaṃ namasyanti kṛṣṭayaḥ ||<BR>
RV_1,036.20a tveṣāso agner amavanto arcayo bhīmāso na pratītaye |<BR>
RV_1,036.20c rakṣasvinaḥ sadam id yātumāvato viśvaṃ sam atriṇaṃ daha ||<BR>
<BR>
RV_1,037.01a krīḷaṃ vaḥ śardho mārutam anarvāṇaṃ ratheśubham |<BR>
RV_1,037.01c kaṇvā abhi pra gāyata ||<BR>
RV_1,037.02a ye pṛṣatībhir ṛṣṭibhiḥ sākaṃ vāśībhir añjibhiḥ |<BR>
RV_1,037.02c ajāyanta svabhānavaḥ ||<BR>
RV_1,037.03a iheva śṛṇva eṣāṃ kaśā hasteṣu yad vadān |<BR>
RV_1,037.03c ni yāmañ citram ṛñjate ||<BR>
RV_1,037.04a pra vaḥ śardhāya ghṛṣvaye tveṣadyumnāya śuṣmiṇe |<BR>
RV_1,037.04c devattam brahma gāyata ||<BR>
RV_1,037.05a pra śaṃsā goṣv aghnyaṃ krīḷaṃ yac chardho mārutam |<BR>
RV_1,037.05c jambhe rasasya vāvṛdhe ||<BR>
RV_1,037.06a ko vo varṣiṣṭha ā naro divaś ca gmaś ca dhūtayaḥ |<BR>
RV_1,037.06c yat sīm antaṃ na dhūnutha ||<BR>
RV_1,037.07a ni vo yāmāya mānuṣo dadhra ugrāya manyave |<BR>
RV_1,037.07c jihīta parvato giriḥ ||<BR>
RV_1,037.08a yeṣām ajmeṣu pṛthivī jujurvāṃ iva viśpatiḥ |<BR>
RV_1,037.08c bhiyā yāmeṣu rejate ||<BR>
RV_1,037.09a sthiraṃ hi jānam eṣāṃ vayo mātur niretave |<BR>
RV_1,037.09c yat sīm anu dvitā śavaḥ ||<BR>
RV_1,037.10a ud u tye sūnavo giraḥ kāṣṭhā ajmeṣv atnata |<BR>
RV_1,037.10c vāśrā abhijñu yātave ||<BR>
RV_1,037.11a tyaṃ cid ghā dīrgham pṛthum miho napātam amṛdhram |<BR>
RV_1,037.11c pra cyāvayanti yāmabhiḥ ||<BR>
RV_1,037.12a maruto yad dha vo balaṃ janāṃ acucyavītana |<BR>
RV_1,037.12c girīṃr acucyavītana ||<BR>
RV_1,037.13a yad dha yānti marutaḥ saṃ ha bruvate 'dhvann ā |<BR>
RV_1,037.13c śṛṇoti kaś cid eṣām ||<BR>
RV_1,037.14a pra yāta śībham āśubhiḥ santi kaṇveṣu vo duvaḥ |<BR>
RV_1,037.14c tatro ṣu mādayādhvai ||<BR>
RV_1,037.15a asti hi ṣmā madāya vaḥ smasi ṣmā vayam eṣām |<BR>
RV_1,037.15c viśvaṃ cid āyur jīvase ||<BR>
<BR>
RV_1,038.01a kad dha nūnaṃ kadhapriyaḥ pitā putraṃ na hastayoḥ |<BR>
RV_1,038.01c dadhidhve vṛktabarhiṣaḥ ||<BR>
RV_1,038.02a kva nūnaṃ kad vo arthaṃ gantā divo na pṛthivyāḥ |<BR>
RV_1,038.02c kva vo gāvo na raṇyanti ||<BR>
RV_1,038.03a kva vaḥ sumnā navyāṃsi marutaḥ kva suvitā |<BR>
RV_1,038.03c kvo viśvāni saubhagā ||<BR>
RV_1,038.04a yad yūyam pṛśnimātaro martāsaḥ syātana |<BR>
RV_1,038.04c stotā vo amṛtaḥ syāt ||<BR>
RV_1,038.05a mā vo mṛgo na yavase jaritā bhūd ajoṣyaḥ |<BR>
RV_1,038.05c pathā yamasya gād upa ||<BR>
RV_1,038.06a mo ṣu ṇaḥ parā-parā nirṛtir durhaṇā vadhīt |<BR>
RV_1,038.06c padīṣṭa tṛṣṇayā saha ||<BR>
RV_1,038.07a satyaṃ tveṣā amavanto dhanvañ cid ā rudriyāsaḥ |<BR>
RV_1,038.07c mihaṃ kṛṇvanty avātām ||<BR>
RV_1,038.08a vāśreva vidyun mimāti vatsaṃ na mātā siṣakti |<BR>
RV_1,038.08c yad eṣāṃ vṛṣṭir asarji ||<BR>
RV_1,038.09a divā cit tamaḥ kṛṇvanti parjanyenodavāhena |<BR>
RV_1,038.09c yat pṛthivīṃ vyundanti ||<BR>
RV_1,038.10a adha svanān marutāṃ viśvam ā sadma pārthivam |<BR>
RV_1,038.10c arejanta pra mānuṣāḥ ||<BR>
RV_1,038.11a maruto vīḷupāṇibhiś citrā rodhasvatīr anu |<BR>
RV_1,038.11c yātem akhidrayāmabhiḥ ||<BR>
RV_1,038.12a sthirā vaḥ santu nemayo rathā aśvāsa eṣām |<BR>
RV_1,038.12c susaṃskṛtā abhīśavaḥ ||<BR>
RV_1,038.13a acchā vadā tanā girā jarāyai brahmaṇas patim |<BR>
RV_1,038.13c agnim mitraṃ na darśatam ||<BR>
RV_1,038.14a mimīhi ślokam āsye parjanya iva tatanaḥ |<BR>
RV_1,038.14c gāya gāyatram ukthyam ||<BR>
RV_1,038.15a vandasva mārutaṃ gaṇaṃ tveṣam panasyum arkiṇam |<BR>
RV_1,038.15c asme vṛddhā asann iha ||<BR>
<BR>
RV_1,039.01a pra yad itthā parāvataḥ śocir na mānam asyatha |<BR>
RV_1,039.01c kasya kratvā marutaḥ kasya varpasā kaṃ yātha kaṃ ha dhūtayaḥ ||<BR>
RV_1,039.02a sthirā vaḥ santv āyudhā parāṇude vīḷū uta pratiṣkabhe |<BR>
RV_1,039.02c yuṣmākam astu taviṣī panīyasī mā martyasya māyinaḥ ||<BR>
RV_1,039.03a parā ha yat sthiraṃ hatha naro vartayathā guru |<BR>
RV_1,039.03c vi yāthana vaninaḥ pṛthivyā vy āśāḥ parvatānām ||<BR>
RV_1,039.04a nahi vaḥ śatrur vivide adhi dyavi na bhūmyāṃ riśādasaḥ |<BR>
RV_1,039.04c yuṣmākam astu taviṣī tanā yujā rudrāso nū cid ādhṛṣe ||<BR>
RV_1,039.05a pra vepayanti parvatān vi viñcanti vanaspatīn |<BR>
RV_1,039.05c pro ārata maruto durmadā iva devāsaḥ sarvayā viśā ||<BR>
RV_1,039.06a upo ratheṣu pṛṣatīr ayugdhvam praṣṭir vahati rohitaḥ |<BR>
RV_1,039.06c ā vo yāmāya pṛthivī cid aśrod abībhayanta mānuṣāḥ ||<BR>
RV_1,039.07a ā vo makṣū tanāya kaṃ rudrā avo vṛṇīmahe |<BR>
RV_1,039.07c gantā nūnaṃ no 'vasā yathā puretthā kaṇvāya bibhyuṣe ||<BR>
RV_1,039.08a yuṣmeṣito maruto martyeṣita ā yo no abhva īṣate |<BR>
RV_1,039.08c vi taṃ yuyota śavasā vy ojasā vi yuṣmākābhir ūtibhiḥ ||<BR>
RV_1,039.09a asāmi hi prayajyavaḥ kaṇvaṃ dada pracetasaḥ |<BR>
RV_1,039.09c asāmibhir maruta ā na ūtibhir gantā vṛṣṭiṃ na vidyutaḥ ||<BR>
RV_1,039.10a asāmy ojo bibhṛthā sudānavo 'sāmi dhūtayaḥ śavaḥ |<BR>
RV_1,039.10c ṛṣidviṣe marutaḥ parimanyava iṣuṃ na sṛjata dviṣam ||<BR>
<BR>
RV_1,040.01a ut tiṣṭha brahmaṇas pate devayantas tvemahe |<BR>
RV_1,040.01c upa pra yantu marutaḥ sudānava indra prāśūr bhavā sacā ||<BR>
RV_1,040.02a tvām id dhi sahasas putra martya upabrūte dhane hite |<BR>
RV_1,040.02c suvīryam maruta ā svaśvyaṃ dadhīta yo va ācake ||<BR>
RV_1,040.03a praitu brahmaṇas patiḥ pra devy etu sūnṛtā |<BR>
RV_1,040.03c acchā vīraṃ naryam paṅktirādhasaṃ devā yajñaṃ nayantu naḥ ||<BR>
RV_1,040.04a yo vāghate dadāti sūnaraṃ vasu sa dhatte akṣiti śravaḥ |<BR>
RV_1,040.04c tasmā iḷāṃ suvīrām ā yajāmahe supratūrtim anehasam ||<BR>
RV_1,040.05a pra nūnam brahmaṇas patir mantraṃ vadaty ukthyam |<BR>
RV_1,040.05c yasminn indro varuṇo mitro aryamā devā okāṃsi cakrire ||<BR>
RV_1,040.06a tam id vocemā vidatheṣu śambhuvam mantraṃ devā anehasam |<BR>
RV_1,040.06c imāṃ ca vācam pratiharyathā naro viśved vāmā vo aśnavat ||<BR>
RV_1,040.07a ko devayantam aśnavaj janaṃ ko vṛktabarhiṣam |<BR>
RV_1,040.07c pra-pra dāśvān pastyābhir asthitāntarvāvat kṣayaṃ dadhe ||<BR>
RV_1,040.08a upa kṣatram pṛñcīta hanti rājabhir bhaye cit sukṣitiṃ dadhe |<BR>
RV_1,040.08c nāsya vartā na tarutā mahādhane nārbhe asti vajriṇaḥ ||<BR>
<BR>
RV_1,041.01a yaṃ rakṣanti pracetaso varuṇo mitro aryamā |<BR>
RV_1,041.01c nū cit sa dabhyate janaḥ ||<BR>
RV_1,041.02a yam bāhuteva piprati pānti martyaṃ riṣaḥ |<BR>
RV_1,041.02c ariṣṭaḥ sarva edhate ||<BR>
RV_1,041.03a vi durgā vi dviṣaḥ puro ghnanti rājāna eṣām |<BR>
RV_1,041.03c nayanti duritā tiraḥ ||<BR>
RV_1,041.04a sugaḥ panthā anṛkṣara ādityāsa ṛtaṃ yate |<BR>
RV_1,041.04c nātrāvakhādo asti vaḥ ||<BR>
RV_1,041.05a yaṃ yajñaṃ nayathā nara ādityā ṛjunā pathā |<BR>
RV_1,041.05c pra vaḥ sa dhītaye naśat ||<BR>
RV_1,041.06a sa ratnam martyo vasu viśvaṃ tokam uta tmanā |<BR>
RV_1,041.06c acchā gacchaty astṛtaḥ ||<BR>
RV_1,041.07a kathā rādhāma sakhāya stomam mitrasyāryamṇaḥ |<BR>
RV_1,041.07c mahi psaro varuṇasya ||<BR>
RV_1,041.08a mā vo ghnantam mā śapantam prati voce devayantam |<BR>
RV_1,041.08c sumnair id va ā vivāse ||<BR>
RV_1,041.09a caturaś cid dadamānād bibhīyād ā nidhātoḥ |<BR>
RV_1,041.09c na duruktāya spṛhayet ||<BR>
<BR>
RV_1,042.01a sam pūṣann adhvanas tira vy aṃho vimuco napāt |<BR>
RV_1,042.01c sakṣvā deva pra ṇas puraḥ ||<BR>
RV_1,042.02a yo naḥ pūṣann agho vṛko duḥśeva ādideśati |<BR>
RV_1,042.02c apa sma tam patho jahi ||<BR>
RV_1,042.03a apa tyam paripanthinam muṣīvāṇaṃ huraścitam |<BR>
RV_1,042.03c dūram adhi sruter aja ||<BR>
RV_1,042.04a tvaṃ tasya dvayāvino 'ghaśaṃsasya kasya cit |<BR>
RV_1,042.04c padābhi tiṣṭha tapuṣim ||<BR>
RV_1,042.05a ā tat te dasra mantumaḥ pūṣann avo vṛṇīmahe |<BR>
RV_1,042.05c yena pitṝn acodayaḥ ||<BR>
RV_1,042.06a adhā no viśvasaubhaga hiraṇyavāśīmattama |<BR>
RV_1,042.06c dhanāni suṣaṇā kṛdhi ||<BR>
RV_1,042.07a ati naḥ saścato naya sugā naḥ supathā kṛṇu |<BR>
RV_1,042.07c pūṣann iha kratuṃ vidaḥ ||<BR>
RV_1,042.08a abhi sūyavasaṃ naya na navajvāro adhvane |<BR>
RV_1,042.08c pūṣann iha kratuṃ vidaḥ ||<BR>
RV_1,042.09a śagdhi pūrdhi pra yaṃsi ca śiśīhi prāsy udaram |<BR>
RV_1,042.09c pūṣann iha kratuṃ vidaḥ ||<BR>
RV_1,042.10a na pūṣaṇam methāmasi sūktair abhi gṛṇīmasi |<BR>
RV_1,042.10c vasūni dasmam īmahe ||<BR>
<BR>
RV_1,043.01a kad rudrāya pracetase mīḷhuṣṭamāya tavyase |<BR>
RV_1,043.01c vocema śantamaṃ hṛde ||<BR>
RV_1,043.02a yathā no aditiḥ karat paśve nṛbhyo yathā gave |<BR>
RV_1,043.02c yathā tokāya rudriyam ||<BR>
RV_1,043.03a yathā no mitro varuṇo yathā rudraś ciketati |<BR>
RV_1,043.03c yathā viśve sajoṣasaḥ ||<BR>
RV_1,043.04a gāthapatim medhapatiṃ rudraṃ jalāṣabheṣajam |<BR>
RV_1,043.04c tac chaṃyoḥ sumnam īmahe ||<BR>
RV_1,043.05a yaḥ śukra iva sūryo hiraṇyam iva rocate |<BR>
RV_1,043.05c śreṣṭho devānāṃ vasuḥ ||<BR>
RV_1,043.06a śaṃ naḥ karaty arvate sugam meṣāya meṣye |<BR>
RV_1,043.06c nṛbhyo nāribhyo gave ||<BR>
RV_1,043.07a asme soma śriyam adhi ni dhehi śatasya nṛṇām |<BR>
RV_1,043.07c mahi śravas tuvinṛmṇam ||<BR>
RV_1,043.08a mā naḥ somaparibādho mārātayo juhuranta |<BR>
RV_1,043.08c ā na indo vāje bhaja ||<BR>
RV_1,043.09a yās te prajā amṛtasya parasmin dhāmann ṛtasya |<BR>
RV_1,043.09c mūrdhā nābhā soma vena ābhūṣantīḥ soma vedaḥ ||<BR>
<BR>
RV_1,044.01a agne vivasvad uṣasaś citraṃ rādho amartya |<BR>
RV_1,044.01c ā dāśuṣe jātavedo vahā tvam adyā devāṃ uṣarbudhaḥ ||<BR>
RV_1,044.02a juṣṭo hi dūto asi havyavāhano 'gne rathīr adhvarāṇām |<BR>
RV_1,044.02c sajūr aśvibhyām uṣasā suvīryam asme dhehi śravo bṛhat ||<BR>
RV_1,044.03a adyā dūtaṃ vṛṇīmahe vasum agnim purupriyam |<BR>
RV_1,044.03c dhūmaketum bhāṛjīkaṃ vyuṣṭiṣu yajñānām adhvaraśriyam ||<BR>
RV_1,044.04a śreṣṭhaṃ yaviṣṭham atithiṃ svāhutaṃ juṣṭaṃ janāya dāśuṣe |<BR>
RV_1,044.04c devāṃ acchā yātave jātavedasam agnim īḷe vyuṣṭiṣu ||<BR>
RV_1,044.05a staviṣyāmi tvām ahaṃ viśvasyāmṛta bhojana |<BR>
RV_1,044.05c agne trātāram amṛtam miyedhya yajiṣṭhaṃ havyavāhana ||<BR>
RV_1,044.06a suśaṃso bodhi gṛṇate yaviṣṭhya madhujihvaḥ svāhutaḥ |<BR>
RV_1,044.06c praskaṇvasya pratirann āyur jīvase namasyā daivyaṃ janam ||<BR>
RV_1,044.07a hotāraṃ viśvavedasaṃ saṃ hi tvā viśa indhate |<BR>
RV_1,044.07c sa ā vaha puruhūta pracetaso 'gne devāṃ iha dravat ||<BR>
RV_1,044.08a savitāram uṣasam aśvinā bhagam agniṃ vyuṣṭiṣu kṣapaḥ |<BR>
RV_1,044.08c kaṇvāsas tvā sutasomāsa indhate havyavāhaṃ svadhvara ||<BR>
RV_1,044.09a patir hy adhvarāṇām agne dūto viśām asi |<BR>
RV_1,044.09c uṣarbudha ā vaha somapītaye devāṃ adya svardṛśaḥ ||<BR>
RV_1,044.10a agne pūrvā anūṣaso vibhāvaso dīdetha viśvadarśataḥ |<BR>
RV_1,044.10c asi grāmeṣv avitā purohito 'si yajñeṣu mānuṣaḥ ||<BR>
RV_1,044.11a ni tvā yajñasya sādhanam agne hotāram ṛtvijam |<BR>
RV_1,044.11c manuṣvad deva dhīmahi pracetasaṃ jīraṃ dūtam amartyam ||<BR>
RV_1,044.12a yad devānām mitramahaḥ purohito 'ntaro yāsi dūtyam |<BR>
RV_1,044.12c sindhor iva prasvanitāsa ūrmayo 'gner bhrājante arcayaḥ ||<BR>
RV_1,044.13a śrudhi śrutkarṇa vahnibhir devair agne sayāvabhiḥ |<BR>
RV_1,044.13c ā sīdantu barhiṣi mitro aryamā prātaryāvāṇo adhvaram ||<BR>
RV_1,044.14a śṛṇvantu stomam marutaḥ sudānavo 'gnijihvā ṛtāvṛdhaḥ |<BR>
RV_1,044.14c pibatu somaṃ varuṇo dhṛtavrato 'śvibhyām uṣasā sajūḥ ||<BR>
<BR>
RV_1,045.01a tvam agne vasūṃr iha rudrāṃ ādityāṃ uta |<BR>
RV_1,045.01c yajā svadhvaraṃ janam manujātaṃ ghṛtapruṣam ||<BR>
RV_1,045.02a śruṣṭīvāno hi dāśuṣe devā agne vicetasaḥ |<BR>
RV_1,045.02c tān rohidaśva girvaṇas trayastriṃśatam ā vaha ||<BR>
RV_1,045.03a priyamedhavad atrivaj jātavedo virūpavat |<BR>
RV_1,045.03c aṅgirasvan mahivrata praskaṇvasya śrudhī havam ||<BR>
RV_1,045.04a mahikerava ūtaye priyamedhā ahūṣata |<BR>
RV_1,045.04c rājantam adhvarāṇām agniṃ śukreṇa śociṣā ||<BR>
RV_1,045.05a ghṛtāhavana santyemā u ṣu śrudhī giraḥ |<BR>
RV_1,045.05c yābhiḥ kaṇvasya sūnavo havante 'vase tvā ||<BR>
RV_1,045.06a tvāṃ citraśravastama havante vikṣu jantavaḥ |<BR>
RV_1,045.06c śociṣkeśam purupriyāgne havyāya voḷhave ||<BR>
RV_1,045.07a ni tvā hotāram ṛtvijaṃ dadhire vasuvittamam |<BR>
RV_1,045.07c śrutkarṇaṃ saprathastamaṃ viprā agne diviṣṭiṣu ||<BR>
RV_1,045.08a ā tvā viprā acucyavuḥ sutasomā abhi prayaḥ |<BR>
RV_1,045.08c bṛhad bhā bibhrato havir agne martāya dāśuṣe ||<BR>
RV_1,045.09a prātaryāvṇaḥ sahaskṛta somapeyāya santya |<BR>
RV_1,045.09c ihādya daivyaṃ janam barhir ā sādayā vaso ||<BR>
RV_1,045.10a arvāñcaṃ daivyaṃ janam agne yakṣva sahūtibhiḥ |<BR>
RV_1,045.10c ayaṃ somaḥ sudānavas tam pāta tiroahnyam ||<BR>
<BR>
RV_1,046.01a eṣo uṣā apūrvyā vy ucchati priyā divaḥ |<BR>
RV_1,046.01c stuṣe vām aśvinā bṛhat ||<BR>
RV_1,046.02a yā dasrā sindhumātarā manotarā rayīṇām |<BR>
RV_1,046.02c dhiyā devā vasuvidā ||<BR>
RV_1,046.03a vacyante vāṃ kakuhāso jūrṇāyām adhi viṣṭapi |<BR>
RV_1,046.03c yad vāṃ ratho vibhiṣ patāt ||<BR>
RV_1,046.04a haviṣā jāro apām piparti papurir narā |<BR>
RV_1,046.04c pitā kuṭasya carṣaṇiḥ ||<BR>
RV_1,046.05a ādāro vām matīnāṃ nāsatyā matavacasā |<BR>
RV_1,046.05c pātaṃ somasya dhṛṣṇuyā ||<BR>
RV_1,046.06a yā naḥ pīparad aśvinā jyotiṣmatī tamas tiraḥ |<BR>
RV_1,046.06c tām asme rāsāthām iṣam ||<BR>
RV_1,046.07a ā no nāvā matīnāṃ yātam pārāya gantave |<BR>
RV_1,046.07c yuñjāthām aśvinā ratham ||<BR>
RV_1,046.08a aritraṃ vāṃ divas pṛthu tīrthe sindhūnāṃ rathaḥ |<BR>
RV_1,046.08c dhiyā yuyujra indavaḥ ||<BR>
RV_1,046.09a divas kaṇvāsa indavo vasu sindhūnām pade |<BR>
RV_1,046.09c svaṃ vavriṃ kuha dhitsathaḥ ||<BR>
RV_1,046.10a abhūd u bhā u aṃśave hiraṇyam prati sūryaḥ |<BR>
RV_1,046.10c vy akhyaj jihvayāsitaḥ ||<BR>
RV_1,046.11a abhūd u pāram etave panthā ṛtasya sādhuyā |<BR>
RV_1,046.11c adarśi vi srutir divaḥ ||<BR>
RV_1,046.12a tat-tad id aśvinor avo jaritā prati bhūṣati |<BR>
RV_1,046.12c made somasya pipratoḥ ||<BR>
RV_1,046.13a vāvasānā vivasvati somasya pītyā girā |<BR>
RV_1,046.13c manuṣvac chambhū ā gatam ||<BR>
RV_1,046.14a yuvor uṣā anu śriyam parijmanor upācarat |<BR>
RV_1,046.14c ṛtā vanatho aktubhiḥ ||<BR>
RV_1,046.15a ubhā pibatam aśvinobhā naḥ śarma yacchatam |<BR>
RV_1,046.15c avidriyābhir ūtibhiḥ ||<BR>
<BR>
RV_1,047.01a ayaṃ vām madhumattamaḥ sutaḥ soma ṛtāvṛdhā |<BR>
RV_1,047.01c tam aśvinā pibataṃ tiroahnyaṃ dhattaṃ ratnāni dāśuṣe ||<BR>
RV_1,047.02a trivandhureṇa trivṛtā supeśasā rathenā yātam aśvinā |<BR>
RV_1,047.02c kaṇvāso vām brahma kṛṇvanty adhvare teṣāṃ su śṛṇutaṃ havam ||<BR>
RV_1,047.03a aśvinā madhumattamam pātaṃ somam ṛtāvṛdhā |<BR>
RV_1,047.03c athādya dasrā vasu bibhratā rathe dāśvāṃsam upa gacchatam ||<BR>
RV_1,047.04a triṣadhasthe barhiṣi viśvavedasā madhvā yajñam mimikṣatam |<BR>
RV_1,047.04c kaṇvāso vāṃ sutasomā abhidyavo yuvāṃ havante aśvinā ||<BR>
RV_1,047.05a yābhiḥ kaṇvam abhiṣṭibhiḥ prāvataṃ yuvam aśvinā |<BR>
RV_1,047.05c tābhiḥ ṣv asmāṃ avataṃ śubhas patī pātaṃ somam ṛtāvṛdhā ||<BR>
RV_1,047.06a sudāse dasrā vasu bibhratā rathe pṛkṣo vahatam aśvinā |<BR>
RV_1,047.06c rayiṃ samudrād uta vā divas pary asme dhattam puruspṛham ||<BR>
RV_1,047.07a yan nāsatyā parāvati yad vā stho adhi turvaśe |<BR>
RV_1,047.07c ato rathena suvṛtā na ā gataṃ sākaṃ sūryasya raśmibhiḥ ||<BR>
RV_1,047.08a arvāñcā vāṃ saptayo 'dhvaraśriyo vahantu savaned upa |<BR>
RV_1,047.08c iṣam pṛñcantā sukṛte sudānava ā barhiḥ sīdataṃ narā ||<BR>
RV_1,047.09a tena nāsatyā gataṃ rathena sūryatvacā |<BR>
RV_1,047.09c yena śaśvad ūhathur dāśuṣe vasu madhvaḥ somasya pītaye ||<BR>
RV_1,047.10a ukthebhir arvāg avase purūvasū arkaiś ca ni hvayāmahe |<BR>
RV_1,047.10c śaśvat kaṇvānāṃ sadasi priye hi kaṃ somam papathur aśvinā ||<BR>
<BR>
RV_1,048.01a saha vāmena na uṣo vy ucchā duhitar divaḥ |<BR>
RV_1,048.01c saha dyumnena bṛhatā vibhāvari rāyā devi dāsvatī ||<BR>
RV_1,048.02a aśvāvatīr gomatīr viśvasuvido bhūri cyavanta vastave |<BR>
RV_1,048.02c ud īraya prati mā sūnṛtā uṣaś coda rādho maghonām ||<BR>
RV_1,048.03a uvāsoṣā ucchāc ca nu devī jīrā rathānām |<BR>
RV_1,048.03c ye asyā ācaraṇeṣu dadhrire samudre na śravasyavaḥ ||<BR>
RV_1,048.04a uṣo ye te pra yāmeṣu yuñjate mano dānāya sūrayaḥ |<BR>
RV_1,048.04c atrāha tat kaṇva eṣāṃ kaṇvatamo nāma gṛṇāti nṛṇām ||<BR>
RV_1,048.05a ā ghā yoṣeva sūnary uṣā yāti prabhuñjatī |<BR>
RV_1,048.05c jarayantī vṛjanam padvad īyata ut pātayati pakṣiṇaḥ ||<BR>
RV_1,048.06a vi yā sṛjati samanaṃ vy arthinaḥ padaṃ na vety odatī |<BR>
RV_1,048.06c vayo nakiṣ ṭe paptivāṃsa āsate vyuṣṭau vājinīvati ||<BR>
RV_1,048.07a eṣāyukta parāvataḥ sūryasyodayanād adhi |<BR>
RV_1,048.07c śataṃ rathebhiḥ subhagoṣā iyaṃ vi yāty abhi mānuṣān ||<BR>
RV_1,048.08a viśvam asyā nānāma cakṣase jagaj jyotiṣ kṛṇoti sūnarī |<BR>
RV_1,048.08c apa dveṣo maghonī duhitā diva uṣā ucchad apa sridhaḥ ||<BR>
RV_1,048.09a uṣa ā bhāhi bhānunā candreṇa duhitar divaḥ |<BR>
RV_1,048.09c āvahantī bhūry asmabhyaṃ saubhagaṃ vyucchantī diviṣṭiṣu ||<BR>
RV_1,048.10a viśvasya hi prāṇanaṃ jīvanaṃ tve vi yad ucchasi sūnari |<BR>
RV_1,048.10c sā no rathena bṛhatā vibhāvari śrudhi citrāmaghe havam ||<BR>
RV_1,048.11a uṣo vājaṃ hi vaṃsva yaś citro mānuṣe jane |<BR>
RV_1,048.11c tenā vaha sukṛto adhvarāṃ upa ye tvā gṛṇanti vahnayaḥ ||<BR>
RV_1,048.12a viśvān devāṃ ā vaha somapītaye 'ntarikṣād uṣas tvam |<BR>
RV_1,048.12c sāsmāsu dhā gomad aśvāvad ukthyam uṣo vājaṃ suvīryam ||<BR>
RV_1,048.13a yasyā ruśanto arcayaḥ prati bhadrā adṛkṣata |<BR>
RV_1,048.13c sā no rayiṃ viśvavāraṃ supeśasam uṣā dadātu sugmyam ||<BR>
RV_1,048.14a ye cid dhi tvām ṛṣayaḥ pūrva ūtaye juhūre 'vase mahi |<BR>
RV_1,048.14c sā na stomāṃ abhi gṛṇīhi rādhasoṣaḥ śukreṇa śociṣā ||<BR>
RV_1,048.15a uṣo yad adya bhānunā vi dvārāv ṛṇavo divaḥ |<BR>
RV_1,048.15c pra no yacchatād avṛkam pṛthu cchardiḥ pra devi gomatīr iṣaḥ ||<BR>
RV_1,048.16a saṃ no rāyā bṛhatā viśvapeśasā mimikṣvā sam iḷābhir ā |<BR>
RV_1,048.16c saṃ dyumnena viśvaturoṣo mahi saṃ vājair vājinīvati ||<BR>
<BR>
RV_1,049.01a uṣo bhadrebhir ā gahi divaś cid rocanād adhi |<BR>
RV_1,049.01c vahantv aruṇapsava upa tvā somino gṛham ||<BR>
RV_1,049.02a supeśasaṃ sukhaṃ rathaṃ yam adhyasthā uṣas tvam |<BR>
RV_1,049.02c tenā suśravasaṃ janam prāvādya duhitar divaḥ ||<BR>
RV_1,049.03a vayaś cit te patatriṇo dvipac catuṣpad arjuni |<BR>
RV_1,049.03c uṣaḥ prārann ṛtūṃr anu divo antebhyas pari ||<BR>
RV_1,049.04a vyucchantī hi raśmibhir viśvam ābhāsi rocanam |<BR>
RV_1,049.04c tāṃ tvām uṣar vasūyavo gīrbhiḥ kaṇvā ahūṣata ||<BR>
<BR>
RV_1,050.01a ud u tyaṃ jātavedasaṃ devaṃ vahanti ketavaḥ |<BR>
RV_1,050.01c dṛśe viśvāya sūryam ||<BR>
RV_1,050.02a apa tye tāyavo yathā nakṣatrā yanty aktubhiḥ |<BR>
RV_1,050.02c sūrāya viśvacakṣase ||<BR>
RV_1,050.03a adṛśram asya ketavo vi raśmayo janāṃ anu |<BR>
RV_1,050.03c bhrājanto agnayo yathā ||<BR>
RV_1,050.04a taraṇir viśvadarśato jyotiṣkṛd asi sūrya |<BR>
RV_1,050.04c viśvam ā bhāsi rocanam ||<BR>
RV_1,050.05a pratyaṅ devānāṃ viśaḥ pratyaṅṅ ud eṣi mānuṣān |<BR>
RV_1,050.05c pratyaṅ viśvaṃ svar dṛśe ||<BR>
RV_1,050.06a yenā pāvaka cakṣasā bhuraṇyantaṃ janāṃ anu |<BR>
RV_1,050.06c tvaṃ varuṇa paśyasi ||<BR>
RV_1,050.07a vi dyām eṣi rajas pṛthv ahā mimāno aktubhiḥ |<BR>
RV_1,050.07c paśyañ janmāni sūrya ||<BR>
RV_1,050.08a sapta tvā harito rathe vahanti deva sūrya |<BR>
RV_1,050.08c śociṣkeśaṃ vicakṣaṇa ||<BR>
RV_1,050.09a ayukta sapta śundhyuvaḥ sūro rathasya naptyaḥ |<BR>
RV_1,050.09c tābhir yāti svayuktibhiḥ ||<BR>
RV_1,050.10a ud vayaṃ tamasas pari jyotiṣ paśyanta uttaram |<BR>
RV_1,050.10c devaṃ devatrā sūryam aganma jyotir uttamam ||<BR>
RV_1,050.11a udyann adya mitramaha ārohann uttarāṃ divam |<BR>
RV_1,050.11c hṛdrogam mama sūrya harimāṇaṃ ca nāśaya ||<BR>
RV_1,050.12a śukeṣu me harimāṇaṃ ropaṇākāsu dadhmasi |<BR>
RV_1,050.12c atho hāridraveṣu me harimāṇaṃ ni dadhmasi ||<BR>
RV_1,050.13a ud agād ayam ādityo viśvena sahasā saha |<BR>
RV_1,050.13c dviṣantam mahyaṃ randhayan mo ahaṃ dviṣate radham ||<BR>
<BR>
RV_1,051.01a abhi tyam meṣam puruhūtam ṛgmiyam indraṃ gīrbhir madatā vasvo arṇavam |<BR>
RV_1,051.01c yasya dyāvo na vicaranti mānuṣā bhuje maṃhiṣṭham abhi vipram arcata ||<BR>
RV_1,051.02a abhīm avanvan svabhiṣṭim ūtayo 'ntarikṣaprāṃ taviṣībhir āvṛtam |<BR>
RV_1,051.02c indraṃ dakṣāsa ṛbhavo madacyutaṃ śatakratuṃ javanī sūnṛtāruhat ||<BR>
RV_1,051.03a tvaṃ gotram aṅgirobhyo 'vṛṇor apotātraye śatadureṣu gātuvit |<BR>
RV_1,051.03c sasena cid vimadāyāvaho vasv ājāv adriṃ vāvasānasya nartayan ||<BR>
RV_1,051.04a tvam apām apidhānāvṛṇor apādhārayaḥ parvate dānumad vasu |<BR>
RV_1,051.04c vṛtraṃ yad indra śavasāvadhīr ahim ād it sūryaṃ divy ārohayo dṛśe ||<BR>
RV_1,051.05a tvam māyābhir apa māyino 'dhamaḥ svadhābhir ye adhi śuptāv ajuhvata |<BR>
RV_1,051.05c tvam pipror nṛmaṇaḥ prārujaḥ puraḥ pra ṛjiśvānaṃ dasyuhatyeṣv āvitha ||<BR>
RV_1,051.06a tvaṃ kutsaṃ śuṣṇahatyeṣv āvithārandhayo 'tithigvāya śambaram |<BR>
RV_1,051.06c mahāntaṃ cid arbudaṃ ni kramīḥ padā sanād eva dasyuhatyāya jajñiṣe ||<BR>
RV_1,051.07a tve viśvā taviṣī sadhryag ghitā tava rādhaḥ somapīthāya harṣate |<BR>
RV_1,051.07c tava vajraś cikite bāhvor hito vṛścā śatror ava viśvāni vṛṣṇyā ||<BR>
RV_1,051.08a vi jānīhy āryān ye ca dasyavo barhiṣmate randhayā śāsad avratān |<BR>
RV_1,051.08c śākī bhava yajamānasya coditā viśvet tā te sadhamādeṣu cākana ||<BR>
RV_1,051.09a anuvratāya randhayann apavratān ābhūbhir indraḥ śnathayann anābhuvaḥ |<BR>
RV_1,051.09c vṛddhasya cid vardhato dyām inakṣata stavāno vamro vi jaghāna saṃdihaḥ ||<BR>
RV_1,051.10a takṣad yat ta uśanā sahasā saho vi rodasī majmanā bādhate śavaḥ |<BR>
RV_1,051.10c ā tvā vātasya nṛmaṇo manoyuja ā pūryamāṇam avahann abhi śravaḥ ||<BR>
RV_1,051.11a mandiṣṭa yad uśane kāvye sacāṃ indro vaṅkū vaṅkutarādhi tiṣṭhati |<BR>
RV_1,051.11c ugro yayiṃ nir apaḥ srotasāsṛjad vi śuṣṇasya dṛṃhitā airayat puraḥ ||<BR>
RV_1,051.12a ā smā rathaṃ vṛṣapāṇeṣu tiṣṭhasi śāryātasya prabhṛtā yeṣu mandase |<BR>
RV_1,051.12c indra yathā sutasomeṣu cākano 'narvāṇaṃ ślokam ā rohase divi ||<BR>
RV_1,051.13a adadā arbhām mahate vacasyave kakṣīvate vṛcayām indra sunvate |<BR>
RV_1,051.13c menābhavo vṛṣaṇaśvasya sukrato viśvet tā te savaneṣu pravācyā ||<BR>
RV_1,051.14a indro aśrāyi sudhyo nireke pajreṣu stomo duryo na yūpaḥ |<BR>
RV_1,051.14c aśvayur gavyū rathayur vasūyur indra id rāyaḥ kṣayati prayantā ||<BR>
RV_1,051.15a idaṃ namo vṛṣabhāya svarāje satyaśuṣmāya tavase 'vāci |<BR>
RV_1,051.15c asminn indra vṛjane sarvavīrāḥ smat sūribhis tava śarman syāma ||<BR>
<BR>
RV_1,052.01a tyaṃ su meṣam mahayā svarvidaṃ śataṃ yasya subhvaḥ sākam īrate |<BR>
RV_1,052.01c atyaṃ na vājaṃ havanasyadaṃ ratham endraṃ vavṛtyām avase suvṛktibhiḥ ||<BR>
RV_1,052.02a sa parvato na dharuṇeṣv acyutaḥ sahasramūtis taviṣīṣu vāvṛdhe |<BR>
RV_1,052.02c indro yad vṛtram avadhīn nadīvṛtam ubjann arṇāṃsi jarhṛṣāṇo andhasā ||<BR>
RV_1,052.03a sa hi dvaro dvariṣu vavra ūdhani candrabudhno madavṛddho manīṣibhiḥ |<BR>
RV_1,052.03c indraṃ tam ahve svapasyayā dhiyā maṃhiṣṭharātiṃ sa hi paprir andhasaḥ ||<BR>
RV_1,052.04a ā yam pṛṇanti divi sadmabarhiṣaḥ samudraṃ na subhvaḥ svā abhiṣṭayaḥ |<BR>
RV_1,052.04c taṃ vṛtrahatye anu tasthur ūtayaḥ śuṣmā indram avātā ahrutapsavaḥ ||<BR>
RV_1,052.05a abhi svavṛṣṭim made asya yudhyato raghvīr iva pravaṇe sasrur ūtayaḥ |<BR>
RV_1,052.05c indro yad vajrī dhṛṣamāṇo andhasā bhinad valasya paridhīṃr iva tritaḥ ||<BR>
RV_1,052.06a parīṃ ghṛṇā carati titviṣe śavo 'po vṛtvī rajaso budhnam āśayat |<BR>
RV_1,052.06c vṛtrasya yat pravaṇe durgṛbhiśvano nijaghantha hanvor indra tanyatum ||<BR>
RV_1,052.07a hradaṃ na hi tvā nyṛṣanty ūrmayo brahmāṇīndra tava yāni vardhanā |<BR>
RV_1,052.07c tvaṣṭā cit te yujyaṃ vāvṛdhe śavas tatakṣa vajram abhibhūtyojasam ||<BR>
RV_1,052.08a jaghanvāṃ u haribhiḥ sambhṛtakratav indra vṛtram manuṣe gātuyann apaḥ |<BR>
RV_1,052.08c ayacchathā bāhvor vajram āyasam adhārayo divy ā sūryaṃ dṛśe ||<BR>
RV_1,052.09a bṛhat svaścandram amavad yad ukthyam akṛṇvata bhiyasā rohaṇaṃ divaḥ |<BR>
RV_1,052.09c yan mānuṣapradhanā indram ūtayaḥ svar nṛṣāco maruto 'madann anu ||<BR>
RV_1,052.10a dyauś cid asyāmavāṃ aheḥ svanād ayoyavīd bhiyasā vajra indra te |<BR>
RV_1,052.10c vṛtrasya yad badbadhānasya rodasī made sutasya śavasābhinac chiraḥ ||<BR>
RV_1,052.11a yad in nv indra pṛthivī daśabhujir ahāni viśvā tatananta kṛṣṭayaḥ |<BR>
RV_1,052.11c atrāha te maghavan viśrutaṃ saho dyām anu śavasā barhaṇā bhuvat ||<BR>
RV_1,052.12a tvam asya pāre rajaso vyomanaḥ svabhūtyojā avase dhṛṣanmanaḥ |<BR>
RV_1,052.12c cakṛṣe bhūmim pratimānam ojaso 'paḥ svaḥ paribhūr eṣy ā divam ||<BR>
RV_1,052.13a tvam bhuvaḥ pratimānam pṛthivyā ṛṣvavīrasya bṛhataḥ patir bhūḥ |<BR>
RV_1,052.13c viśvam āprā antarikṣam mahitvā satyam addhā nakir anyas tvāvān ||<BR>
RV_1,052.14a na yasya dyāvāpṛthivī anu vyaco na sindhavo rajaso antam ānaśuḥ |<BR>
RV_1,052.14c nota svavṛṣṭim made asya yudhyata eko anyac cakṛṣe viśvam ānuṣak ||<BR>
RV_1,052.15a ārcann atra marutaḥ sasminn ājau viśve devāso amadann anu tvā |<BR>
RV_1,052.15c vṛtrasya yad bhṛṣṭimatā vadhena ni tvam indra praty ānaṃ jaghantha ||<BR>
<BR>
RV_1,053.01a ny ū ṣu vācam pra mahe bharāmahe gira indrāya sadane vivasvataḥ |<BR>
RV_1,053.01c nū cid dhi ratnaṃ sasatām ivāvidan na duṣṭutir draviṇodeṣu śasyate ||<BR>
RV_1,053.02a duro aśvasya dura indra gor asi duro yavasya vasuna inas patiḥ |<BR>
RV_1,053.02c śikṣānaraḥ pradivo akāmakarśanaḥ sakhā sakhibhyas tam idaṃ gṛṇīmasi ||<BR>
RV_1,053.03a śacīva indra purukṛd dyumattama taved idam abhitaś cekite vasu |<BR>
RV_1,053.03c ataḥ saṃgṛbhyābhibhūta ā bhara mā tvāyato jarituḥ kāmam ūnayīḥ ||<BR>
RV_1,053.04a ebhir dyubhiḥ sumanā ebhir indubhir nirundhāno amatiṃ gobhir aśvinā |<BR>
RV_1,053.04c indreṇa dasyuṃ darayanta indubhir yutadveṣasaḥ sam iṣā rabhemahi ||<BR>
RV_1,053.05a sam indra rāyā sam iṣā rabhemahi saṃ vājebhiḥ puruścandrair abhidyubhiḥ |<BR>
RV_1,053.05c saṃ devyā pramatyā vīraśuṣmayā goagrayāśvāvatyā rabhemahi ||<BR>
RV_1,053.06a te tvā madā amadan tāni vṛṣṇyā te somāso vṛtrahatyeṣu satpate |<BR>
RV_1,053.06c yat kārave daśa vṛtrāṇy aprati barhiṣmate ni sahasrāṇi barhayaḥ ||<BR>
RV_1,053.07a yudhā yudham upa ghed eṣi dhṛṣṇuyā purā puraṃ sam idaṃ haṃsy ojasā |<BR>
RV_1,053.07c namyā yad indra sakhyā parāvati nibarhayo namuciṃ nāma māyinam ||<BR>
RV_1,053.08a tvaṃ karañjam uta parṇayaṃ vadhīs tejiṣṭhayātithigvasya vartanī |<BR>
RV_1,053.08c tvaṃ śatā vaṅgṛdasyābhinat puro 'nānudaḥ pariṣūtā ṛjiśvanā ||<BR>
RV_1,053.09a tvam etāñ janarājño dvir daśābandhunā suśravasopajagmuṣaḥ |<BR>
RV_1,053.09c ṣaṣṭiṃ sahasrā navatiṃ nava śruto ni cakreṇa rathyā duṣpadāvṛṇak ||<BR>
RV_1,053.10a tvam āvitha suśravasaṃ tavotibhis tava trāmabhir indra tūrvayāṇam |<BR>
RV_1,053.10c tvam asmai kutsam atithigvam āyum mahe rājñe yūne arandhanāyaḥ ||<BR>
RV_1,053.11a ya udṛcīndra devagopāḥ sakhāyas te śivatamā asāma |<BR>
RV_1,053.11c tvāṃ stoṣāma tvayā suvīrā drāghīya āyuḥ prataraṃ dadhānāḥ ||<BR>
<BR>
RV_1,054.01a mā no asmin maghavan pṛtsv aṃhasi nahi te antaḥ śavasaḥ parīṇaśe |<BR>
RV_1,054.01c akrandayo nadyo roruvad vanā kathā na kṣoṇīr bhiyasā sam ārata ||<BR>
RV_1,054.02a arcā śakrāya śākine śacīvate śṛṇvantam indram mahayann abhi ṣṭuhi |<BR>
RV_1,054.02c yo dhṛṣṇunā śavasā rodasī ubhe vṛṣā vṛṣatvā vṛṣabho nyṛñjate ||<BR>
RV_1,054.03a arcā dive bṛhate śūṣyaṃ vacaḥ svakṣatraṃ yasya dhṛṣato dhṛṣan manaḥ |<BR>
RV_1,054.03c bṛhacchravā asuro barhaṇā kṛtaḥ puro haribhyāṃ vṛṣabho ratho hi ṣaḥ ||<BR>
RV_1,054.04a tvaṃ divo bṛhataḥ sānu kopayo 'va tmanā dhṛṣatā śambaram bhinat |<BR>
RV_1,054.04c yan māyino vrandino mandinā dhṛṣac chitāṃ gabhastim aśanim pṛtanyasi ||<BR>
RV_1,054.05a ni yad vṛṇakṣi śvasanasya mūrdhani śuṣṇasya cid vrandino roruvad vanā |<BR>
RV_1,054.05c prācīnena manasā barhaṇāvatā yad adyā cit kṛṇavaḥ kas tvā pari ||<BR>
RV_1,054.06a tvam āvitha naryaṃ turvaśaṃ yaduṃ tvaṃ turvītiṃ vayyaṃ śatakrato |<BR>
RV_1,054.06c tvaṃ ratham etaśaṃ kṛtvye dhane tvam puro navatiṃ dambhayo nava ||<BR>
RV_1,054.07a sa ghā rājā satpatiḥ śūśuvaj jano rātahavyaḥ prati yaḥ śāsam invati |<BR>
RV_1,054.07c ukthā vā yo abhigṛṇāti rādhasā dānur asmā uparā pinvate divaḥ ||<BR>
RV_1,054.08a asamaṃ kṣatram asamā manīṣā pra somapā apasā santu neme |<BR>
RV_1,054.08c ye ta indra daduṣo vardhayanti mahi kṣatraṃ sthaviraṃ vṛṣṇyaṃ ca ||<BR>
RV_1,054.09a tubhyed ete bahulā adridugdhāś camūṣadaś camasā indrapānāḥ |<BR>
RV_1,054.09c vy aśnuhi tarpayā kāmam eṣām athā mano vasudeyāya kṛṣva ||<BR>
RV_1,054.10a apām atiṣṭhad dharuṇahvaraṃ tamo 'ntar vṛtrasya jaṭhareṣu parvataḥ |<BR>
RV_1,054.10c abhīm indro nadyo vavriṇā hitā viśvā anuṣṭhāḥ pravaṇeṣu jighnate ||<BR>
RV_1,054.11a sa śevṛdham adhi dhā dyumnam asme mahi kṣatraṃ janāṣāḷ indra tavyam |<BR>
RV_1,054.11c rakṣā ca no maghonaḥ pāhi sūrīn rāye ca naḥ svapatyā iṣe dhāḥ ||<BR>
<BR>
RV_1,055.01a divaś cid asya varimā vi papratha indraṃ na mahnā pṛthivī cana prati |<BR>
RV_1,055.01c bhīmas tuviṣmāñ carṣaṇibhya ātapaḥ śiśīte vajraṃ tejase na vaṃsagaḥ ||<BR>
RV_1,055.02a so arṇavo na nadyaḥ samudriyaḥ prati gṛbhṇāti viśritā varīmabhiḥ |<BR>
RV_1,055.02c indraḥ somasya pītaye vṛṣāyate sanāt sa yudhma ojasā panasyate ||<BR>
RV_1,055.03a tvaṃ tam indra parvataṃ na bhojase maho nṛmṇasya dharmaṇām irajyasi |<BR>
RV_1,055.03c pra vīryeṇa devatāti cekite viśvasmā ugraḥ karmaṇe purohitaḥ ||<BR>
RV_1,055.04a sa id vane namasyubhir vacasyate cāru janeṣu prabruvāṇa indriyam |<BR>
RV_1,055.04c vṛṣā chandur bhavati haryato vṛṣā kṣemeṇa dhenām maghavā yad invati ||<BR>
RV_1,055.05a sa in mahāni samithāni majmanā kṛṇoti yudhma ojasā janebhyaḥ |<BR>
RV_1,055.05c adhā cana śrad dadhati tviṣīmata indrāya vajraṃ nighanighnate vadham ||<BR>
RV_1,055.06a sa hi śravasyuḥ sadanāni kṛtrimā kṣmayā vṛdhāna ojasā vināśayan |<BR>
RV_1,055.06c jyotīṃṣi kṛṇvann avṛkāṇi yajyave 'va sukratuḥ sartavā apaḥ sṛjat ||<BR>
RV_1,055.07a dānāya manaḥ somapāvann astu te 'rvāñcā harī vandanaśrud ā kṛdhi |<BR>
RV_1,055.07c yamiṣṭhāsaḥ sārathayo ya indra te na tvā ketā ā dabhnuvanti bhūrṇayaḥ ||<BR>
RV_1,055.08a aprakṣitaṃ vasu bibharṣi hastayor aṣāḷhaṃ sahas tanvi śruto dadhe |<BR>
RV_1,055.08c āvṛtāso 'vatāso na kartṛbhis tanūṣu te kratava indra bhūrayaḥ ||<BR>
<BR>
RV_1,056.01a eṣa pra pūrvīr ava tasya camriṣo 'tyo na yoṣām ud ayaṃsta bhurvaṇiḥ |<BR>
RV_1,056.01c dakṣam mahe pāyayate hiraṇyayaṃ ratham āvṛtyā hariyogam ṛbhvasam ||<BR>
RV_1,056.02a taṃ gūrtayo nemanniṣaḥ parīṇasaḥ samudraṃ na saṃcaraṇe saniṣyavaḥ |<BR>
RV_1,056.02c patiṃ dakṣasya vidathasya nū saho giriṃ na venā adhi roha tejasā ||<BR>
RV_1,056.03a sa turvaṇir mahāṃ areṇu pauṃsye girer bhṛṣṭir na bhrājate tujā śavaḥ |<BR>
RV_1,056.03c yena śuṣṇam māyinam āyaso made dudhra ābhūṣu rāmayan ni dāmani ||<BR>
RV_1,056.04a devī yadi taviṣī tvāvṛdhotaya indraṃ siṣakty uṣasaṃ na sūryaḥ |<BR>
RV_1,056.04c yo dhṛṣṇunā śavasā bādhate tama iyarti reṇum bṛhad arhariṣvaṇiḥ ||<BR>
RV_1,056.05a vi yat tiro dharuṇam acyutaṃ rajo 'tiṣṭhipo diva ātāsu barhaṇā |<BR>
RV_1,056.05c svarmīḷhe yan mada indra harṣyāhan vṛtraṃ nir apām aubjo arṇavam ||<BR>
RV_1,056.06a tvaṃ divo dharuṇaṃ dhiṣa ojasā pṛthivyā indra sadaneṣu māhinaḥ |<BR>
RV_1,056.06c tvaṃ sutasya made ariṇā apo vi vṛtrasya samayā pāṣyārujaḥ ||<BR>
<BR>
RV_1,057.01a pra maṃhiṣṭhāya bṛhate bṛhadraye satyaśuṣmāya tavase matim bhare |<BR>
RV_1,057.01c apām iva pravaṇe yasya durdharaṃ rādho viśvāyu śavase apāvṛtam ||<BR>
RV_1,057.02a adha te viśvam anu hāsad iṣṭaya āpo nimneva savanā haviṣmataḥ |<BR>
RV_1,057.02c yat parvate na samaśīta haryata indrasya vajraḥ śnathitā hiraṇyayaḥ ||<BR>
RV_1,057.03a asmai bhīmāya namasā sam adhvara uṣo na śubhra ā bharā panīyase |<BR>
RV_1,057.03c yasya dhāma śravase nāmendriyaṃ jyotir akāri harito nāyase ||<BR>
RV_1,057.04a ime ta indra te vayam puruṣṭuta ye tvārabhya carāmasi prabhūvaso |<BR>
RV_1,057.04c nahi tvad anyo girvaṇo giraḥ saghat kṣoṇīr iva prati no harya tad vacaḥ ||<BR>
RV_1,057.05a bhūri ta indra vīryaṃ tava smasy asya stotur maghavan kāmam ā pṛṇa |<BR>
RV_1,057.05c anu te dyaur bṛhatī vīryam mama iyaṃ ca te pṛthivī nema ojase ||<BR>
RV_1,057.06a tvaṃ tam indra parvatam mahām uruṃ vajreṇa vajrin parvaśaś cakartitha |<BR>
RV_1,057.06c avāsṛjo nivṛtāḥ sartavā apaḥ satrā viśvaṃ dadhiṣe kevalaṃ sahaḥ ||<BR>
<BR>
RV_1,058.01a nū cit sahojā amṛto ni tundate hotā yad dūto abhavad vivasvataḥ |<BR>
RV_1,058.01c vi sādhiṣṭhebhiḥ pathibhī rajo mama ā devatātā haviṣā vivāsati ||<BR>
RV_1,058.02a ā svam adma yuvamāno ajaras tṛṣv aviṣyann ataseṣu tiṣṭhati |<BR>
RV_1,058.02c atyo na pṛṣṭham pruṣitasya rocate divo na sānu stanayann acikradat ||<BR>
RV_1,058.03a krāṇā rudrebhir vasubhiḥ purohito hotā niṣatto rayiṣāḷ amartyaḥ |<BR>
RV_1,058.03c ratho na vikṣv ṛñjasāna āyuṣu vy ānuṣag vāryā deva ṛṇvati ||<BR>
RV_1,058.04a vi vātajūto ataseṣu tiṣṭhate vṛthā juhūbhiḥ sṛṇyā tuviṣvaṇiḥ |<BR>
RV_1,058.04c tṛṣu yad agne vanino vṛṣāyase kṛṣṇaṃ ta ema ruśadūrme ajara ||<BR>
RV_1,058.05a tapurjambho vana ā vātacodito yūthe na sāhvāṃ ava vāti vaṃsagaḥ |<BR>
RV_1,058.05c abhivrajann akṣitam pājasā raja sthātuś caratham bhayate patatriṇaḥ ||<BR>
RV_1,058.06a dadhuṣ ṭvā bhṛgavo mānuṣeṣv ā rayiṃ na cāruṃ suhavaṃ janebhyaḥ |<BR>
RV_1,058.06c hotāram agne atithiṃ vareṇyam mitraṃ na śevaṃ divyāya janmane ||<BR>
RV_1,058.07a hotāraṃ sapta juhvo yajiṣṭhaṃ yaṃ vāghato vṛṇate adhvareṣu |<BR>
RV_1,058.07c agniṃ viśveṣām aratiṃ vasūnāṃ saparyāmi prayasā yāmi ratnam ||<BR>
RV_1,058.08a acchidrā sūno sahaso no adya stotṛbhyo mitramahaḥ śarma yaccha |<BR>
RV_1,058.08c agne gṛṇantam aṃhasa uruṣyorjo napāt pūrbhir āyasībhiḥ ||<BR>
RV_1,058.09a bhavā varūthaṃ gṛṇate vibhāvo bhavā maghavan maghavadbhyaḥ śarma |<BR>
RV_1,058.09c uruṣyāgne aṃhaso gṛṇantam prātar makṣū dhiyāvasur jagamyāt ||<BR>
<BR>
RV_1,059.01a vayā id agne agnayas te anye tve viśve amṛtā mādayante |<BR>
RV_1,059.01c vaiśvānara nābhir asi kṣitīnāṃ sthūṇeva janāṃ upamid yayantha ||<BR>
RV_1,059.02a mūrdhā divo nābhir agniḥ pṛthivyā athābhavad aratī rodasyoḥ |<BR>
RV_1,059.02c taṃ tvā devāso 'janayanta devaṃ vaiśvānara jyotir id āryāya ||<BR>
RV_1,059.03a ā sūrye na raśmayo dhruvāso vaiśvānare dadhire 'gnā vasūni |<BR>
RV_1,059.03c yā parvateṣv oṣadhīṣv apsu yā mānuṣeṣv asi tasya rājā ||<BR>
RV_1,059.04a bṛhatī iva sūnave rodasī giro hotā manuṣyo na dakṣaḥ |<BR>
RV_1,059.04c svarvate satyaśuṣmāya pūrvīr vaiśvānarāya nṛtamāya yahvīḥ ||<BR>
RV_1,059.05a divaś cit te bṛhato jātavedo vaiśvānara pra ririce mahitvam |<BR>
RV_1,059.05c rājā kṛṣṭīnām asi mānuṣīṇāṃ yudhā devebhyo varivaś cakartha ||<BR>
RV_1,059.06a pra nū mahitvaṃ vṛṣabhasya vocaṃ yam pūravo vṛtrahaṇaṃ sacante |<BR>
RV_1,059.06c vaiśvānaro dasyum agnir jaghanvāṃ adhūnot kāṣṭhā ava śambaram bhet ||<BR>
RV_1,059.07a vaiśvānaro mahimnā viśvakṛṣṭir bharadvājeṣu yajato vibhāvā |<BR>
RV_1,059.07c śātavaneye śatinībhir agniḥ puruṇīthe jarate sūnṛtāvān ||<BR>
<BR>
RV_1,060.01a vahniṃ yaśasaṃ vidathasya ketuṃ suprāvyaṃ dūtaṃ sadyoartham |<BR>
RV_1,060.01c dvijanmānaṃ rayim iva praśastaṃ rātim bharad bhṛgave mātariśvā ||<BR>
RV_1,060.02a asya śāsur ubhayāsaḥ sacante haviṣmanta uśijo ye ca martāḥ |<BR>
RV_1,060.02c divaś cit pūrvo ny asādi hotāpṛcchyo viśpatir vikṣu vedhāḥ ||<BR>
RV_1,060.03a taṃ navyasī hṛda ā jāyamānam asmat sukīrtir madhujihvam aśyāḥ |<BR>
RV_1,060.03c yam ṛtvijo vṛjane mānuṣāsaḥ prayasvanta āyavo jījananta ||<BR>
RV_1,060.04a uśik pāvako vasur mānuṣeṣu vareṇyo hotādhāyi vikṣu |<BR>
RV_1,060.04c damūnā gṛhapatir dama āṃ agnir bhuvad rayipatī rayīṇām ||<BR>
RV_1,060.05a taṃ tvā vayam patim agne rayīṇām pra śaṃsāmo matibhir gotamāsaḥ |<BR>
RV_1,060.05c āśuṃ na vājambharam marjayantaḥ prātar makṣū dhiyāvasur jagamyāt ||<BR>
<BR>
RV_1,061.01a asmā id u pra tavase turāya prayo na harmi stomam māhināya |<BR>
RV_1,061.01c ṛcīṣamāyādhrigava oham indrāya brahmāṇi rātatamā ||<BR>
RV_1,061.02a asmā id u praya iva pra yaṃsi bharāmy āṅgūṣam bādhe suvṛkti |<BR>
RV_1,061.02c indrāya hṛdā manasā manīṣā pratnāya patye dhiyo marjayanta ||<BR>
RV_1,061.03a asmā id u tyam upamaṃ svarṣām bharāmy āṅgūṣam āsyena |<BR>
RV_1,061.03c maṃhiṣṭham acchoktibhir matīnāṃ suvṛktibhiḥ sūriṃ vāvṛdhadhyai ||<BR>
RV_1,061.04a asmā id u stomaṃ saṃ hinomi rathaṃ na taṣṭeva tatsināya |<BR>
RV_1,061.04c giraś ca girvāhase suvṛktīndrāya viśvaminvam medhirāya ||<BR>
RV_1,061.05a asmā id u saptim iva śravasyendrāyārkaṃ juhvā sam añje |<BR>
RV_1,061.05c vīraṃ dānaukasaṃ vandadhyai purāṃ gūrtaśravasaṃ darmāṇam ||<BR>
RV_1,061.06a asmā id u tvaṣṭā takṣad vajraṃ svapastamaṃ svaryaṃ raṇāya |<BR>
RV_1,061.06c vṛtrasya cid vidad yena marma tujann īśānas tujatā kiyedhāḥ ||<BR>
RV_1,061.07a asyed u mātuḥ savaneṣu sadyo mahaḥ pitum papivāñ cārv annā |<BR>
RV_1,061.07c muṣāyad viṣṇuḥ pacataṃ sahīyān vidhyad varāhaṃ tiro adrim astā ||<BR>
RV_1,061.08a asmā id u gnāś cid devapatnīr indrāyārkam ahihatya ūvuḥ |<BR>
RV_1,061.08c pari dyāvāpṛthivī jabhra urvī nāsya te mahimānam pari ṣṭaḥ ||<BR>
RV_1,061.09a asyed eva pra ririce mahitvaṃ divas pṛthivyāḥ pary antarikṣāt |<BR>
RV_1,061.09c svarāḷ indro dama ā viśvagūrtaḥ svarir amatro vavakṣe raṇāya ||<BR>
RV_1,061.10a asyed eva śavasā śuṣantaṃ vi vṛścad vajreṇa vṛtram indraḥ |<BR>
RV_1,061.10c gā na vrāṇā avanīr amuñcad abhi śravo dāvane sacetāḥ ||<BR>
RV_1,061.11a asyed u tveṣasā ranta sindhavaḥ pari yad vajreṇa sīm ayacchat |<BR>
RV_1,061.11c īśānakṛd dāśuṣe daśasyan turvītaye gādhaṃ turvaṇiḥ kaḥ ||<BR>
RV_1,061.12a asmā id u pra bharā tūtujāno vṛtrāya vajram īśānaḥ kiyedhāḥ |<BR>
RV_1,061.12c gor na parva vi radā tiraśceṣyann arṇāṃsy apāṃ caradhyai ||<BR>
RV_1,061.13a asyed u pra brūhi pūrvyāṇi turasya karmāṇi navya ukthaiḥ |<BR>
RV_1,061.13c yudhe yad iṣṇāna āyudhāny ṛghāyamāṇo niriṇāti śatrūn ||<BR>
RV_1,061.14a asyed u bhiyā girayaś ca dṛḷhā dyāvā ca bhūmā januṣas tujete |<BR>
RV_1,061.14c upo venasya joguvāna oṇiṃ sadyo bhuvad vīryāya nodhāḥ ||<BR>
RV_1,061.15a asmā id u tyad anu dāyy eṣām eko yad vavne bhūrer īśānaḥ |<BR>
RV_1,061.15c praitaśaṃ sūrye paspṛdhānaṃ sauvaśvye suṣvim āvad indraḥ ||<BR>
RV_1,061.16a evā te hāriyojanā suvṛktīndra brahmāṇi gotamāso akran |<BR>
RV_1,061.16c aiṣu viśvapeśasaṃ dhiyaṃ dhāḥ prātar makṣū dhiyāvasur jagamyāt ||<BR>
<BR>
RV_1,062.01a pra manmahe śavasānāya śūṣam āṅgūṣaṃ girvaṇase aṅgirasvat |<BR>
RV_1,062.01c suvṛktibhi stuvata ṛgmiyāyārcāmārkaṃ nare viśrutāya ||<BR>
RV_1,062.02a pra vo mahe mahi namo bharadhvam āṅgūṣyaṃ śavasānāya sāma |<BR>
RV_1,062.02c yenā naḥ pūrve pitaraḥ padajñā arcanto aṅgiraso gā avindan ||<BR>
RV_1,062.03a indrasyāṅgirasāṃ ceṣṭau vidat saramā tanayāya dhāsim |<BR>
RV_1,062.03c bṛhaspatir bhinad adriṃ vidad gāḥ sam usriyābhir vāvaśanta naraḥ ||<BR>
RV_1,062.04a sa suṣṭubhā sa stubhā sapta vipraiḥ svareṇādriṃ svaryo navagvaiḥ |<BR>
RV_1,062.04c saraṇyubhiḥ phaligam indra śakra valaṃ raveṇa darayo daśagvaiḥ ||<BR>
RV_1,062.05a gṛṇāno aṅgirobhir dasma vi var uṣasā sūryeṇa gobhir andhaḥ |<BR>
RV_1,062.05c vi bhūmyā aprathaya indra sānu divo raja uparam astabhāyaḥ ||<BR>
RV_1,062.06a tad u prayakṣatamam asya karma dasmasya cārutamam asti daṃsaḥ |<BR>
RV_1,062.06c upahvare yad uparā apinvan madhvarṇaso nadyaś catasraḥ ||<BR>
RV_1,062.07a dvitā vi vavre sanajā sanīḷe ayāsya stavamānebhir arkaiḥ |<BR>
RV_1,062.07c bhago na mene parame vyomann adhārayad rodasī sudaṃsāḥ ||<BR>
RV_1,062.08a sanād divam pari bhūmā virūpe punarbhuvā yuvatī svebhir evaiḥ |<BR>
RV_1,062.08c kṛṣṇebhir aktoṣā ruśadbhir vapurbhir ā carato anyānyā ||<BR>
RV_1,062.09a sanemi sakhyaṃ svapasyamānaḥ sūnur dādhāra śavasā sudaṃsāḥ |<BR>
RV_1,062.09c āmāsu cid dadhiṣe pakvam antaḥ payaḥ kṛṣṇāsu ruśad rohiṇīṣu ||<BR>
RV_1,062.10a sanāt sanīḷā avanīr avātā vratā rakṣante amṛtāḥ sahobhiḥ |<BR>
RV_1,062.10c purū sahasrā janayo na patnīr duvasyanti svasāro ahrayāṇam ||<BR>
RV_1,062.11a sanāyuvo namasā navyo arkair vasūyavo matayo dasma dadruḥ |<BR>
RV_1,062.11c patiṃ na patnīr uśatīr uśantaṃ spṛśanti tvā śavasāvan manīṣāḥ ||<BR>
RV_1,062.12a sanād eva tava rāyo gabhastau na kṣīyante nopa dasyanti dasma |<BR>
RV_1,062.12c dyumāṃ asi kratumāṃ indra dhīraḥ śikṣā śacīvas tava naḥ śacībhiḥ ||<BR>
RV_1,062.13a sanāyate gotama indra navyam atakṣad brahma hariyojanāya |<BR>
RV_1,062.13c sunīthāya naḥ śavasāna nodhāḥ prātar makṣū dhiyāvasur jagamyāt ||<BR>
<BR>
RV_1,063.01a tvam mahāṃ indra yo ha śuṣmair dyāvā jajñānaḥ pṛthivī ame dhāḥ |<BR>
RV_1,063.01c yad dha te viśvā girayaś cid abhvā bhiyā dṛḷhāsaḥ kiraṇā naijan ||<BR>
RV_1,063.02a ā yad dharī indra vivratā ver ā te vajraṃ jaritā bāhvor dhāt |<BR>
RV_1,063.02c yenāviharyatakrato amitrān pura iṣṇāsi puruhūta pūrvīḥ ||<BR>
RV_1,063.03a tvaṃ satya indra dhṛṣṇur etān tvam ṛbhukṣā naryas tvaṃ ṣāṭ |<BR>
RV_1,063.03c tvaṃ śuṣṇaṃ vṛjane pṛkṣa āṇau yūne kutsāya dyumate sacāhan ||<BR>
RV_1,063.04a tvaṃ ha tyad indra codīḥ sakhā vṛtraṃ yad vajrin vṛṣakarmann ubhnāḥ |<BR>
RV_1,063.04c yad dha śūra vṛṣamaṇaḥ parācair vi dasyūṃr yonāv akṛto vṛthāṣāṭ ||<BR>
RV_1,063.05a tvaṃ ha tyad indrāriṣaṇyan dṛḷhasya cin martānām ajuṣṭau |<BR>
RV_1,063.05c vy asmad ā kāṣṭhā arvate var ghaneva vajriñ chnathihy amitrān ||<BR>
RV_1,063.06a tvāṃ ha tyad indrārṇasātau svarmīḷhe nara ājā havante |<BR>
RV_1,063.06c tava svadhāva iyam ā samarya ūtir vājeṣv atasāyyā bhūt ||<BR>
RV_1,063.07a tvaṃ ha tyad indra sapta yudhyan puro vajrin purukutsāya dardaḥ |<BR>
RV_1,063.07c barhir na yat sudāse vṛthā varg aṃho rājan varivaḥ pūrave kaḥ ||<BR>
RV_1,063.08a tvaṃ tyāṃ na indra deva citrām iṣam āpo na pīpayaḥ parijman |<BR>
RV_1,063.08c yayā śūra praty asmabhyaṃ yaṃsi tmanam ūrjaṃ na viśvadha kṣaradhyai ||<BR>
RV_1,063.09a akāri ta indra gotamebhir brahmāṇy oktā namasā haribhyām |<BR>
RV_1,063.09c supeśasaṃ vājam ā bharā naḥ prātar makṣū dhiyāvasur jagamyāt ||<BR>
<BR>
RV_1,064.01a vṛṣṇe śardhāya sumakhāya vedhase nodhaḥ suvṛktim pra bharā marudbhyaḥ |<BR>
RV_1,064.01c apo na dhīro manasā suhastyo giraḥ sam añje vidatheṣv ābhuvaḥ ||<BR>
RV_1,064.02a te jajñire diva ṛṣvāsa ukṣaṇo rudrasya maryā asurā arepasaḥ |<BR>
RV_1,064.02c pāvakāsaḥ śucayaḥ sūryā iva satvāno na drapsino ghoravarpasaḥ ||<BR>
RV_1,064.03a yuvāno rudrā ajarā abhogghano vavakṣur adhrigāvaḥ parvatā iva |<BR>
RV_1,064.03c dṛḷhā cid viśvā bhuvanāni pārthivā pra cyāvayanti divyāni majmanā ||<BR>
RV_1,064.04a citrair añjibhir vapuṣe vy añjate vakṣassu rukmāṃ adhi yetire śubhe |<BR>
RV_1,064.04c aṃseṣv eṣāṃ ni mimṛkṣur ṛṣṭayaḥ sākaṃ jajñire svadhayā divo naraḥ ||<BR>
RV_1,064.05a īśānakṛto dhunayo riśādaso vātān vidyutas taviṣībhir akrata |<BR>
RV_1,064.05c duhanty ūdhar divyāni dhūtayo bhūmim pinvanti payasā parijrayaḥ ||<BR>
RV_1,064.06a pinvanty apo marutaḥ sudānavaḥ payo ghṛtavad vidatheṣv ābhuvaḥ |<BR>
RV_1,064.06c atyaṃ na mihe vi nayanti vājinam utsaṃ duhanti stanayantam akṣitam ||<BR>
RV_1,064.07a mahiṣāso māyinaś citrabhānavo girayo na svatavaso raghuṣyadaḥ |<BR>
RV_1,064.07c mṛgā iva hastinaḥ khādathā vanā yad āruṇīṣu taviṣīr ayugdhvam ||<BR>
RV_1,064.08a siṃhā iva nānadati pracetasaḥ piśā iva supiśo viśvavedasaḥ |<BR>
RV_1,064.08c kṣapo jinvantaḥ pṛṣatībhir ṛṣṭibhiḥ sam it sabādhaḥ śavasāhimanyavaḥ ||<BR>
RV_1,064.09a rodasī ā vadatā gaṇaśriyo nṛṣācaḥ śūrāḥ śavasāhimanyavaḥ |<BR>
RV_1,064.09c ā vandhureṣv amatir na darśatā vidyun na tasthau maruto ratheṣu vaḥ ||<BR>
RV_1,064.10a viśvavedaso rayibhiḥ samokasaḥ sammiślāsas taviṣībhir virapśinaḥ |<BR>
RV_1,064.10c astāra iṣuṃ dadhire gabhastyor anantaśuṣmā vṛṣakhādayo naraḥ ||<BR>
RV_1,064.11a hiraṇyayebhiḥ pavibhiḥ payovṛdha ujjighnanta āpathyo na parvatān |<BR>
RV_1,064.11c makhā ayāsaḥ svasṛto dhruvacyuto dudhrakṛto maruto bhrājadṛṣṭayaḥ ||<BR>
RV_1,064.12a ghṛṣum pāvakaṃ vaninaṃ vicarṣaṇiṃ rudrasya sūnuṃ havasā gṛṇīmasi |<BR>
RV_1,064.12c rajasturaṃ tavasam mārutaṃ gaṇam ṛjīṣiṇaṃ vṛṣaṇaṃ saścata śriye ||<BR>
RV_1,064.13a pra nū sa martaḥ śavasā janāṃ ati tasthau va ūtī maruto yam āvata |<BR>
RV_1,064.13c arvadbhir vājam bharate dhanā nṛbhir āpṛcchyaṃ kratum ā kṣeti puṣyati ||<BR>
RV_1,064.14a carkṛtyam marutaḥ pṛtsu duṣṭaraṃ dyumantaṃ śuṣmam maghavatsu dhattana |<BR>
RV_1,064.14c dhanaspṛtam ukthyaṃ viśvacarṣaṇiṃ tokam puṣyema tanayaṃ śataṃ himāḥ ||<BR>
RV_1,064.15a nū ṣṭhiram maruto vīravantam ṛtīṣāhaṃ rayim asmāsu dhatta |<BR>
RV_1,064.15c sahasriṇaṃ śatinaṃ śūśuvāṃsam prātar makṣū dhiyāvasur jagamyāt ||<BR>
<BR>
RV_1,065.01 paśvā na tāyuṃ guhā catantaṃ namo yujānaṃ namo vahantam ||<BR>
RV_1,065.02 sajoṣā dhīrāḥ padair anu gmann upa tvā sīdan viśve yajatrāḥ ||<BR>
RV_1,065.03 ṛtasya devā anu vratā gur bhuvat pariṣṭir dyaur na bhūma ||<BR>
RV_1,065.04 vardhantīm āpaḥ panvā suśiśvim ṛtasya yonā garbhe sujātam ||<BR>
RV_1,065.05 puṣṭir na raṇvā kṣitir na pṛthvī girir na bhujma kṣodo na śambhu ||<BR>
RV_1,065.06 atyo nājman sargaprataktaḥ sindhur na kṣodaḥ ka īṃ varāte ||<BR>
RV_1,065.07 jāmiḥ sindhūnām bhrāteva svasrām ibhyān na rājā vanāny atti ||<BR>
RV_1,065.08 yad vātajūto vanā vy asthād agnir ha dāti romā pṛthivyāḥ ||<BR>
RV_1,065.09 śvasity apsu haṃso na sīdan kratvā cetiṣṭho viśām uṣarbhut ||<BR>
RV_1,065.10 somo na vedhā ṛtaprajātaḥ paśur na śiśvā vibhur dūrebhāḥ ||<BR>
<BR>
RV_1,066.01 rayir na citrā sūro na saṃdṛg āyur na prāṇo nityo na sūnuḥ ||<BR>
RV_1,066.02 takvā na bhūrṇir vanā siṣakti payo na dhenuḥ śucir vibhāvā ||<BR>
RV_1,066.03 dādhāra kṣemam oko na raṇvo yavo na pakvo jetā janānām ||<BR>
RV_1,066.04 ṛṣir na stubhvā vikṣu praśasto vājī na prīto vayo dadhāti ||<BR>
RV_1,066.05 durokaśociḥ kratur na nityo jāyeva yonāv araṃ viśvasmai ||<BR>
RV_1,066.06 citro yad abhrāṭ chveto na vikṣu ratho na rukmī tveṣaḥ samatsu ||<BR>
RV_1,066.07 seneva sṛṣṭāmaṃ dadhāty astur na didyut tveṣapratīkā ||<BR>
RV_1,066.08 yamo ha jāto yamo janitvaṃ jāraḥ kanīnām patir janīnām ||<BR>
RV_1,066.09 taṃ vaś carāthā vayaṃ vasatyāstaṃ na gāvo nakṣanta iddham ||<BR>
RV_1,066.10 sindhur na kṣodaḥ pra nīcīr ainon navanta gāvaḥ svar dṛśīke ||<BR>
<BR>
RV_1,067.01 vaneṣu jāyur marteṣu mitro vṛṇīte śruṣṭiṃ rājevājuryam ||<BR>
RV_1,067.02 kṣemo na sādhuḥ kratur na bhadro bhuvat svādhīr hotā havyavāṭ ||<BR>
RV_1,067.03 haste dadhāno nṛmṇā viśvāny ame devān dhād guhā niṣīdan ||<BR>
RV_1,067.04 vidantīm atra naro dhiyandhā hṛdā yat taṣṭān mantrāṃ aśaṃsan ||<BR>
RV_1,067.05 ajo na kṣāṃ dādhāra pṛthivīṃ tastambha dyām mantrebhiḥ satyaiḥ ||<BR>
RV_1,067.06 priyā padāni paśvo ni pāhi viśvāyur agne guhā guhaṃ gāḥ ||<BR>
RV_1,067.07 ya īṃ ciketa guhā bhavantam ā yaḥ sasāda dhārām ṛtasya ||<BR>
RV_1,067.08 vi ye cṛtanty ṛtā sapanta ād id vasūni pra vavācāsmai ||<BR>
RV_1,067.09 vi yo vīrutsu rodhan mahitvota prajā uta prasūṣv antaḥ ||<BR>
RV_1,067.10 cittir apāṃ dame viśvāyuḥ sadmeva dhīrāḥ sammāya cakruḥ ||<BR>
<BR>
RV_1,068.01 śrīṇann upa sthād divam bhuraṇyu sthātuś caratham aktūn vy ūrṇot ||<BR>
RV_1,068.02 pari yad eṣām eko viśveṣām bhuvad devo devānām mahitvā ||<BR>
RV_1,068.03 ād it te viśve kratuṃ juṣanta śuṣkād yad deva jīvo janiṣṭhāḥ ||<BR>
RV_1,068.04 bhajanta viśve devatvaṃ nāma ṛtaṃ sapanto amṛtam evaiḥ ||<BR>
RV_1,068.05 ṛtasya preṣā ṛtasya dhītir viśvāyur viśve apāṃsi cakruḥ ||<BR>
RV_1,068.06 yas tubhyaṃ dāśād yo vā te śikṣāt tasmai cikitvān rayiṃ dayasva ||<BR>
RV_1,068.07 hotā niṣatto manor apatye sa cin nv āsām patī rayīṇām ||<BR>
RV_1,068.08 icchanta reto mithas tanūṣu saṃ jānata svair dakṣair amūrāḥ ||<BR>
RV_1,068.09 pitur na putrāḥ kratuṃ juṣanta śroṣan ye asya śāsaṃ turāsaḥ ||<BR>
RV_1,068.10 vi rāya aurṇod duraḥ purukṣuḥ pipeśa nākaṃ stṛbhir damūnāḥ ||<BR>
<BR>
RV_1,069.01 śukraḥ śuśukvāṃ uṣo na jāraḥ paprā samīcī divo na jyotiḥ ||<BR>
RV_1,069.02 pari prajātaḥ kratvā babhūtha bhuvo devānām pitā putraḥ san ||<BR>
RV_1,069.03 vedhā adṛpto agnir vijānann ūdhar na gonāṃ svādmā pitūnām ||<BR>
RV_1,069.04 jane na śeva āhūryaḥ san madhye niṣatto raṇvo duroṇe ||<BR>
RV_1,069.05 putro na jāto raṇvo duroṇe vājī na prīto viśo vi tārīt ||<BR>
RV_1,069.06 viśo yad ahve nṛbhiḥ sanīḷā agnir devatvā viśvāny aśyāḥ ||<BR>
RV_1,069.07 nakiṣ ṭa etā vratā minanti nṛbhyo yad ebhyaḥ śruṣṭiṃ cakartha ||<BR>
RV_1,069.08 tat tu te daṃso yad ahan samānair nṛbhir yad yukto vive rapāṃsi ||<BR>
RV_1,069.09 uṣo na jāro vibhāvosraḥ saṃjñātarūpaś ciketad asmai ||<BR>
RV_1,069.10 tmanā vahanto duro vy ṛṇvan navanta viśve svar dṛśīke ||<BR>
<BR>
RV_1,070.01 vanema pūrvīr aryo manīṣā agniḥ suśoko viśvāny aśyāḥ ||<BR>
RV_1,070.02 ā daivyāni vratā cikitvān ā mānuṣasya janasya janma ||<BR>
RV_1,070.03 garbho yo apāṃ garbho vanānāṃ garbhaś ca sthātāṃ garbhaś carathām ||<BR>
RV_1,070.04 adrau cid asmā antar duroṇe viśāṃ na viśvo amṛtaḥ svādhīḥ ||<BR>
RV_1,070.05 sa hi kṣapāvāṃ agnī rayīṇāṃ dāśad yo asmā araṃ sūktaiḥ ||<BR>
RV_1,070.06 etā cikitvo bhūmā ni pāhi devānāṃ janma martāṃś ca vidvān ||<BR>
RV_1,070.07 vardhān yam pūrvīḥ kṣapo virūpā sthātuś ca ratham ṛtapravītam ||<BR>
RV_1,070.08 arādhi hotā svar niṣattaḥ kṛṇvan viśvāny apāṃsi satyā ||<BR>
RV_1,070.09 goṣu praśastiṃ vaneṣu dhiṣe bharanta viśve baliṃ svar ṇaḥ ||<BR>
RV_1,070.10 vi tvā naraḥ purutrā saparyan pitur na jivrer vi vedo bharanta ||<BR>
RV_1,070.11 sādhur na gṛdhnur asteva śūro yāteva bhīmas tveṣaḥ samatsu ||<BR>
<BR>
RV_1,071.01a upa pra jinvann uśatīr uśantam patiṃ na nityaṃ janayaḥ sanīḷāḥ |<BR>
RV_1,071.01c svasāraḥ śyāvīm aruṣīm ajuṣrañ citram ucchantīm uṣasaṃ na gāvaḥ ||<BR>
RV_1,071.02a vīḷu cid dṛḷhā pitaro na ukthair adriṃ rujann aṅgiraso raveṇa |<BR>
RV_1,071.02c cakrur divo bṛhato gātum asme ahaḥ svar vividuḥ ketum usrāḥ ||<BR>
RV_1,071.03a dadhann ṛtaṃ dhanayann asya dhītim ād id aryo didhiṣvo vibhṛtrāḥ |<BR>
RV_1,071.03c atṛṣyantīr apaso yanty acchā devāñ janma prayasā vardhayantīḥ ||<BR>
RV_1,071.04a mathīd yad īṃ vibhṛto mātariśvā gṛhe-gṛhe śyeto jenyo bhūt |<BR>
RV_1,071.04c ād īṃ rājñe na sahīyase sacā sann ā dūtyam bhṛgavāṇo vivāya ||<BR>
RV_1,071.05a mahe yat pitra īṃ rasaṃ dive kar ava tsarat pṛśanyaś cikitvān |<BR>
RV_1,071.05c sṛjad astā dhṛṣatā didyum asmai svāyāṃ devo duhitari tviṣiṃ dhāt ||<BR>
RV_1,071.06a sva ā yas tubhyaṃ dama ā vibhāti namo vā dāśād uśato anu dyūn |<BR>
RV_1,071.06c vardho agne vayo asya dvibarhā yāsad rāyā sarathaṃ yaṃ junāsi ||<BR>
RV_1,071.07a agniṃ viśvā abhi pṛkṣaḥ sacante samudraṃ na sravataḥ sapta yahvīḥ |<BR>
RV_1,071.07c na jāmibhir vi cikite vayo no vidā deveṣu pramatiṃ cikitvān ||<BR>
RV_1,071.08a ā yad iṣe nṛpatiṃ teja ānaṭ chuci reto niṣiktaṃ dyaur abhīke |<BR>
RV_1,071.08c agniḥ śardham anavadyaṃ yuvānaṃ svādhyaṃ janayat sūdayac ca ||<BR>
RV_1,071.09a mano na yo 'dhvanaḥ sadya ety ekaḥ satrā sūro vasva īśe |<BR>
RV_1,071.09c rājānā mitrāvaruṇā supāṇī goṣu priyam amṛtaṃ rakṣamāṇā ||<BR>
RV_1,071.10a mā no agne sakhyā pitryāṇi pra marṣiṣṭhā abhi viduṣ kaviḥ san |<BR>
RV_1,071.10c nabho na rūpaṃ jarimā mināti purā tasyā abhiśaster adhīhi ||<BR>
<BR>
RV_1,072.01a ni kāvyā vedhasaḥ śaśvatas kar haste dadhāno naryā purūṇi |<BR>
RV_1,072.01c agnir bhuvad rayipatī rayīṇāṃ satrā cakrāṇo amṛtāni viśvā ||<BR>
RV_1,072.02a asme vatsam pari ṣantaṃ na vindann icchanto viśve amṛtā amūrāḥ |<BR>
RV_1,072.02c śramayuvaḥ padavyo dhiyandhās tasthuḥ pade parame cārv agneḥ ||<BR>
RV_1,072.03a tisro yad agne śaradas tvām ic chuciṃ ghṛtena śucayaḥ saparyān |<BR>
RV_1,072.03c nāmāni cid dadhire yajñiyāny asūdayanta tanvaḥ sujātāḥ ||<BR>
RV_1,072.04a ā rodasī bṛhatī vevidānāḥ pra rudriyā jabhrire yajñiyāsaḥ |<BR>
RV_1,072.04c vidan marto nemadhitā cikitvān agnim pade parame tasthivāṃsam ||<BR>
RV_1,072.05a saṃjānānā upa sīdann abhijñu patnīvanto namasyaṃ namasyan |<BR>
RV_1,072.05c ririkvāṃsas tanvaḥ kṛṇvata svāḥ sakhā sakhyur nimiṣi rakṣamāṇāḥ ||<BR>
RV_1,072.06a triḥ sapta yad guhyāni tve it padāvidan nihitā yajñiyāsaḥ |<BR>
RV_1,072.06c tebhī rakṣante amṛtaṃ sajoṣāḥ paśūñ ca sthātṝñ carathaṃ ca pāhi ||<BR>
RV_1,072.07a vidvāṃ agne vayunāni kṣitīnāṃ vy ānuṣak churudho jīvase dhāḥ |<BR>
RV_1,072.07c antarvidvāṃ adhvano devayānān atandro dūto abhavo havirvāṭ ||<BR>
RV_1,072.08a svādhyo diva ā sapta yahvī rāyo duro vy ṛtajñā ajānan |<BR>
RV_1,072.08c vidad gavyaṃ saramā dṛḷham ūrvaṃ yenā nu kam mānuṣī bhojate viṭ ||<BR>
RV_1,072.09a ā ye viśvā svapatyāni tasthuḥ kṛṇvānāso amṛtatvāya gātum |<BR>
RV_1,072.09c mahnā mahadbhiḥ pṛthivī vi tasthe mātā putrair aditir dhāyase veḥ ||<BR>
RV_1,072.10a adhi śriyaṃ ni dadhuś cārum asmin divo yad akṣī amṛtā akṛṇvan |<BR>
RV_1,072.10c adha kṣaranti sindhavo na sṛṣṭāḥ pra nīcīr agne aruṣīr ajānan ||<BR>
<BR>
RV_1,073.01a rayir na yaḥ pitṛvitto vayodhāḥ supraṇītiś cikituṣo na śāsuḥ |<BR>
RV_1,073.01c syonaśīr atithir na prīṇāno hoteva sadma vidhato vi tārīt ||<BR>
RV_1,073.02a devo na yaḥ savitā satyamanmā kratvā nipāti vṛjanāni viśvā |<BR>
RV_1,073.02c purupraśasto amatir na satya ātmeva śevo didhiṣāyyo bhūt ||<BR>
RV_1,073.03a devo na yaḥ pṛthivīṃ viśvadhāyā upakṣeti hitamitro na rājā |<BR>
RV_1,073.03c puraḥsadaḥ śarmasado na vīrā anavadyā patijuṣṭeva nārī ||<BR>
RV_1,073.04a taṃ tvā naro dama ā nityam iddham agne sacanta kṣitiṣu dhruvāsu |<BR>
RV_1,073.04c adhi dyumnaṃ ni dadhur bhūry asmin bhavā viśvāyur dharuṇo rayīṇām ||<BR>
RV_1,073.05a vi pṛkṣo agne maghavāno aśyur vi sūrayo dadato viśvam āyuḥ |<BR>
RV_1,073.05c sanema vājaṃ samitheṣv aryo bhāgaṃ deveṣu śravase dadhānāḥ ||<BR>
RV_1,073.06a ṛtasya hi dhenavo vāvaśānāḥ smadūdhnīḥ pīpayanta dyubhaktāḥ |<BR>
RV_1,073.06c parāvataḥ sumatim bhikṣamāṇā vi sindhavaḥ samayā sasrur adrim ||<BR>
RV_1,073.07a tve agne sumatim bhikṣamāṇā divi śravo dadhire yajñiyāsaḥ |<BR>
RV_1,073.07c naktā ca cakrur uṣasā virūpe kṛṣṇaṃ ca varṇam aruṇaṃ ca saṃ dhuḥ ||<BR>
RV_1,073.08a yān rāye martān suṣūdo agne te syāma maghavāno vayaṃ ca |<BR>
RV_1,073.08c chāyeva viśvam bhuvanaṃ sisakṣy āpaprivān rodasī antarikṣam ||<BR>
RV_1,073.09a arvadbhir agne arvato nṛbhir nṝn vīrair vīrān vanuyāmā tvotāḥ |<BR>
RV_1,073.09c īśānāsaḥ pitṛvittasya rāyo vi sūrayaḥ śatahimā no aśyuḥ ||<BR>
RV_1,073.10a etā te agna ucathāni vedho juṣṭāni santu manase hṛde ca |<BR>
RV_1,073.10c śakema rāyaḥ sudhuro yamaṃ te 'dhi śravo devabhaktaṃ dadhānāḥ ||<BR>
<BR>
RV_1,074.01a upaprayanto adhvaram mantraṃ vocemāgnaye |<BR>
RV_1,074.01c āre asme ca śṛṇvate ||<BR>
RV_1,074.02a yaḥ snīhitīṣu pūrvyaḥ saṃjagmānāsu kṛṣṭiṣu |<BR>
RV_1,074.02c arakṣad dāśuṣe gayam ||<BR>
RV_1,074.03a uta bruvantu jantava ud agnir vṛtrahājani |<BR>
RV_1,074.03c dhanañjayo raṇe-raṇe ||<BR>
RV_1,074.04a yasya dūto asi kṣaye veṣi havyāni vītaye |<BR>
RV_1,074.04c dasmat kṛṇoṣy adhvaram ||<BR>
RV_1,074.05a tam it suhavyam aṅgiraḥ sudevaṃ sahaso yaho |<BR>
RV_1,074.05c janā āhuḥ subarhiṣam ||<BR>
RV_1,074.06a ā ca vahāsi tāṃ iha devāṃ upa praśastaye |<BR>
RV_1,074.06c havyā suścandra vītaye ||<BR>
RV_1,074.07a na yor upabdir aśvyaḥ śṛṇve rathasya kac cana |<BR>
RV_1,074.07c yad agne yāsi dūtyam ||<BR>
RV_1,074.08a tvoto vājy ahrayo 'bhi pūrvasmād aparaḥ |<BR>
RV_1,074.08c pra dāśvāṃ agne asthāt ||<BR>
RV_1,074.09a uta dyumat suvīryam bṛhad agne vivāsasi |<BR>
RV_1,074.09c devebhyo deva dāśuṣe ||<BR>
<BR>
RV_1,075.01a juṣasva saprathastamaṃ vaco devapsarastamam |<BR>
RV_1,075.01c havyā juhvāna āsani ||<BR>
RV_1,075.02a athā te aṅgirastamāgne vedhastama priyam |<BR>
RV_1,075.02c vocema brahma sānasi ||<BR>
RV_1,075.03a kas te jāmir janānām agne ko dāśvadhvaraḥ |<BR>
RV_1,075.03c ko ha kasminn asi śritaḥ ||<BR>
RV_1,075.04a tvaṃ jāmir janānām agne mitro asi priyaḥ |<BR>
RV_1,075.04c sakhā sakhibhya īḍyaḥ ||<BR>
RV_1,075.05a yajā no mitrāvaruṇā yajā devāṃ ṛtam bṛhat |<BR>
RV_1,075.05c agne yakṣi svaṃ damam ||<BR>
<BR>
RV_1,076.01a kā ta upetir manaso varāya bhuvad agne śantamā kā manīṣā |<BR>
RV_1,076.01c ko vā yajñaiḥ pari dakṣaṃ ta āpa kena vā te manasā dāśema ||<BR>
RV_1,076.02a ehy agna iha hotā ni ṣīdādabdhaḥ su puraetā bhavā naḥ |<BR>
RV_1,076.02c avatāṃ tvā rodasī viśvaminve yajā mahe saumanasāya devān ||<BR>
RV_1,076.03a pra su viśvān rakṣaso dhakṣy agne bhavā yajñānām abhiśastipāvā |<BR>
RV_1,076.03c athā vaha somapatiṃ haribhyām ātithyam asmai cakṛmā sudāvne ||<BR>
RV_1,076.04a prajāvatā vacasā vahnir āsā ca huve ni ca satsīha devaiḥ |<BR>
RV_1,076.04c veṣi hotram uta potraṃ yajatra bodhi prayantar janitar vasūnām ||<BR>
RV_1,076.05a yathā viprasya manuṣo havirbhir devāṃ ayajaḥ kavibhiḥ kaviḥ san |<BR>
RV_1,076.05c evā hotaḥ satyatara tvam adyāgne mandrayā juhvā yajasva ||<BR>
<BR>
RV_1,077.01a kathā dāśemāgnaye kāsmai devajuṣṭocyate bhāmine gīḥ |<BR>
RV_1,077.01c yo martyeṣv amṛta ṛtāvā hotā yajiṣṭha it kṛṇoti devān ||<BR>
RV_1,077.02a yo adhvareṣu śantama ṛtāvā hotā tam ū namobhir ā kṛṇudhvam |<BR>
RV_1,077.02c agnir yad ver martāya devān sa cā bodhāti manasā yajāti ||<BR>
RV_1,077.03a sa hi kratuḥ sa maryaḥ sa sādhur mitro na bhūd adbhutasya rathīḥ |<BR>
RV_1,077.03c tam medheṣu prathamaṃ devayantīr viśa upa bruvate dasmam ārīḥ ||<BR>
RV_1,077.04a sa no nṛṇāṃ nṛtamo riśādā agnir giro 'vasā vetu dhītim |<BR>
RV_1,077.04c tanā ca ye maghavānaḥ śaviṣṭhā vājaprasūtā iṣayanta manma ||<BR>
RV_1,077.05a evāgnir gotamebhir ṛtāvā viprebhir astoṣṭa jātavedāḥ |<BR>
RV_1,077.05c sa eṣu dyumnam pīpayat sa vājaṃ sa puṣṭiṃ yāti joṣam ā cikitvān ||<BR>
<BR>
RV_1,078.01a abhi tvā gotamā girā jātavedo vicarṣaṇe |<BR>
RV_1,078.01c dyumnair abhi pra ṇonumaḥ ||<BR>
RV_1,078.02a tam u tvā gotamo girā rāyaskāmo duvasyati |<BR>
RV_1,078.02c dyumnair abhi pra ṇonumaḥ ||<BR>
RV_1,078.03a tam u tvā vājasātamam aṅgirasvad dhavāmahe |<BR>
RV_1,078.03c dyumnair abhi pra ṇonumaḥ ||<BR>
RV_1,078.04a tam u tvā vṛtrahantamaṃ yo dasyūṃr avadhūnuṣe |<BR>
RV_1,078.04c dyumnair abhi pra ṇonumaḥ ||<BR>
RV_1,078.05a avocāma rahūgaṇā agnaye madhumad vacaḥ |<BR>
RV_1,078.05c dyumnair abhi pra ṇonumaḥ ||<BR>
<BR>
RV_1,079.01a hiraṇyakeśo rajaso visāre 'hir dhunir vāta iva dhrajīmān |<BR>
RV_1,079.01c śucibhrājā uṣaso navedā yaśasvatīr apasyuvo na satyāḥ ||<BR>
RV_1,079.02a ā te suparṇā aminantaṃ evaiḥ kṛṣṇo nonāva vṛṣabho yadīdam |<BR>
RV_1,079.02c śivābhir na smayamānābhir āgāt patanti miha stanayanty abhrā ||<BR>
RV_1,079.03a yad īm ṛtasya payasā piyāno nayann ṛtasya pathibhī rajiṣṭhaiḥ |<BR>
RV_1,079.03c aryamā mitro varuṇaḥ parijmā tvacam pṛñcanty uparasya yonau ||<BR>
RV_1,079.04a agne vājasya gomata īśānaḥ sahaso yaho |<BR>
RV_1,079.04c asme dhehi jātavedo mahi śravaḥ ||<BR>
RV_1,079.05a sa idhāno vasuṣ kavir agnir īḷenyo girā |<BR>
RV_1,079.05c revad asmabhyam purvaṇīka dīdihi ||<BR>
RV_1,079.06a kṣapo rājann uta tmanāgne vastor utoṣasaḥ |<BR>
RV_1,079.06c sa tigmajambha rakṣaso daha prati ||<BR>
RV_1,079.07a avā no agna ūtibhir gāyatrasya prabharmaṇi |<BR>
RV_1,079.07c viśvāsu dhīṣu vandya ||<BR>
RV_1,079.08a ā no agne rayim bhara satrāsāhaṃ vareṇyam |<BR>
RV_1,079.08c viśvāsu pṛtsu duṣṭaram ||<BR>
RV_1,079.09a ā no agne sucetunā rayiṃ viśvāyupoṣasam |<BR>
RV_1,079.09c mārḍīkaṃ dhehi jīvase ||<BR>
RV_1,079.10a pra pūtās tigmaśociṣe vāco gotamāgnaye |<BR>
RV_1,079.10c bharasva sumnayur giraḥ ||<BR>
RV_1,079.11a yo no agne 'bhidāsaty anti dūre padīṣṭa saḥ |<BR>
RV_1,079.11c asmākam id vṛdhe bhava ||<BR>
RV_1,079.12a sahasrākṣo vicarṣaṇir agnī rakṣāṃsi sedhati |<BR>
RV_1,079.12c hotā gṛṇīta ukthyaḥ ||<BR>
<BR>
RV_1,080.01a itthā hi soma in made brahmā cakāra vardhanam |<BR>
RV_1,080.01c śaviṣṭha vajrinn ojasā pṛthivyā niḥ śaśā ahim arcann anu svarājyam ||<BR>
RV_1,080.02a sa tvāmadad vṛṣā madaḥ somaḥ śyenābhṛtaḥ sutaḥ |<BR>
RV_1,080.02c yenā vṛtraṃ nir adbhyo jaghantha vajrinn ojasārcann anu svarājyam ||<BR>
RV_1,080.03a prehy abhīhi dhṛṣṇuhi na te vajro ni yaṃsate |<BR>
RV_1,080.03c indra nṛmṇaṃ hi te śavo hano vṛtraṃ jayā apo 'rcann anu svarājyam ||<BR>
RV_1,080.04a nir indra bhūmyā adhi vṛtraṃ jaghantha nir divaḥ |<BR>
RV_1,080.04c sṛjā marutvatīr ava jīvadhanyā imā apo 'rcann anu svarājyam ||<BR>
RV_1,080.05a indro vṛtrasya dodhataḥ sānuṃ vajreṇa hīḷitaḥ |<BR>
RV_1,080.05c abhikramyāva jighnate 'paḥ sarmāya codayann arcann anu svarājyam ||<BR>
RV_1,080.06a adhi sānau ni jighnate vajreṇa śataparvaṇā |<BR>
RV_1,080.06c mandāna indro andhasaḥ sakhibhyo gātum icchaty arcann anu svarājyam ||<BR>
RV_1,080.07a indra tubhyam id adrivo 'nuttaṃ vajrin vīryam |<BR>
RV_1,080.07c yad dha tyam māyinam mṛgaṃ tam u tvam māyayāvadhīr arcann anu svarājyam ||<BR>
RV_1,080.08a vi te vajrāso asthiran navatiṃ nāvyā anu |<BR>
RV_1,080.08c mahat ta indra vīryam bāhvos te balaṃ hitam arcann anu svarājyam ||<BR>
RV_1,080.09a sahasraṃ sākam arcata pari ṣṭobhata viṃśatiḥ |<BR>
RV_1,080.09c śatainam anv anonavur indrāya brahmodyatam arcann anu svarājyam ||<BR>
RV_1,080.10a indro vṛtrasya taviṣīṃ nir ahan sahasā sahaḥ |<BR>
RV_1,080.10c mahat tad asya pauṃsyaṃ vṛtraṃ jaghanvāṃ asṛjad arcann anu svarājyam ||<BR>
RV_1,080.11a ime cit tava manyave vepete bhiyasā mahī |<BR>
RV_1,080.11c yad indra vajrinn ojasā vṛtram marutvāṃ avadhīr arcann anu svarājyam ||<BR>
RV_1,080.12a na vepasā na tanyatendraṃ vṛtro vi bībhayat |<BR>
RV_1,080.12c abhy enaṃ vajra āyasaḥ sahasrabhṛṣṭir āyatārcann anu svarājyam ||<BR>
RV_1,080.13a yad vṛtraṃ tava cāśaniṃ vajreṇa samayodhayaḥ |<BR>
RV_1,080.13c ahim indra jighāṃsato divi te badbadhe śavo 'rcann anu svarājyam ||<BR>
RV_1,080.14a abhiṣṭane te adrivo yat sthā jagac ca rejate |<BR>
RV_1,080.14c tvaṣṭā cit tava manyava indra vevijyate bhiyārcann anu svarājyam ||<BR>
RV_1,080.15a nahi nu yād adhīmasīndraṃ ko vīryā paraḥ |<BR>
RV_1,080.15c tasmin nṛmṇam uta kratuṃ devā ojāṃsi saṃ dadhur arcann anu svarājyam ||<BR>
RV_1,080.16a yām atharvā manuṣ pitā dadhyaṅ dhiyam atnata |<BR>
RV_1,080.16c tasmin brahmāṇi pūrvathendra ukthā sam agmatārcann anu svarājyam ||<BR>
<BR>
RV_1,081.01a indro madāya vāvṛdhe śavase vṛtrahā nṛbhiḥ |<BR>
RV_1,081.01c tam in mahatsv ājiṣūtem arbhe havāmahe sa vājeṣu pra no 'viṣat ||<BR>
RV_1,081.02a asi hi vīra senyo 'si bhūri parādadiḥ |<BR>
RV_1,081.02c asi dabhrasya cid vṛdho yajamānāya śikṣasi sunvate bhūri te vasu ||<BR>
RV_1,081.03a yad udīrata ājayo dhṛṣṇave dhīyate dhanā |<BR>
RV_1,081.03c yukṣvā madacyutā harī kaṃ hanaḥ kaṃ vasau dadho 'smāṃ indra vasau dadhaḥ ||<BR>
RV_1,081.04a kratvā mahāṃ anuṣvadham bhīma ā vāvṛdhe śavaḥ |<BR>
RV_1,081.04c śriya ṛṣva upākayor ni śiprī harivān dadhe hastayor vajram āyasam ||<BR>
RV_1,081.05a ā paprau pārthivaṃ rajo badbadhe rocanā divi |<BR>
RV_1,081.05c na tvāvāṃ indra kaś cana na jāto na janiṣyate 'ti viśvaṃ vavakṣitha ||<BR>
RV_1,081.06a yo aryo martabhojanam parādadāti dāśuṣe |<BR>
RV_1,081.06c indro asmabhyaṃ śikṣatu vi bhajā bhūri te vasu bhakṣīya tava rādhasaḥ ||<BR>
RV_1,081.07a made-made hi no dadir yūthā gavām ṛjukratuḥ |<BR>
RV_1,081.07c saṃ gṛbhāya purū śatobhayāhastyā vasu śiśīhi rāya ā bhara ||<BR>
RV_1,081.08a mādayasva sute sacā śavase śūra rādhase |<BR>
RV_1,081.08c vidmā hi tvā purūvasum upa kāmān sasṛjmahe 'thā no 'vitā bhava ||<BR>
RV_1,081.09a ete ta indra jantavo viśvam puṣyanti vāryam |<BR>
RV_1,081.09c antar hi khyo janānām aryo vedo adāśuṣāṃ teṣāṃ no veda ā bhara ||<BR>
<BR>
RV_1,082.01a upo ṣu śṛṇuhī giro maghavan mātathā iva |<BR>
RV_1,082.01c yadā naḥ sūnṛtāvataḥ kara ād arthayāsa id yojā nv indra te harī ||<BR>
RV_1,082.02a akṣann amīmadanta hy ava priyā adhūṣata |<BR>
RV_1,082.02c astoṣata svabhānavo viprā naviṣṭhayā matī yojā nv indra te harī ||<BR>
RV_1,082.03a susaṃdṛśaṃ tvā vayam maghavan vandiṣīmahi |<BR>
RV_1,082.03c pra nūnam pūrṇavandhura stuto yāhi vaśāṃ anu yojā nv indra te harī ||<BR>
RV_1,082.04a sa ghā taṃ vṛṣaṇaṃ ratham adhi tiṣṭhāti govidam |<BR>
RV_1,082.04c yaḥ pātraṃ hāriyojanam pūrṇam indra ciketati yojā nv indra te harī ||<BR>
RV_1,082.05a yuktas te astu dakṣiṇa uta savyaḥ śatakrato |<BR>
RV_1,082.05c tena jāyām upa priyām mandāno yāhy andhaso yojā nv indra te harī ||<BR>
RV_1,082.06a yunajmi te brahmaṇā keśinā harī upa pra yāhi dadhiṣe gabhastyoḥ |<BR>
RV_1,082.06c ut tvā sutāso rabhasā amandiṣuḥ pūṣaṇvān vajrin sam u patnyāmadaḥ ||<BR>
<BR>
RV_1,083.01a aśvāvati prathamo goṣu gacchati suprāvīr indra martyas tavotibhiḥ |<BR>
RV_1,083.01c tam it pṛṇakṣi vasunā bhavīyasā sindhum āpo yathābhito vicetasaḥ ||<BR>
RV_1,083.02a āpo na devīr upa yanti hotriyam avaḥ paśyanti vitataṃ yathā rajaḥ |<BR>
RV_1,083.02c prācair devāsaḥ pra ṇayanti devayum brahmapriyaṃ joṣayante varā iva ||<BR>
RV_1,083.03a adhi dvayor adadhā ukthyaṃ vaco yatasrucā mithunā yā saparyataḥ |<BR>
RV_1,083.03c asaṃyatto vrate te kṣeti puṣyati bhadrā śaktir yajamānāya sunvate ||<BR>
RV_1,083.04a ād aṅgirāḥ prathamaṃ dadhire vaya iddhāgnayaḥ śamyā ye sukṛtyayā |<BR>
RV_1,083.04c sarvam paṇeḥ sam avindanta bhojanam aśvāvantaṃ gomantam ā paśuṃ naraḥ ||<BR>
RV_1,083.05a yajñair atharvā prathamaḥ pathas tate tataḥ sūryo vratapā vena ājani |<BR>
RV_1,083.05c ā gā ājad uśanā kāvyaḥ sacā yamasya jātam amṛtaṃ yajāmahe ||<BR>
RV_1,083.06a barhir vā yat svapatyāya vṛjyate 'rko vā ślokam āghoṣate divi |<BR>
RV_1,083.06c grāvā yatra vadati kārur ukthyas tasyed indro abhipitveṣu raṇyati ||<BR>
<BR>
RV_1,084.01a asāvi soma indra te śaviṣṭha dhṛṣṇav ā gahi |<BR>
RV_1,084.01c ā tvā pṛṇaktv indriyaṃ rajaḥ sūryo na raśmibhiḥ ||<BR>
RV_1,084.02a indram id dharī vahato 'pratidhṛṣṭaśavasam |<BR>
RV_1,084.02c ṛṣīṇāṃ ca stutīr upa yajñaṃ ca mānuṣāṇām ||<BR>
RV_1,084.03a ā tiṣṭha vṛtrahan rathaṃ yuktā te brahmaṇā harī |<BR>
RV_1,084.03c arvācīnaṃ su te mano grāvā kṛṇotu vagnunā ||<BR>
RV_1,084.04a imam indra sutam piba jyeṣṭham amartyam madam |<BR>
RV_1,084.04c śukrasya tvābhy akṣaran dhārā ṛtasya sādane ||<BR>
RV_1,084.05a indrāya nūnam arcatokthāni ca bravītana |<BR>
RV_1,084.05c sutā amatsur indavo jyeṣṭhaṃ namasyatā sahaḥ ||<BR>
RV_1,084.06a nakiṣ ṭvad rathītaro harī yad indra yacchase |<BR>
RV_1,084.06c nakiṣ ṭvānu majmanā nakiḥ svaśva ānaśe ||<BR>
RV_1,084.07a ya eka id vidayate vasu martāya dāśuṣe |<BR>
RV_1,084.07c īśāno apratiṣkuta indro aṅga ||<BR>
RV_1,084.08a kadā martam arādhasam padā kṣumpam iva sphurat |<BR>
RV_1,084.08c kadā naḥ śuśravad gira indro aṅga ||<BR>
RV_1,084.09a yaś cid dhi tvā bahubhya ā sutāvāṃ āvivāsati |<BR>
RV_1,084.09c ugraṃ tat patyate śava indro aṅga ||<BR>
RV_1,084.10a svādor itthā viṣūvato madhvaḥ pibanti gauryaḥ |<BR>
RV_1,084.10c yā indreṇa sayāvarīr vṛṣṇā madanti śobhase vasvīr anu svarājyam ||<BR>
RV_1,084.11a tā asya pṛśanāyuvaḥ somaṃ śrīṇanti pṛśnayaḥ |<BR>
RV_1,084.11c priyā indrasya dhenavo vajraṃ hinvanti sāyakaṃ vasvīr anu svarājyam ||<BR>
RV_1,084.12a tā asya namasā sahaḥ saparyanti pracetasaḥ |<BR>
RV_1,084.12c vratāny asya saścire purūṇi pūrvacittaye vasvīr anu svarājyam ||<BR>
RV_1,084.13a indro dadhīco asthabhir vṛtrāṇy apratiṣkutaḥ |<BR>
RV_1,084.13c jaghāna navatīr nava ||<BR>
RV_1,084.14a icchann aśvasya yac chiraḥ parvateṣv apaśritam |<BR>
RV_1,084.14c tad vidac charyaṇāvati ||<BR>
RV_1,084.15a atrāha gor amanvata nāma tvaṣṭur apīcyam |<BR>
RV_1,084.15c itthā candramaso gṛhe ||<BR>
RV_1,084.16a ko adya yuṅkte dhuri gā ṛtasya śimīvato bhāmino durhṛṇāyūn |<BR>
RV_1,084.16c āsanniṣūn hṛtsvaso mayobhūn ya eṣām bhṛtyām ṛṇadhat sa jīvāt ||<BR>
RV_1,084.17a ka īṣate tujyate ko bibhāya ko maṃsate santam indraṃ ko anti |<BR>
RV_1,084.17c kas tokāya ka ibhāyota rāye 'dhi bravat tanve ko janāya ||<BR>
RV_1,084.18a ko agnim īṭṭe haviṣā ghṛtena srucā yajātā ṛtubhir dhruvebhiḥ |<BR>
RV_1,084.18c kasmai devā ā vahān āśu homa ko maṃsate vītihotraḥ sudevaḥ ||<BR>
RV_1,084.19a tvam aṅga pra śaṃsiṣo devaḥ śaviṣṭha martyam |<BR>
RV_1,084.19c na tvad anyo maghavann asti marḍitendra bravīmi te vacaḥ ||<BR>
RV_1,084.20a mā te rādhāṃsi mā ta ūtayo vaso 'smān kadā canā dabhan |<BR>
RV_1,084.20c viśvā ca na upamimīhi mānuṣa vasūni carṣaṇibhya ā ||<BR>
<BR>
RV_1,085.01a pra ye śumbhante janayo na saptayo yāman rudrasya sūnavaḥ sudaṃsasaḥ |<BR>
RV_1,085.01c rodasī hi marutaś cakrire vṛdhe madanti vīrā vidatheṣu ghṛṣvayaḥ ||<BR>
RV_1,085.02a ta ukṣitāso mahimānam āśata divi rudrāso adhi cakrire sadaḥ |<BR>
RV_1,085.02c arcanto arkaṃ janayanta indriyam adhi śriyo dadhire pṛśnimātaraḥ ||<BR>
RV_1,085.03a gomātaro yac chubhayante añjibhis tanūṣu śubhrā dadhire virukmataḥ |<BR>
RV_1,085.03c bādhante viśvam abhimātinam apa vartmāny eṣām anu rīyate ghṛtam ||<BR>
RV_1,085.04a vi ye bhrājante sumakhāsa ṛṣṭibhiḥ pracyāvayanto acyutā cid ojasā |<BR>
RV_1,085.04c manojuvo yan maruto ratheṣv ā vṛṣavrātāsaḥ pṛṣatīr ayugdhvam ||<BR>
RV_1,085.05a pra yad ratheṣu pṛṣatīr ayugdhvaṃ vāje adrim maruto raṃhayantaḥ |<BR>
RV_1,085.05c utāruṣasya vi ṣyanti dhārāś carmevodabhir vy undanti bhūma ||<BR>
RV_1,085.06a ā vo vahantu saptayo raghuṣyado raghupatvānaḥ pra jigāta bāhubhiḥ |<BR>
RV_1,085.06c sīdatā barhir uru vaḥ sadas kṛtam mādayadhvam maruto madhvo andhasaḥ ||<BR>
RV_1,085.07a te 'vardhanta svatavaso mahitvanā nākaṃ tasthur uru cakrire sadaḥ |<BR>
RV_1,085.07c viṣṇur yad dhāvad vṛṣaṇam madacyutaṃ vayo na sīdann adhi barhiṣi priye ||<BR>
RV_1,085.08a śūrā ived yuyudhayo na jagmayaḥ śravasyavo na pṛtanāsu yetire |<BR>
RV_1,085.08c bhayante viśvā bhuvanā marudbhyo rājāna iva tveṣasaṃdṛśo naraḥ ||<BR>
RV_1,085.09a tvaṣṭā yad vajraṃ sukṛtaṃ hiraṇyayaṃ sahasrabhṛṣṭiṃ svapā avartayat |<BR>
RV_1,085.09c dhatta indro nary apāṃsi kartave 'han vṛtraṃ nir apām aubjad arṇavam ||<BR>
RV_1,085.10a ūrdhvaṃ nunudre 'vataṃ ta ojasā dādṛhāṇaṃ cid bibhidur vi parvatam |<BR>
RV_1,085.10c dhamanto vāṇam marutaḥ sudānavo made somasya raṇyāni cakrire ||<BR>
RV_1,085.11a jihmaṃ nunudre 'vataṃ tayā diśāsiñcann utsaṃ gotamāya tṛṣṇaje |<BR>
RV_1,085.11c ā gacchantīm avasā citrabhānavaḥ kāmaṃ viprasya tarpayanta dhāmabhiḥ ||<BR>
RV_1,085.12a yā vaḥ śarma śaśamānāya santi tridhātūni dāśuṣe yacchatādhi |<BR>
RV_1,085.12c asmabhyaṃ tāni maruto vi yanta rayiṃ no dhatta vṛṣaṇaḥ suvīram ||<BR>
<BR>
RV_1,086.01a maruto yasya hi kṣaye pāthā divo vimahasaḥ |<BR>
RV_1,086.01c sa sugopātamo janaḥ ||<BR>
RV_1,086.02a yajñair vā yajñavāhaso viprasya vā matīnām |<BR>
RV_1,086.02c marutaḥ śṛṇutā havam ||<BR>
RV_1,086.03a uta vā yasya vājino 'nu vipram atakṣata |<BR>
RV_1,086.03c sa gantā gomati vraje ||<BR>
RV_1,086.04a asya vīrasya barhiṣi sutaḥ somo diviṣṭiṣu |<BR>
RV_1,086.04c uktham madaś ca śasyate ||<BR>
RV_1,086.05a asya śroṣantv ā bhuvo viśvā yaś carṣaṇīr abhi |<BR>
RV_1,086.05c sūraṃ cit sasruṣīr iṣaḥ ||<BR>
RV_1,086.06a pūrvībhir hi dadāśima śaradbhir maruto vayam |<BR>
RV_1,086.06c avobhiś carṣaṇīnām ||<BR>
RV_1,086.07a subhagaḥ sa prayajyavo maruto astu martyaḥ |<BR>
RV_1,086.07c yasya prayāṃsi parṣatha ||<BR>
RV_1,086.08a śaśamānasya vā naraḥ svedasya satyaśavasaḥ |<BR>
RV_1,086.08c vidā kāmasya venataḥ ||<BR>
RV_1,086.09a yūyaṃ tat satyaśavasa āviṣ karta mahitvanā |<BR>
RV_1,086.09c vidhyatā vidyutā rakṣaḥ ||<BR>
RV_1,086.10a gūhatā guhyaṃ tamo vi yāta viśvam atriṇam |<BR>
RV_1,086.10c jyotiṣ kartā yad uśmasi ||<BR>
<BR>
RV_1,087.01a pratvakṣasaḥ pratavaso virapśino 'nānatā avithurā ṛjīṣiṇaḥ |<BR>
RV_1,087.01c juṣṭatamāso nṛtamāso añjibhir vy ānajre ke cid usrā iva stṛbhiḥ ||<BR>
RV_1,087.02a upahvareṣu yad acidhvaṃ yayiṃ vaya iva marutaḥ kena cit pathā |<BR>
RV_1,087.02c ścotanti kośā upa vo ratheṣv ā ghṛtam ukṣatā madhuvarṇam arcate ||<BR>
RV_1,087.03a praiṣām ajmeṣu vithureva rejate bhūmir yāmeṣu yad dha yuñjate śubhe |<BR>
RV_1,087.03c te krīḷayo dhunayo bhrājadṛṣṭayaḥ svayam mahitvam panayanta dhūtayaḥ ||<BR>
RV_1,087.04a sa hi svasṛt pṛṣadaśvo yuvā gaṇo 'yā īśānas taviṣībhir āvṛtaḥ |<BR>
RV_1,087.04c asi satya ṛṇayāvānedyo 'syā dhiyaḥ prāvitāthā vṛṣā gaṇaḥ ||<BR>
RV_1,087.05a pituḥ pratnasya janmanā vadāmasi somasya jihvā pra jigāti cakṣasā |<BR>
RV_1,087.05c yad īm indraṃ śamy ṛkvāṇa āśatād in nāmāni yajñiyāni dadhire ||<BR>
RV_1,087.06a śriyase kam bhānubhiḥ sam mimikṣire te raśmibhis ta ṛkvabhiḥ sukhādayaḥ |<BR>
RV_1,087.06c te vāśīmanta iṣmiṇo abhīravo vidre priyasya mārutasya dhāmnaḥ ||<BR>
<BR>
RV_1,088.01a ā vidyunmadbhir marutaḥ svarkai rathebhir yāta ṛṣṭimadbhir aśvaparṇaiḥ |<BR>
RV_1,088.01c ā varṣiṣṭhayā na iṣā vayo na paptatā sumāyāḥ ||<BR>
RV_1,088.02a te 'ruṇebhir varam ā piśaṅgaiḥ śubhe kaṃ yānti rathatūrbhir aśvaiḥ |<BR>
RV_1,088.02c rukmo na citraḥ svadhitīvān pavyā rathasya jaṅghananta bhūma ||<BR>
RV_1,088.03a śriye kaṃ vo adhi tanūṣu vāśīr medhā vanā na kṛṇavanta ūrdhvā |<BR>
RV_1,088.03c yuṣmabhyaṃ kam marutaḥ sujātās tuvidyumnāso dhanayante adrim ||<BR>
RV_1,088.04a ahāni gṛdhrāḥ pary ā va āgur imāṃ dhiyaṃ vārkāryāṃ ca devīm |<BR>
RV_1,088.04c brahma kṛṇvanto gotamāso arkair ūrdhvaṃ nunudra utsadhim pibadhyai ||<BR>
RV_1,088.05a etat tyan na yojanam aceti sasvar ha yan maruto gotamo vaḥ |<BR>
RV_1,088.05c paśyan hiraṇyacakrān ayodaṃṣṭrān vidhāvato varāhūn ||<BR>
RV_1,088.06a eṣā syā vo maruto 'nubhartrī prati ṣṭobhati vāghato na vāṇī |<BR>
RV_1,088.06c astobhayad vṛthāsām anu svadhāṃ gabhastyoḥ ||<BR>
<BR>
RV_1,089.01a ā no bhadrāḥ kratavo yantu viśvato 'dabdhāso aparītāsa udbhidaḥ |<BR>
RV_1,089.01c devā no yathā sadam id vṛdhe asann aprāyuvo rakṣitāro dive-dive ||<BR>
RV_1,089.02a devānām bhadrā sumatir ṛjūyatāṃ devānāṃ rātir abhi no ni vartatām |<BR>
RV_1,089.02c devānāṃ sakhyam upa sedimā vayaṃ devā na āyuḥ pra tirantu jīvase ||<BR>
RV_1,089.03a tān pūrvayā nividā hūmahe vayam bhagam mitram aditiṃ dakṣam asridham |<BR>
RV_1,089.03c aryamaṇaṃ varuṇaṃ somam aśvinā sarasvatī naḥ subhagā mayas karat ||<BR>
RV_1,089.04a tan no vāto mayobhu vātu bheṣajaṃ tan mātā pṛthivī tat pitā dyauḥ |<BR>
RV_1,089.04c tad grāvāṇaḥ somasuto mayobhuvas tad aśvinā śṛṇutaṃ dhiṣṇyā yuvam ||<BR>
RV_1,089.05a tam īśānaṃ jagatas tasthuṣas patiṃ dhiyañjinvam avase hūmahe vayam |<BR>
RV_1,089.05c pūṣā no yathā vedasām asad vṛdhe rakṣitā pāyur adabdhaḥ svastaye ||<BR>
RV_1,089.06a svasti na indro vṛddhaśravāḥ svasti naḥ pūṣā viśvavedāḥ |<BR>
RV_1,089.06c svasti nas tārkṣyo ariṣṭanemiḥ svasti no bṛhaspatir dadhātu ||<BR>
RV_1,089.07a pṛṣadaśvā marutaḥ pṛśnimātaraḥ śubhaṃyāvāno vidatheṣu jagmayaḥ |<BR>
RV_1,089.07c agnijihvā manavaḥ sūracakṣaso viśve no devā avasā gamann iha ||<BR>
RV_1,089.08a bhadraṃ karṇebhiḥ śṛṇuyāma devā bhadram paśyemākṣabhir yajatrāḥ |<BR>
RV_1,089.08c sthirair aṅgais tuṣṭuvāṃsas tanūbhir vy aśema devahitaṃ yad āyuḥ ||<BR>
RV_1,089.09a śatam in nu śarado anti devā yatrā naś cakrā jarasaṃ tanūnām |<BR>
RV_1,089.09c putrāso yatra pitaro bhavanti mā no madhyā rīriṣatāyur gantoḥ ||<BR>
RV_1,089.10a aditir dyaur aditir antarikṣam aditir mātā sa pitā sa putraḥ |<BR>
RV_1,089.10c viśve devā aditiḥ pañca janā aditir jātam aditir janitvam ||<BR>
<BR>
RV_1,090.01a ṛjunītī no varuṇo mitro nayatu vidvān |<BR>
RV_1,090.01c aryamā devaiḥ sajoṣāḥ ||<BR>
RV_1,090.02a te hi vasvo vasavānās te apramūrā mahobhiḥ |<BR>
RV_1,090.02c vratā rakṣante viśvāhā ||<BR>
RV_1,090.03a te asmabhyaṃ śarma yaṃsann amṛtā martyebhyaḥ |<BR>
RV_1,090.03c bādhamānā apa dviṣaḥ ||<BR>
RV_1,090.04a vi naḥ pathaḥ suvitāya ciyantv indro marutaḥ |<BR>
RV_1,090.04c pūṣā bhago vandyāsaḥ ||<BR>
RV_1,090.05a uta no dhiyo goagrāḥ pūṣan viṣṇav evayāvaḥ |<BR>
RV_1,090.05c kartā naḥ svastimataḥ ||<BR>
RV_1,090.06a madhu vātā ṛtāyate madhu kṣaranti sindhavaḥ |<BR>
RV_1,090.06c mādhvīr naḥ santv oṣadhīḥ ||<BR>
RV_1,090.07a madhu naktam utoṣaso madhumat pārthivaṃ rajaḥ |<BR>
RV_1,090.07c madhu dyaur astu naḥ pitā ||<BR>
RV_1,090.08a madhumān no vanaspatir madhumāṃ astu sūryaḥ |<BR>
RV_1,090.08c mādhvīr gāvo bhavantu naḥ ||<BR>
RV_1,090.09a śaṃ no mitraḥ śaṃ varuṇaḥ śaṃ no bhavatv aryamā |<BR>
RV_1,090.09c śaṃ na indro bṛhaspatiḥ śaṃ no viṣṇur urukramaḥ ||<BR>
<BR>
RV_1,091.01a tvaṃ soma pra cikito manīṣā tvaṃ rajiṣṭham anu neṣi panthām |<BR>
RV_1,091.01c tava praṇītī pitaro na indo deveṣu ratnam abhajanta dhīrāḥ ||<BR>
RV_1,091.02a tvaṃ soma kratubhiḥ sukratur bhūs tvaṃ dakṣaiḥ sudakṣo viśvavedāḥ |<BR>
RV_1,091.02c tvaṃ vṛṣā vṛṣatvebhir mahitvā dyumnebhir dyumny abhavo nṛcakṣāḥ ||<BR>
RV_1,091.03a rājño nu te varuṇasya vratāni bṛhad gabhīraṃ tava soma dhāma |<BR>
RV_1,091.03c śuciṣ ṭvam asi priyo na mitro dakṣāyyo aryamevāsi soma ||<BR>
RV_1,091.04a yā te dhāmāni divi yā pṛthivyāṃ yā parvateṣv oṣadhīṣv apsu |<BR>
RV_1,091.04c tebhir no viśvaiḥ sumanā aheḷan rājan soma prati havyā gṛbhāya ||<BR>
RV_1,091.05a tvaṃ somāsi satpatis tvaṃ rājota vṛtrahā |<BR>
RV_1,091.05c tvam bhadro asi kratuḥ ||<BR>
RV_1,091.06a tvaṃ ca soma no vaśo jīvātuṃ na marāmahe |<BR>
RV_1,091.06c priyastotro vanaspatiḥ ||<BR>
RV_1,091.07a tvaṃ soma mahe bhagaṃ tvaṃ yūna ṛtāyate |<BR>
RV_1,091.07c dakṣaṃ dadhāsi jīvase ||<BR>
RV_1,091.08a tvaṃ naḥ soma viśvato rakṣā rājann aghāyataḥ |<BR>
RV_1,091.08c na riṣyet tvāvataḥ sakhā ||<BR>
RV_1,091.09a soma yās te mayobhuva ūtayaḥ santi dāśuṣe |<BR>
RV_1,091.09c tābhir no 'vitā bhava ||<BR>
RV_1,091.10a imaṃ yajñam idaṃ vaco jujuṣāṇa upāgahi |<BR>
RV_1,091.10c soma tvaṃ no vṛdhe bhava ||<BR>
RV_1,091.11a soma gīrbhiṣ ṭvā vayaṃ vardhayāmo vacovidaḥ |<BR>
RV_1,091.11c sumṛḷīko na ā viśa ||<BR>
RV_1,091.12a gayasphāno amīvahā vasuvit puṣṭivardhanaḥ |<BR>
RV_1,091.12c sumitraḥ soma no bhava ||<BR>
RV_1,091.13a soma rārandhi no hṛdi gāvo na yavaseṣv ā |<BR>
RV_1,091.13c marya iva sva okye ||<BR>
RV_1,091.14a yaḥ soma sakhye tava rāraṇad deva martyaḥ |<BR>
RV_1,091.14c taṃ dakṣaḥ sacate kaviḥ ||<BR>
RV_1,091.15a uruṣyā ṇo abhiśasteḥ soma ni pāhy aṃhasaḥ |<BR>
RV_1,091.15c sakhā suśeva edhi naḥ ||<BR>
RV_1,091.16a ā pyāyasva sam etu te viśvataḥ soma vṛṣṇyam |<BR>
RV_1,091.16c bhavā vājasya saṃgathe ||<BR>
RV_1,091.17a ā pyāyasva madintama soma viśvebhir aṃśubhiḥ |<BR>
RV_1,091.17c bhavā naḥ suśravastamaḥ sakhā vṛdhe ||<BR>
RV_1,091.18a saṃ te payāṃsi sam u yantu vājāḥ saṃ vṛṣṇyāny abhimātiṣāhaḥ |<BR>
RV_1,091.18c āpyāyamāno amṛtāya soma divi śravāṃsy uttamāni dhiṣva ||<BR>
RV_1,091.19a yā te dhāmāni haviṣā yajanti tā te viśvā paribhūr astu yajñam |<BR>
RV_1,091.19c gayasphānaḥ prataraṇaḥ suvīro 'vīrahā pra carā soma duryān ||<BR>
RV_1,091.20a somo dhenuṃ somo arvantam āśuṃ somo vīraṃ karmaṇyaṃ dadāti |<BR>
RV_1,091.20c sādanyaṃ vidathyaṃ sabheyam pitṛśravaṇaṃ yo dadāśad asmai ||<BR>
RV_1,091.21a aṣāḷhaṃ yutsu pṛtanāsu papriṃ svarṣām apsāṃ vṛjanasya gopām |<BR>
RV_1,091.21c bhareṣujāṃ sukṣitiṃ suśravasaṃ jayantaṃ tvām anu madema soma ||<BR>
RV_1,091.22a tvam imā oṣadhīḥ soma viśvās tvam apo ajanayas tvaṃ gāḥ |<BR>
RV_1,091.22c tvam ā tatanthorv antarikṣaṃ tvaṃ jyotiṣā vi tamo vavartha ||<BR>
RV_1,091.23a devena no manasā deva soma rāyo bhāgaṃ sahasāvann abhi yudhya |<BR>
RV_1,091.23c mā tvā tanad īśiṣe vīryasyobhayebhyaḥ pra cikitsā gaviṣṭau ||<BR>
<BR>
RV_1,092.01a etā u tyā uṣasaḥ ketum akrata pūrve ardhe rajaso bhānum añjate |<BR>
RV_1,092.01c niṣkṛṇvānā āyudhānīva dhṛṣṇavaḥ prati gāvo 'ruṣīr yanti mātaraḥ ||<BR>
RV_1,092.02a ud apaptann aruṇā bhānavo vṛthā svāyujo aruṣīr gā ayukṣata |<BR>
RV_1,092.02c akrann uṣāso vayunāni pūrvathā ruśantam bhānum aruṣīr aśiśrayuḥ ||<BR>
RV_1,092.03a arcanti nārīr apaso na viṣṭibhiḥ samānena yojanenā parāvataḥ |<BR>
RV_1,092.03c iṣaṃ vahantīḥ sukṛte sudānave viśved aha yajamānāya sunvate ||<BR>
RV_1,092.04a adhi peśāṃsi vapate nṛtūr ivāporṇute vakṣa usreva barjaham |<BR>
RV_1,092.04c jyotir viśvasmai bhuvanāya kṛṇvatī gāvo na vrajaṃ vy uṣā āvar tamaḥ ||<BR>
RV_1,092.05a praty arcī ruśad asyā adarśi vi tiṣṭhate bādhate kṛṣṇam abhvam |<BR>
RV_1,092.05c svaruṃ na peśo vidatheṣv añjañ citraṃ divo duhitā bhānum aśret ||<BR>
RV_1,092.06a atāriṣma tamasas pāram asyoṣā ucchantī vayunā kṛṇoti |<BR>
RV_1,092.06c śriye chando na smayate vibhātī supratīkā saumanasāyājīgaḥ ||<BR>
RV_1,092.07a bhāsvatī netrī sūnṛtānāṃ diva stave duhitā gotamebhiḥ |<BR>
RV_1,092.07c prajāvato nṛvato aśvabudhyān uṣo goagrāṃ upa māsi vājān ||<BR>
RV_1,092.08a uṣas tam aśyāṃ yaśasaṃ suvīraṃ dāsapravargaṃ rayim aśvabudhyam |<BR>
RV_1,092.08c sudaṃsasā śravasā yā vibhāsi vājaprasūtā subhage bṛhantam ||<BR>
RV_1,092.09a viśvāni devī bhuvanābhicakṣyā pratīcī cakṣur urviyā vi bhāti |<BR>
RV_1,092.09c viśvaṃ jīvaṃ carase bodhayantī viśvasya vācam avidan manāyoḥ ||<BR>
RV_1,092.10a punaḥ-punar jāyamānā purāṇī samānaṃ varṇam abhi śumbhamānā |<BR>
RV_1,092.10c śvaghnīva kṛtnur vija āminānā martasya devī jarayanty āyuḥ ||<BR>
RV_1,092.11a vyūrṇvatī divo antāṃ abodhy apa svasāraṃ sanutar yuyoti |<BR>
RV_1,092.11c praminatī manuṣyā yugāni yoṣā jārasya cakṣasā vi bhāti ||<BR>
RV_1,092.12a paśūn na citrā subhagā prathānā sindhur na kṣoda urviyā vy aśvait |<BR>
RV_1,092.12c aminatī daivyāni vratāni sūryasya ceti raśmibhir dṛśānā ||<BR>
RV_1,092.13a uṣas tac citram ā bharāsmabhyaṃ vājinīvati |<BR>
RV_1,092.13c yena tokaṃ ca tanayaṃ ca dhāmahe ||<BR>
RV_1,092.14a uṣo adyeha gomaty aśvāvati vibhāvari |<BR>
RV_1,092.14c revad asme vy uccha sūnṛtāvati ||<BR>
RV_1,092.15a yukṣvā hi vājinīvaty aśvāṃ adyāruṇāṃ uṣaḥ |<BR>
RV_1,092.15c athā no viśvā saubhagāny ā vaha ||<BR>
RV_1,092.16a aśvinā vartir asmad ā gomad dasrā hiraṇyavat |<BR>
RV_1,092.16c arvāg rathaṃ samanasā ni yacchatam ||<BR>
RV_1,092.17a yāv itthā ślokam ā divo jyotir janāya cakrathuḥ |<BR>
RV_1,092.17c ā na ūrjaṃ vahatam aśvinā yuvam ||<BR>
RV_1,092.18a eha devā mayobhuvā dasrā hiraṇyavartanī |<BR>
RV_1,092.18c uṣarbudho vahantu somapītaye ||<BR>
<BR>
RV_1,093.01a agnīṣomāv imaṃ su me śṛṇutaṃ vṛṣaṇā havam |<BR>
RV_1,093.01c prati sūktāni haryatam bhavataṃ dāśuṣe mayaḥ ||<BR>
RV_1,093.02a agnīṣomā yo adya vām idaṃ vacaḥ saparyati |<BR>
RV_1,093.02c tasmai dhattaṃ suvīryaṃ gavām poṣaṃ svaśvyam ||<BR>
RV_1,093.03a agnīṣomā ya āhutiṃ yo vāṃ dāśād dhaviṣkṛtim |<BR>
RV_1,093.03c sa prajayā suvīryaṃ viśvam āyur vy aśnavat ||<BR>
RV_1,093.04a agnīṣomā ceti tad vīryaṃ vāṃ yad amuṣṇītam avasam paṇiṃ gāḥ |<BR>
RV_1,093.04c avātiratam bṛsayasya śeṣo 'vindataṃ jyotir ekam bahubhyaḥ ||<BR>
RV_1,093.05a yuvam etāni divi rocanāny agniś ca soma sakratū adhattam |<BR>
RV_1,093.05c yuvaṃ sindhūṃr abhiśaster avadyād agnīṣomāv amuñcataṃ gṛbhītān ||<BR>
RV_1,093.06a ānyaṃ divo mātariśvā jabhārāmathnād anyam pari śyeno adreḥ |<BR>
RV_1,093.06c agnīṣomā brahmaṇā vāvṛdhānoruṃ yajñāya cakrathur u lokam ||<BR>
RV_1,093.07a agnīṣomā haviṣaḥ prasthitasya vītaṃ haryataṃ vṛṣaṇā juṣethām |<BR>
RV_1,093.07c suśarmāṇā svavasā hi bhūtam athā dhattaṃ yajamānāya śaṃ yoḥ ||<BR>
RV_1,093.08a yo agnīṣomā haviṣā saparyād devadrīcā manasā yo ghṛtena |<BR>
RV_1,093.08c tasya vrataṃ rakṣatam pātam aṃhaso viśe janāya mahi śarma yacchatam ||<BR>
RV_1,093.09a agnīṣomā savedasā sahūtī vanataṃ giraḥ |<BR>
RV_1,093.09c saṃ devatrā babhūvathuḥ ||<BR>
RV_1,093.10a agnīṣomāv anena vāṃ yo vāṃ ghṛtena dāśati |<BR>
RV_1,093.10c tasmai dīdayatam bṛhat ||<BR>
RV_1,093.11a agnīṣomāv imāni no yuvaṃ havyā jujoṣatam |<BR>
RV_1,093.11c ā yātam upa naḥ sacā ||<BR>
RV_1,093.12a agnīṣomā pipṛtam arvato na ā pyāyantām usriyā havyasūdaḥ |<BR>
RV_1,093.12c asme balāni maghavatsu dhattaṃ kṛṇutaṃ no adhvaraṃ śruṣṭimantam ||<BR>
<BR>
RV_1,094.01a imaṃ stomam arhate jātavedase ratham iva sam mahemā manīṣayā |<BR>
RV_1,094.01c bhadrā hi naḥ pramatir asya saṃsady agne sakhye mā riṣāmā vayaṃ tava ||<BR>
RV_1,094.02a yasmai tvam āyajase sa sādhaty anarvā kṣeti dadhate suvīryam |<BR>
RV_1,094.02c sa tūtāva nainam aśnoty aṃhatir agne sakhye mā riṣāmā vayaṃ tava ||<BR>
RV_1,094.03a śakema tvā samidhaṃ sādhayā dhiyas tve devā havir adanty āhutam |<BR>
RV_1,094.03c tvam ādityāṃ ā vaha tān hy uśmasy agne sakhye mā riṣāmā vayaṃ tava ||<BR>
RV_1,094.04a bharāmedhmaṃ kṛṇavāmā havīṃṣi te citayantaḥ parvaṇā-parvaṇā vayam |<BR>
RV_1,094.04c jīvātave prataraṃ sādhayā dhiyo 'gne sakhye mā riṣāmā vayaṃ tava ||<BR>
RV_1,094.05a viśāṃ gopā asya caranti jantavo dvipac ca yad uta catuṣpad aktubhiḥ |<BR>
RV_1,094.05c citraḥ praketa uṣaso mahāṃ asy agne sakhye mā riṣāmā vayaṃ tava ||<BR>
RV_1,094.06a tvam adhvaryur uta hotāsi pūrvyaḥ praśāstā potā januṣā purohitaḥ |<BR>
RV_1,094.06c viśvā vidvāṃ ārtvijyā dhīra puṣyasy agne sakhye mā riṣāmā vayaṃ tava ||<BR>
RV_1,094.07a yo viśvataḥ supratīkaḥ sadṛṅṅ asi dūre cit san taḷid ivāti rocase |<BR>
RV_1,094.07c rātryāś cid andho ati deva paśyasy agne sakhye mā riṣāmā vayaṃ tava ||<BR>
RV_1,094.08a pūrvo devā bhavatu sunvato ratho 'smākaṃ śaṃso abhy astu dūḍhyaḥ |<BR>
RV_1,094.08c tad ā jānītota puṣyatā vaco 'gne sakhye mā riṣāmā vayaṃ tava ||<BR>
RV_1,094.09a vadhair duḥśaṃsāṃ apa dūḍhyo jahi dūre vā ye anti vā ke cid atriṇaḥ |<BR>
RV_1,094.09c athā yajñāya gṛṇate sugaṃ kṛdhy agne sakhye mā riṣāmā vayaṃ tava ||<BR>
RV_1,094.10a yad ayukthā aruṣā rohitā rathe vātajūtā vṛṣabhasyeva te ravaḥ |<BR>
RV_1,094.10c ād invasi vanino dhūmaketunāgne sakhye mā riṣāmā vayaṃ tava ||<BR>
RV_1,094.11a adha svanād uta bibhyuḥ patatriṇo drapsā yat te yavasādo vy asthiran |<BR>
RV_1,094.11c sugaṃ tat te tāvakebhyo rathebhyo 'gne sakhye mā riṣāmā vayaṃ tava ||<BR>
RV_1,094.12a ayam mitrasya varuṇasya dhāyase 'vayātām marutāṃ heḷo adbhutaḥ |<BR>
RV_1,094.12c mṛḷā su no bhūtv eṣām manaḥ punar agne sakhye mā riṣāmā vayaṃ tava ||<BR>
RV_1,094.13a devo devānām asi mitro adbhuto vasur vasūnām asi cārur adhvare |<BR>
RV_1,094.13c śarman syāma tava saprathastame 'gne sakhye mā riṣāmā vayaṃ tava ||<BR>
RV_1,094.14a tat te bhadraṃ yat samiddhaḥ sve dame somāhuto jarase mṛḷayattamaḥ |<BR>
RV_1,094.14c dadhāsi ratnaṃ draviṇaṃ ca dāśuṣe 'gne sakhye mā riṣāmā vayaṃ tava ||<BR>
RV_1,094.15a yasmai tvaṃ sudraviṇo dadāśo 'nāgāstvam adite sarvatātā |<BR>
RV_1,094.15c yam bhadreṇa śavasā codayāsi prajāvatā rādhasā te syāma ||<BR>
RV_1,094.16a sa tvam agne saubhagatvasya vidvān asmākam āyuḥ pra tireha deva |<BR>
RV_1,094.16c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,095.01a dve virūpe carataḥ svarthe anyānyā vatsam upa dhāpayete |<BR>
RV_1,095.01c harir anyasyām bhavati svadhāvāñ chukro anyasyāṃ dadṛśe suvarcāḥ ||<BR>
RV_1,095.02a daśemaṃ tvaṣṭur janayanta garbham atandrāso yuvatayo vibhṛtram |<BR>
RV_1,095.02c tigmānīkaṃ svayaśasaṃ janeṣu virocamānam pari ṣīṃ nayanti ||<BR>
RV_1,095.03a trīṇi jānā pari bhūṣanty asya samudra ekaṃ divy ekam apsu |<BR>
RV_1,095.03c pūrvām anu pra diśam pārthivānām ṛtūn praśāsad vi dadhāv anuṣṭhu ||<BR>
RV_1,095.04a ka imaṃ vo niṇyam ā ciketa vatso mātṝr janayata svadhābhiḥ |<BR>
RV_1,095.04c bahvīnāṃ garbho apasām upasthān mahān kavir niś carati svadhāvān ||<BR>
RV_1,095.05a āviṣṭyo vardhate cārur āsu jihmānām ūrdhvaḥ svayaśā upasthe |<BR>
RV_1,095.05c ubhe tvaṣṭur bibhyatur jāyamānāt pratīcī siṃham prati joṣayete ||<BR>
RV_1,095.06a ubhe bhadre joṣayete na mene gāvo na vāśrā upa tasthur evaiḥ |<BR>
RV_1,095.06c sa dakṣāṇāṃ dakṣapatir babhūvāñjanti yaṃ dakṣiṇato havirbhiḥ ||<BR>
RV_1,095.07a ud yaṃyamīti saviteva bāhū ubhe sicau yatate bhīma ṛñjan |<BR>
RV_1,095.07c uc chukram atkam ajate simasmān navā mātṛbhyo vasanā jahāti ||<BR>
RV_1,095.08a tveṣaṃ rūpaṃ kṛṇuta uttaraṃ yat sampṛñcānaḥ sadane gobhir adbhiḥ |<BR>
RV_1,095.08c kavir budhnam pari marmṛjyate dhīḥ sā devatātā samitir babhūva ||<BR>
RV_1,095.09a uru te jrayaḥ pary eti budhnaṃ virocamānam mahiṣasya dhāma |<BR>
RV_1,095.09c viśvebhir agne svayaśobhir iddho 'dabdhebhiḥ pāyubhiḥ pāhy asmān ||<BR>
RV_1,095.10a dhanvan srotaḥ kṛṇute gātum ūrmiṃ śukrair ūrmibhir abhi nakṣati kṣām |<BR>
RV_1,095.10c viśvā sanāni jaṭhareṣu dhatte 'ntar navāsu carati prasūṣu ||<BR>
RV_1,095.11a evā no agne samidhā vṛdhāno revat pāvaka śravase vi bhāhi |<BR>
RV_1,095.11c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,096.01a sa pratnathā sahasā jāyamānaḥ sadyaḥ kāvyāni baḷ adhatta viśvā |<BR>
RV_1,096.01c āpaś ca mitraṃ dhiṣaṇā ca sādhan devā agniṃ dhārayan draviṇodām ||<BR>
RV_1,096.02a sa pūrvayā nividā kavyatāyor imāḥ prajā ajanayan manūnām |<BR>
RV_1,096.02c vivasvatā cakṣasā dyām apaś ca devā agniṃ dhārayan draviṇodām ||<BR>
RV_1,096.03a tam īḷata prathamaṃ yajñasādhaṃ viśa ārīr āhutam ṛñjasānam |<BR>
RV_1,096.03c ūrjaḥ putram bharataṃ sṛpradānuṃ devā agniṃ dhārayan draviṇodām ||<BR>
RV_1,096.04a sa mātariśvā puruvārapuṣṭir vidad gātuṃ tanayāya svarvit |<BR>
RV_1,096.04c viśāṃ gopā janitā rodasyor devā agniṃ dhārayan draviṇodām ||<BR>
RV_1,096.05a naktoṣāsā varṇam āmemyāne dhāpayete śiśum ekaṃ samīcī |<BR>
RV_1,096.05c dyāvākṣāmā rukmo antar vi bhāti devā agniṃ dhārayan draviṇodām ||<BR>
RV_1,096.06a rāyo budhnaḥ saṃgamano vasūnāṃ yajñasya ketur manmasādhano veḥ |<BR>
RV_1,096.06c amṛtatvaṃ rakṣamāṇāsa enaṃ devā agniṃ dhārayan draviṇodām ||<BR>
RV_1,096.07a nū ca purā ca sadanaṃ rayīṇāṃ jātasya ca jāyamānasya ca kṣām |<BR>
RV_1,096.07c sataś ca gopām bhavataś ca bhūrer devā agniṃ dhārayan draviṇodām ||<BR>
RV_1,096.08a draviṇodā draviṇasas turasya draviṇodāḥ sanarasya pra yaṃsat |<BR>
RV_1,096.08c draviṇodā vīravatīm iṣaṃ no draviṇodā rāsate dīrgham āyuḥ ||<BR>
RV_1,096.09a evā no agne samidhā vṛdhāno revat pāvaka śravase vi bhāhi |<BR>
RV_1,096.09c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,097.01a apa naḥ śośucad agham agne śuśugdhy ā rayim |<BR>
RV_1,097.01c apa naḥ śośucad agham ||<BR>
RV_1,097.02a sukṣetriyā sugātuyā vasūyā ca yajāmahe |<BR>
RV_1,097.02c apa naḥ śośucad agham ||<BR>
RV_1,097.03a pra yad bhandiṣṭha eṣām prāsmākāsaś ca sūrayaḥ |<BR>
RV_1,097.03c apa naḥ śośucad agham ||<BR>
RV_1,097.04a pra yat te agne sūrayo jāyemahi pra te vayam |<BR>
RV_1,097.04c apa naḥ śośucad agham ||<BR>
RV_1,097.05a pra yad agneḥ sahasvato viśvato yanti bhānavaḥ |<BR>
RV_1,097.05c apa naḥ śośucad agham ||<BR>
RV_1,097.06a tvaṃ hi viśvatomukha viśvataḥ paribhūr asi |<BR>
RV_1,097.06c apa naḥ śośucad agham ||<BR>
RV_1,097.07a dviṣo no viśvatomukhāti nāveva pāraya |<BR>
RV_1,097.07c apa naḥ śośucad agham ||<BR>
RV_1,097.08a sa naḥ sindhum iva nāvayāti parṣā svastaye |<BR>
RV_1,097.08c apa naḥ śośucad agham ||<BR>
<BR>
RV_1,098.01a vaiśvānarasya sumatau syāma rājā hi kam bhuvanānām abhiśrīḥ |<BR>
RV_1,098.01c ito jāto viśvam idaṃ vi caṣṭe vaiśvānaro yatate sūryeṇa ||<BR>
RV_1,098.02a pṛṣṭo divi pṛṣṭo agniḥ pṛthivyām pṛṣṭo viśvā oṣadhīr ā viveśa |<BR>
RV_1,098.02c vaiśvānaraḥ sahasā pṛṣṭo agniḥ sa no divā sa riṣaḥ pātu naktam ||<BR>
RV_1,098.03a vaiśvānara tava tat satyam astv asmān rāyo maghavānaḥ sacantām |<BR>
RV_1,098.03c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,099.01a jātavedase sunavāma somam arātīyato ni dahāti vedaḥ |<BR>
RV_1,099.01c sa naḥ parṣad ati durgāṇi viśvā nāveva sindhuṃ duritāty agniḥ ||<BR>
<BR>
RV_1,100.01a sa yo vṛṣā vṛṣṇyebhiḥ samokā maho divaḥ pṛthivyāś ca samrāṭ |<BR>
RV_1,100.01c satīnasatvā havyo bhareṣu marutvān no bhavatv indra ūtī ||<BR>
RV_1,100.02a yasyānāptaḥ sūryasyeva yāmo bhare-bhare vṛtrahā śuṣmo asti |<BR>
RV_1,100.02c vṛṣantamaḥ sakhibhiḥ svebhir evair marutvān no bhavatv indra ūtī ||<BR>
RV_1,100.03a divo na yasya retaso dughānāḥ panthāso yanti śavasāparītāḥ |<BR>
RV_1,100.03c taraddveṣāḥ sāsahiḥ pauṃsyebhir marutvān no bhavatv indra ūtī ||<BR>
RV_1,100.04a so aṅgirobhir aṅgirastamo bhūd vṛṣā vṛṣabhiḥ sakhibhiḥ sakhā san |<BR>
RV_1,100.04c ṛgmibhir ṛgmī gātubhir jyeṣṭho marutvān no bhavatv indra ūtī ||<BR>
RV_1,100.05a sa sūnubhir na rudrebhir ṛbhvā nṛṣāhye sāsahvāṃ amitrān |<BR>
RV_1,100.05c sanīḷebhiḥ śravasyāni tūrvan marutvān no bhavatv indra ūtī ||<BR>
RV_1,100.06a sa manyumīḥ samadanasya kartāsmākebhir nṛbhiḥ sūryaṃ sanat |<BR>
RV_1,100.06c asminn ahan satpatiḥ puruhūto marutvān no bhavatv indra ūtī ||<BR>
RV_1,100.07a tam ūtayo raṇayañ chūrasātau taṃ kṣemasya kṣitayaḥ kṛṇvata trām |<BR>
RV_1,100.07c sa viśvasya karuṇasyeśa eko marutvān no bhavatv indra ūtī ||<BR>
RV_1,100.08a tam apsanta śavasa utsaveṣu naro naram avase taṃ dhanāya |<BR>
RV_1,100.08c so andhe cit tamasi jyotir vidan marutvān no bhavatv indra ūtī ||<BR>
RV_1,100.09a sa savyena yamati vrādhataś cit sa dakṣiṇe saṃgṛbhītā kṛtāni |<BR>
RV_1,100.09c sa kīriṇā cit sanitā dhanāni marutvān no bhavatv indra ūtī ||<BR>
RV_1,100.10a sa grāmebhiḥ sanitā sa rathebhir vide viśvābhiḥ kṛṣṭibhir nv adya |<BR>
RV_1,100.10c sa pauṃsyebhir abhibhūr aśastīr marutvān no bhavatv indra ūtī ||<BR>
RV_1,100.11a sa jāmibhir yat samajāti mīḷhe 'jāmibhir vā puruhūta evaiḥ |<BR>
RV_1,100.11c apāṃ tokasya tanayasya jeṣe marutvān no bhavatv indra ūtī ||<BR>
RV_1,100.12a sa vajrabhṛd dasyuhā bhīma ugraḥ sahasracetāḥ śatanītha ṛbhvā |<BR>
RV_1,100.12c camrīṣo na śavasā pāñcajanyo marutvān no bhavatv indra ūtī ||<BR>
RV_1,100.13a tasya vajraḥ krandati smat svarṣā divo na tveṣo ravathaḥ śimīvān |<BR>
RV_1,100.13c taṃ sacante sanayas taṃ dhanāni marutvān no bhavatv indra ūtī ||<BR>
RV_1,100.14a yasyājasraṃ śavasā mānam uktham paribhujad rodasī viśvataḥ sīm |<BR>
RV_1,100.14c sa pāriṣat kratubhir mandasāno marutvān no bhavatv indra ūtī ||<BR>
RV_1,100.15a na yasya devā devatā na martā āpaś cana śavaso antam āpuḥ |<BR>
RV_1,100.15c sa prarikvā tvakṣasā kṣmo divaś ca marutvān no bhavatv indra ūtī ||<BR>
RV_1,100.16a rohic chyāvā sumadaṃśur lalāmīr dyukṣā rāya ṛjrāśvasya |<BR>
RV_1,100.16c vṛṣaṇvantam bibhratī dhūrṣu ratham mandrā ciketa nāhuṣīṣu vikṣu ||<BR>
RV_1,100.17a etat tyat ta indra vṛṣṇa ukthaṃ vārṣāgirā abhi gṛṇanti rādhaḥ |<BR>
RV_1,100.17c ṛjrāśvaḥ praṣṭibhir ambarīṣaḥ sahadevo bhayamānaḥ surādhāḥ ||<BR>
RV_1,100.18a dasyūñ chimyūṃś ca puruhūta evair hatvā pṛthivyāṃ śarvā ni barhīt |<BR>
RV_1,100.18c sanat kṣetraṃ sakhibhiḥ śvitnyebhiḥ sanat sūryaṃ sanad apaḥ suvajraḥ ||<BR>
RV_1,100.19a viśvāhendro adhivaktā no astv aparihvṛtāḥ sanuyāma vājam |<BR>
RV_1,100.19c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,101.01a pra mandine pitumad arcatā vaco yaḥ kṛṣṇagarbhā nirahann ṛjiśvanā |<BR>
RV_1,101.01c avasyavo vṛṣaṇaṃ vajradakṣiṇam marutvantaṃ sakhyāya havāmahe ||<BR>
RV_1,101.02a yo vyaṃsaṃ jāhṛṣāṇena manyunā yaḥ śambaraṃ yo ahan piprum avratam |<BR>
RV_1,101.02c indro yaḥ śuṣṇam aśuṣaṃ ny āvṛṇaṅ marutvantaṃ sakhyāya havāmahe ||<BR>
RV_1,101.03a yasya dyāvāpṛthivī pauṃsyam mahad yasya vrate varuṇo yasya sūryaḥ |<BR>
RV_1,101.03c yasyendrasya sindhavaḥ saścati vratam marutvantaṃ sakhyāya havāmahe ||<BR>
RV_1,101.04a yo aśvānāṃ yo gavāṃ gopatir vaśī ya āritaḥ karmaṇi-karmaṇi sthiraḥ |<BR>
RV_1,101.04c vīḷoś cid indro yo asunvato vadho marutvantaṃ sakhyāya havāmahe ||<BR>
RV_1,101.05a yo viśvasya jagataḥ prāṇatas patir yo brahmaṇe prathamo gā avindat |<BR>
RV_1,101.05c indro yo dasyūṃr adharāṃ avātiran marutvantaṃ sakhyāya havāmahe ||<BR>
RV_1,101.06a yaḥ śūrebhir havyo yaś ca bhīrubhir yo dhāvadbhir hūyate yaś ca jigyubhiḥ |<BR>
RV_1,101.06c indraṃ yaṃ viśvā bhuvanābhi saṃdadhur marutvantaṃ sakhyāya havāmahe ||<BR>
RV_1,101.07a rudrāṇām eti pradiśā vicakṣaṇo rudrebhir yoṣā tanute pṛthu jrayaḥ |<BR>
RV_1,101.07c indram manīṣā abhy arcati śrutam marutvantaṃ sakhyāya havāmahe ||<BR>
RV_1,101.08a yad vā marutvaḥ parame sadhasthe yad vāvame vṛjane mādayāse |<BR>
RV_1,101.08c ata ā yāhy adhvaraṃ no acchā tvāyā haviś cakṛmā satyarādhaḥ ||<BR>
RV_1,101.09a tvāyendra somaṃ suṣumā sudakṣa tvāyā haviś cakṛmā brahmavāhaḥ |<BR>
RV_1,101.09c adhā niyutvaḥ sagaṇo marudbhir asmin yajñe barhiṣi mādayasva ||<BR>
RV_1,101.10a mādayasva haribhir ye ta indra vi ṣyasva śipre vi sṛjasva dhene |<BR>
RV_1,101.10c ā tvā suśipra harayo vahantūśan havyāni prati no juṣasva ||<BR>
RV_1,101.11a marutstotrasya vṛjanasya gopā vayam indreṇa sanuyāma vājam |<BR>
RV_1,101.11c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,102.01a imāṃ te dhiyam pra bhare maho mahīm asya stotre dhiṣaṇā yat ta ānaje |<BR>
RV_1,102.01c tam utsave ca prasave ca sāsahim indraṃ devāsaḥ śavasāmadann anu ||<BR>
RV_1,102.02a asya śravo nadyaḥ sapta bibhrati dyāvākṣāmā pṛthivī darśataṃ vapuḥ |<BR>
RV_1,102.02c asme sūryācandramasābhicakṣe śraddhe kam indra carato vitarturam ||<BR>
RV_1,102.03a taṃ smā ratham maghavan prāva sātaye jaitraṃ yaṃ te anumadāma saṃgame |<BR>
RV_1,102.03c ājā na indra manasā puruṣṭuta tvāyadbhyo maghavañ charma yaccha naḥ ||<BR>
RV_1,102.04a vayaṃ jayema tvayā yujā vṛtam asmākam aṃśam ud avā bhare-bhare |<BR>
RV_1,102.04c asmabhyam indra varivaḥ sugaṃ kṛdhi pra śatrūṇām maghavan vṛṣṇyā ruja ||<BR>
RV_1,102.05a nānā hi tvā havamānā janā ime dhanānāṃ dhartar avasā vipanyavaḥ |<BR>
RV_1,102.05c asmākaṃ smā ratham ā tiṣṭha sātaye jaitraṃ hīndra nibhṛtam manas tava ||<BR>
RV_1,102.06a gojitā bāhū amitakratuḥ simaḥ karman-karmañ chatamūtiḥ khajaṅkaraḥ |<BR>
RV_1,102.06c akalpa indraḥ pratimānam ojasāthā janā vi hvayante siṣāsavaḥ ||<BR>
RV_1,102.07a ut te śatān maghavann uc ca bhūyasa ut sahasrād ririce kṛṣṭiṣu śravaḥ |<BR>
RV_1,102.07c amātraṃ tvā dhiṣaṇā titviṣe mahy adhā vṛtrāṇi jighnase purandara ||<BR>
RV_1,102.08a triviṣṭidhātu pratimānam ojasas tisro bhūmīr nṛpate trīṇi rocanā |<BR>
RV_1,102.08c atīdaṃ viśvam bhuvanaṃ vavakṣithāśatrur indra januṣā sanād asi ||<BR>
RV_1,102.09a tvāṃ deveṣu prathamaṃ havāmahe tvam babhūtha pṛtanāsu sāsahiḥ |<BR>
RV_1,102.09c semaṃ naḥ kārum upamanyum udbhidam indraḥ kṛṇotu prasave ratham puraḥ ||<BR>
RV_1,102.10a tvaṃ jigetha na dhanā rurodhithārbheṣv ājā maghavan mahatsu ca |<BR>
RV_1,102.10c tvām ugram avase saṃ śiśīmasy athā na indra havaneṣu codaya ||<BR>
RV_1,102.11a viśvāhendro adhivaktā no astv aparihvṛtāḥ sanuyāma vājam |<BR>
RV_1,102.11c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,103.01a tat ta indriyam paramam parācair adhārayanta kavayaḥ puredam |<BR>
RV_1,103.01c kṣamedam anyad divy anyad asya sam ī pṛcyate samaneva ketuḥ ||<BR>
RV_1,103.02a sa dhārayat pṛthivīm paprathac ca vajreṇa hatvā nir apaḥ sasarja |<BR>
RV_1,103.02c ahann ahim abhinad rauhiṇaṃ vy ahan vyaṃsam maghavā śacībhiḥ ||<BR>
RV_1,103.03a sa jātūbharmā śraddadhāna ojaḥ puro vibhindann acarad vi dāsīḥ |<BR>
RV_1,103.03c vidvān vajrin dasyave hetim asyāryaṃ saho vardhayā dyumnam indra ||<BR>
RV_1,103.04a tad ūcuṣe mānuṣemā yugāni kīrtenyam maghavā nāma bibhrat |<BR>
RV_1,103.04c upaprayan dasyuhatyāya vajrī yad dha sūnuḥ śravase nāma dadhe ||<BR>
RV_1,103.05a tad asyedam paśyatā bhūri puṣṭaṃ śrad indrasya dhattana vīryāya |<BR>
RV_1,103.05c sa gā avindat so avindad aśvān sa oṣadhīḥ so apaḥ sa vanāni ||<BR>
RV_1,103.06a bhūrikarmaṇe vṛṣabhāya vṛṣṇe satyaśuṣmāya sunavāma somam |<BR>
RV_1,103.06c ya ādṛtyā paripanthīva śūro 'yajvano vibhajann eti vedaḥ ||<BR>
RV_1,103.07a tad indra preva vīryaṃ cakartha yat sasantaṃ vajreṇābodhayo 'him |<BR>
RV_1,103.07c anu tvā patnīr hṛṣitaṃ vayaś ca viśve devāso amadann anu tvā ||<BR>
RV_1,103.08a śuṣṇam pipruṃ kuyavaṃ vṛtram indra yadāvadhīr vi puraḥ śambarasya |<BR>
RV_1,103.08c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,104.01a yoniṣ ṭa indra niṣade akāri tam ā ni ṣīda svāno nārvā |<BR>
RV_1,104.01c vimucyā vayo 'vasāyāśvān doṣā vastor vahīyasaḥ prapitve ||<BR>
RV_1,104.02a o tye nara indram ūtaye gur nū cit tān sadyo adhvano jagamyāt |<BR>
RV_1,104.02c devāso manyuṃ dāsasya ścamnan te na ā vakṣan suvitāya varṇam ||<BR>
RV_1,104.03a ava tmanā bharate ketavedā ava tmanā bharate phenam udan |<BR>
RV_1,104.03c kṣīreṇa snātaḥ kuyavasya yoṣe hate te syātām pravaṇe śiphāyāḥ ||<BR>
RV_1,104.04a yuyopa nābhir uparasyāyoḥ pra pūrvābhis tirate rāṣṭi śūraḥ |<BR>
RV_1,104.04c añjasī kuliśī vīrapatnī payo hinvānā udabhir bharante ||<BR>
RV_1,104.05a prati yat syā nīthādarśi dasyor oko nācchā sadanaṃ jānatī gāt |<BR>
RV_1,104.05c adha smā no maghavañ carkṛtād in mā no magheva niṣṣapī parā dāḥ ||<BR>
RV_1,104.06a sa tvaṃ na indra sūrye so apsv anāgāstva ā bhaja jīvaśaṃse |<BR>
RV_1,104.06c māntarām bhujam ā rīriṣo naḥ śraddhitaṃ te mahata indriyāya ||<BR>
RV_1,104.07a adhā manye śrat te asmā adhāyi vṛṣā codasva mahate dhanāya |<BR>
RV_1,104.07c mā no akṛte puruhūta yonāv indra kṣudhyadbhyo vaya āsutiṃ dāḥ ||<BR>
RV_1,104.08a mā no vadhīr indra mā parā dā mā naḥ priyā bhojanāni pra moṣīḥ |<BR>
RV_1,104.08c āṇḍā mā no maghavañ chakra nir bhen mā naḥ pātrā bhet sahajānuṣāṇi ||<BR>
RV_1,104.09a arvāṅ ehi somakāmaṃ tvāhur ayaṃ sutas tasya pibā madāya |<BR>
RV_1,104.09c uruvyacā jaṭhara ā vṛṣasva piteva naḥ śṛṇuhi hūyamānaḥ ||<BR>
<BR>
RV_1,105.01a candramā apsv antar ā suparṇo dhāvate divi |<BR>
RV_1,105.01c na vo hiraṇyanemayaḥ padaṃ vindanti vidyuto vittam me asya rodasī ||<BR>
RV_1,105.02a artham id vā u arthina ā jāyā yuvate patim |<BR>
RV_1,105.02c tuñjāte vṛṣṇyam payaḥ paridāya rasaṃ duhe vittam me asya rodasī ||<BR>
RV_1,105.03a mo ṣu devā adaḥ svar ava pādi divas pari |<BR>
RV_1,105.03c mā somyasya śambhuvaḥ śūne bhūma kadā cana vittam me asya rodasī ||<BR>
RV_1,105.04a yajñam pṛcchāmy avamaṃ sa tad dūto vi vocati |<BR>
RV_1,105.04c kva ṛtam pūrvyaṃ gataṃ kas tad bibharti nūtano vittam me asya rodasī ||<BR>
RV_1,105.05a amī ye devā sthana triṣv ā rocane divaḥ |<BR>
RV_1,105.05c kad va ṛtaṃ kad anṛtaṃ kva pratnā va āhutir vittam me asya rodasī ||<BR>
RV_1,105.06a kad va ṛtasya dharṇasi kad varuṇasya cakṣaṇam |<BR>
RV_1,105.06c kad aryamṇo mahas pathāti krāmema dūḍhyo vittam me asya rodasī ||<BR>
RV_1,105.07a ahaṃ so asmi yaḥ purā sute vadāmi kāni cit |<BR>
RV_1,105.07c tam mā vyanty ādhyo vṛko na tṛṣṇajam mṛgaṃ vittam me asya rodasī ||<BR>
RV_1,105.08a sam mā tapanty abhitaḥ sapatnīr iva parśavaḥ |<BR>
RV_1,105.08c mūṣo na śiśnā vy adanti mādhya stotāraṃ te śatakrato vittam me asya rodasī ||<BR>
RV_1,105.09a amī ye sapta raśmayas tatrā me nābhir ātatā |<BR>
RV_1,105.09c tritas tad vedāptyaḥ sa jāmitvāya rebhati vittam me asya rodasī ||<BR>
RV_1,105.10a amī ye pañcokṣaṇo madhye tasthur maho divaḥ |<BR>
RV_1,105.10c devatrā nu pravācyaṃ sadhrīcīnā ni vāvṛtur vittam me asya rodasī ||<BR>
RV_1,105.11a suparṇā eta āsate madhya ārodhane divaḥ |<BR>
RV_1,105.11c te sedhanti patho vṛkaṃ tarantaṃ yahvatīr apo vittam me asya rodasī ||<BR>
RV_1,105.12a navyaṃ tad ukthyaṃ hitaṃ devāsaḥ supravācanam |<BR>
RV_1,105.12c ṛtam arṣanti sindhavaḥ satyaṃ tātāna sūryo vittam me asya rodasī ||<BR>
RV_1,105.13a agne tava tyad ukthyaṃ deveṣv asty āpyam |<BR>
RV_1,105.13c sa naḥ satto manuṣvad ā devān yakṣi viduṣṭaro vittam me asya rodasī ||<BR>
RV_1,105.14a satto hotā manuṣvad ā devāṃ acchā viduṣṭaraḥ |<BR>
RV_1,105.14c agnir havyā suṣūdati devo deveṣu medhiro vittam me asya rodasī ||<BR>
RV_1,105.15a brahmā kṛṇoti varuṇo gātuvidaṃ tam īmahe |<BR>
RV_1,105.15c vy ūrṇoti hṛdā matiṃ navyo jāyatām ṛtaṃ vittam me asya rodasī ||<BR>
RV_1,105.16a asau yaḥ panthā ādityo divi pravācyaṃ kṛtaḥ |<BR>
RV_1,105.16c na sa devā atikrame tam martāso na paśyatha vittam me asya rodasī ||<BR>
RV_1,105.17a tritaḥ kūpe 'vahito devān havata ūtaye |<BR>
RV_1,105.17c tac chuśrāva bṛhaspatiḥ kṛṇvann aṃhūraṇād uru vittam me asya rodasī ||<BR>
RV_1,105.18a aruṇo mā sakṛd vṛkaḥ pathā yantaṃ dadarśa hi |<BR>
RV_1,105.18c uj jihīte nicāyyā taṣṭeva pṛṣṭyāmayī vittam me asya rodasī ||<BR>
RV_1,105.19a enāṅgūṣeṇa vayam indravanto 'bhi ṣyāma vṛjane sarvavīrāḥ |<BR>
RV_1,105.19c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,106.01a indram mitraṃ varuṇam agnim ūtaye mārutaṃ śardho aditiṃ havāmahe |<BR>
RV_1,106.01c rathaṃ na durgād vasavaḥ sudānavo viśvasmān no aṃhaso niṣ pipartana ||<BR>
RV_1,106.02a ta ādityā ā gatā sarvatātaye bhūta devā vṛtratūryeṣu śambhuvaḥ |<BR>
RV_1,106.02c rathaṃ na durgād vasavaḥ sudānavo viśvasmān no aṃhaso niṣ pipartana ||<BR>
RV_1,106.03a avantu naḥ pitaraḥ supravācanā uta devī devaputre ṛtāvṛdhā |<BR>
RV_1,106.03c rathaṃ na durgād vasavaḥ sudānavo viśvasmān no aṃhaso niṣ pipartana ||<BR>
RV_1,106.04a narāśaṃsaṃ vājinaṃ vājayann iha kṣayadvīram pūṣaṇaṃ sumnair īmahe |<BR>
RV_1,106.04c rathaṃ na durgād vasavaḥ sudānavo viśvasmān no aṃhaso niṣ pipartana ||<BR>
RV_1,106.05a bṛhaspate sadam in naḥ sugaṃ kṛdhi śaṃ yor yat te manurhitaṃ tad īmahe |<BR>
RV_1,106.05c rathaṃ na durgād vasavaḥ sudānavo viśvasmān no aṃhaso niṣ pipartana ||<BR>
RV_1,106.06a indraṃ kutso vṛtrahaṇaṃ śacīpatiṃ kāṭe nibāḷha ṛṣir ahvad ūtaye |<BR>
RV_1,106.06c rathaṃ na durgād vasavaḥ sudānavo viśvasmān no aṃhaso niṣ pipartana ||<BR>
RV_1,106.07a devair no devy aditir ni pātu devas trātā trāyatām aprayucchan |<BR>
RV_1,106.07c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,107.01a yajño devānām praty eti sumnam ādityāso bhavatā mṛḷayantaḥ |<BR>
RV_1,107.01c ā vo 'rvācī sumatir vavṛtyād aṃhoś cid yā varivovittarāsat ||<BR>
RV_1,107.02a upa no devā avasā gamantv aṅgirasāṃ sāmabhi stūyamānāḥ |<BR>
RV_1,107.02c indra indriyair maruto marudbhir ādityair no aditiḥ śarma yaṃsat ||<BR>
RV_1,107.03a tan na indras tad varuṇas tad agnis tad aryamā tat savitā cano dhāt |<BR>
RV_1,107.03c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,108.01a ya indrāgnī citratamo ratho vām abhi viśvāni bhuvanāni caṣṭe |<BR>
RV_1,108.01c tenā yātaṃ sarathaṃ tasthivāṃsāthā somasya pibataṃ sutasya ||<BR>
RV_1,108.02a yāvad idam bhuvanaṃ viśvam asty uruvyacā varimatā gabhīram |<BR>
RV_1,108.02c tāvāṃ ayam pātave somo astv aram indrāgnī manase yuvabhyām ||<BR>
RV_1,108.03a cakrāthe hi sadhryaṅ nāma bhadraṃ sadhrīcīnā vṛtrahaṇā uta sthaḥ |<BR>
RV_1,108.03c tāv indrāgnī sadhryañcā niṣadyā vṛṣṇaḥ somasya vṛṣaṇā vṛṣethām ||<BR>
RV_1,108.04a samiddheṣv agniṣv ānajānā yatasrucā barhir u tistirāṇā |<BR>
RV_1,108.04c tīvraiḥ somaiḥ pariṣiktebhir arvāg endrāgnī saumanasāya yātam ||<BR>
RV_1,108.05a yānīndrāgnī cakrathur vīryāṇi yāni rūpāṇy uta vṛṣṇyāni |<BR>
RV_1,108.05c yā vām pratnāni sakhyā śivāni tebhiḥ somasya pibataṃ sutasya ||<BR>
RV_1,108.06a yad abravam prathamaṃ vāṃ vṛṇāno 'yaṃ somo asurair no vihavyaḥ |<BR>
RV_1,108.06c tāṃ satyāṃ śraddhām abhy ā hi yātam athā somasya pibataṃ sutasya ||<BR>
RV_1,108.07a yad indrāgnī madathaḥ sve duroṇe yad brahmaṇi rājani vā yajatrā |<BR>
RV_1,108.07c ataḥ pari vṛṣaṇāv ā hi yātam athā somasya pibataṃ sutasya ||<BR>
RV_1,108.08a yad indrāgnī yaduṣu turvaśeṣu yad druhyuṣv anuṣu pūruṣu sthaḥ |<BR>
RV_1,108.08c ataḥ pari vṛṣaṇāv ā hi yātam athā somasya pibataṃ sutasya ||<BR>
RV_1,108.09a yad indrāgnī avamasyām pṛthivyām madhyamasyām paramasyām uta sthaḥ |<BR>
RV_1,108.09c ataḥ pari vṛṣaṇāv ā hi yātam athā somasya pibataṃ sutasya ||<BR>
RV_1,108.10a yad indrāgnī paramasyām pṛthivyām madhyamasyām avamasyām uta sthaḥ |<BR>
RV_1,108.10c ataḥ pari vṛṣaṇāv ā hi yātam athā somasya pibataṃ sutasya ||<BR>
RV_1,108.11a yad indrāgnī divi ṣṭho yat pṛthivyāṃ yat parvateṣv oṣadhīṣv apsu |<BR>
RV_1,108.11c ataḥ pari vṛṣaṇāv ā hi yātam athā somasya pibataṃ sutasya ||<BR>
RV_1,108.12a yad indrāgnī uditā sūryasya madhye divaḥ svadhayā mādayethe |<BR>
RV_1,108.12c ataḥ pari vṛṣaṇāv ā hi yātam athā somasya pibataṃ sutasya ||<BR>
RV_1,108.13a evendrāgnī papivāṃsā sutasya viśvāsmabhyaṃ saṃ jayataṃ dhanāni |<BR>
RV_1,108.13c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,109.01a vi hy akhyam manasā vasya icchann indrāgnī jñāsa uta vā sajātān |<BR>
RV_1,109.01c nānyā yuvat pramatir asti mahyaṃ sa vāṃ dhiyaṃ vājayantīm atakṣam ||<BR>
RV_1,109.02a aśravaṃ hi bhūridāvattarā vāṃ vijāmātur uta vā ghā syālāt |<BR>
RV_1,109.02c athā somasya prayatī yuvabhyām indrāgnī stomaṃ janayāmi navyam ||<BR>
RV_1,109.03a mā cchedma raśmīṃr iti nādhamānāḥ pitṝṇāṃ śaktīr anuyacchamānāḥ |<BR>
RV_1,109.03c indrāgnibhyāṃ kaṃ vṛṣaṇo madanti tā hy adrī dhiṣaṇāyā upasthe ||<BR>
RV_1,109.04a yuvābhyāṃ devī dhiṣaṇā madāyendrāgnī somam uśatī sunoti |<BR>
RV_1,109.04c tāv aśvinā bhadrahastā supāṇī ā dhāvatam madhunā pṛṅktam apsu ||<BR>
RV_1,109.05a yuvām indrāgnī vasuno vibhāge tavastamā śuśrava vṛtrahatye |<BR>
RV_1,109.05c tāv āsadyā barhiṣi yajñe asmin pra carṣaṇī mādayethāṃ sutasya ||<BR>
RV_1,109.06a pra carṣaṇibhyaḥ pṛtanāhaveṣu pra pṛthivyā riricāthe divaś ca |<BR>
RV_1,109.06c pra sindhubhyaḥ pra giribhyo mahitvā prendrāgnī viśvā bhuvanāty anyā ||<BR>
RV_1,109.07a ā bharataṃ śikṣataṃ vajrabāhū asmāṃ indrāgnī avataṃ śacībhiḥ |<BR>
RV_1,109.07c ime nu te raśmayaḥ sūryasya yebhiḥ sapitvam pitaro na āsan ||<BR>
RV_1,109.08a purandarā śikṣataṃ vajrahastāsmāṃ indrāgnī avatam bhareṣu |<BR>
RV_1,109.08c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,110.01a tatam me apas tad u tāyate punaḥ svādiṣṭhā dhītir ucathāya śasyate |<BR>
RV_1,110.01c ayaṃ samudra iha viśvadevyaḥ svāhākṛtasya sam u tṛpṇuta ṛbhavaḥ ||<BR>
RV_1,110.02a ābhogayam pra yad icchanta aitanāpākāḥ prāñco mama ke cid āpayaḥ |<BR>
RV_1,110.02c saudhanvanāsaś caritasya bhūmanāgacchata savitur dāśuṣo gṛham ||<BR>
RV_1,110.03a tat savitā vo 'mṛtatvam āsuvad agohyaṃ yac chravayanta aitana |<BR>
RV_1,110.03c tyaṃ cic camasam asurasya bhakṣaṇam ekaṃ santam akṛṇutā caturvayam ||<BR>
RV_1,110.04a viṣṭvī śamī taraṇitvena vāghato martāsaḥ santo amṛtatvam ānaśuḥ |<BR>
RV_1,110.04c saudhanvanā ṛbhavaḥ sūracakṣasaḥ saṃvatsare sam apṛcyanta dhītibhiḥ ||<BR>
RV_1,110.05a kṣetram iva vi mamus tejanenaṃ ekam pātram ṛbhavo jehamānam |<BR>
RV_1,110.05c upastutā upamaṃ nādhamānā amartyeṣu śrava icchamānāḥ ||<BR>
RV_1,110.06a ā manīṣām antarikṣasya nṛbhyaḥ sruceva ghṛtaṃ juhavāma vidmanā |<BR>
RV_1,110.06c taraṇitvā ye pitur asya saścira ṛbhavo vājam aruhan divo rajaḥ ||<BR>
RV_1,110.07a ṛbhur na indraḥ śavasā navīyān ṛbhur vājebhir vasubhir vasur dadiḥ |<BR>
RV_1,110.07c yuṣmākaṃ devā avasāhani priye 'bhi tiṣṭhema pṛtsutīr asunvatām ||<BR>
RV_1,110.08a niś carmaṇa ṛbhavo gām apiṃśata saṃ vatsenāsṛjatā mātaram punaḥ |<BR>
RV_1,110.08c saudhanvanāsaḥ svapasyayā naro jivrī yuvānā pitarākṛṇotana ||<BR>
RV_1,110.09a vājebhir no vājasātāv aviḍḍhy ṛbhumāṃ indra citram ā darṣi rādhaḥ |<BR>
RV_1,110.09c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,111.01a takṣan rathaṃ suvṛtaṃ vidmanāpasas takṣan harī indravāhā vṛṣaṇvasū |<BR>
RV_1,111.01c takṣan pitṛbhyām ṛbhavo yuvad vayas takṣan vatsāya mātaraṃ sacābhuvam ||<BR>
RV_1,111.02a ā no yajñāya takṣata ṛbhumad vayaḥ kratve dakṣāya suprajāvatīm iṣam |<BR>
RV_1,111.02c yathā kṣayāma sarvavīrayā viśā tan naḥ śardhāya dhāsathā sv indriyam ||<BR>
RV_1,111.03a ā takṣata sātim asmabhyam ṛbhavaḥ sātiṃ rathāya sātim arvate naraḥ |<BR>
RV_1,111.03c sātiṃ no jaitrīṃ sam maheta viśvahā jāmim ajāmim pṛtanāsu sakṣaṇim ||<BR>
RV_1,111.04a ṛbhukṣaṇam indram ā huva ūtaya ṛbhūn vājān marutaḥ somapītaye |<BR>
RV_1,111.04c ubhā mitrāvaruṇā nūnam aśvinā te no hinvantu sātaye dhiye jiṣe ||<BR>
RV_1,111.05a ṛbhur bharāya saṃ śiśātu sātiṃ samaryajid vājo asmāṃ aviṣṭu |<BR>
RV_1,111.05c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,112.01a īḷe dyāvāpṛthivī pūrvacittaye 'gniṃ gharmaṃ surucaṃ yāmann iṣṭaye |<BR>
RV_1,112.01c yābhir bhare kāram aṃśāya jinvathas tābhir ū ṣu ūtibhir aśvinā gatam ||<BR>
RV_1,112.02a yuvor dānāya subharā asaścato ratham ā tasthur vacasaṃ na mantave |<BR>
RV_1,112.02c yābhir dhiyo 'vathaḥ karmann iṣṭaye tābhir ū ṣu ūtibhir aśvinā gatam ||<BR>
RV_1,112.03a yuvaṃ tāsāṃ divyasya praśāsane viśāṃ kṣayatho amṛtasya majmanā |<BR>
RV_1,112.03c yābhir dhenum asvam pinvatho narā tābhir ū ṣu ūtibhir aśvinā gatam ||<BR>
RV_1,112.04a yābhiḥ parijmā tanayasya majmanā dvimātā tūrṣu taraṇir vibhūṣati |<BR>
RV_1,112.04c yābhis trimantur abhavad vicakṣaṇas tābhir ū ṣu ūtibhir aśvinā gatam ||<BR>
RV_1,112.05a yābhī rebhaṃ nivṛtaṃ sitam adbhya ud vandanam airayataṃ svar dṛśe |<BR>
RV_1,112.05c yābhiḥ kaṇvam pra siṣāsantam āvataṃ tābhir ū ṣu ūtibhir aśvinā gatam ||<BR>
RV_1,112.06a yābhir antakaṃ jasamānam āraṇe bhujyuṃ yābhir avyathibhir jijinvathuḥ |<BR>
RV_1,112.06c yābhiḥ karkandhuṃ vayyaṃ ca jinvathas tābhir ū ṣu ūtibhir aśvinā gatam ||<BR>
RV_1,112.07a yābhiḥ śucantiṃ dhanasāṃ suṣaṃsadaṃ taptaṃ gharmam omyāvantam atraye |<BR>
RV_1,112.07c yābhiḥ pṛśnigum purukutsam āvataṃ tābhir ū ṣu ūtibhir aśvinā gatam ||<BR>
RV_1,112.08a yābhiḥ śacībhir vṛṣaṇā parāvṛjam prāndhaṃ śroṇaṃ cakṣasa etave kṛthaḥ |<BR>
RV_1,112.08c yābhir vartikāṃ grasitām amuñcataṃ tābhir ū ṣu ūtibhir aśvinā gatam ||<BR>
RV_1,112.09a yābhiḥ sindhum madhumantam asaścataṃ vasiṣṭhaṃ yābhir ajarāv ajinvatam |<BR>
RV_1,112.09c yābhiḥ kutsaṃ śrutaryaṃ naryam āvataṃ tābhir ū ṣu ūtibhir aśvinā gatam ||<BR>
RV_1,112.10a yābhir viśpalāṃ dhanasām atharvyaṃ sahasramīḷha ājāv ajinvatam |<BR>
RV_1,112.10c yābhir vaśam aśvyam preṇim āvataṃ tābhir ū ṣu ūtibhir aśvinā gatam ||<BR>
RV_1,112.11a yābhiḥ sudānū auśijāya vaṇije dīrghaśravase madhu kośo akṣarat |<BR>
RV_1,112.11c kakṣīvantaṃ stotāraṃ yābhir āvataṃ tābhir ū ṣu ūtibhir aśvinā gatam ||<BR>
RV_1,112.12a yābhī rasāṃ kṣodasodnaḥ pipinvathur anaśvaṃ yābhī ratham āvataṃ jiṣe |<BR>
RV_1,112.12c yābhis triśoka usriyā udājata tābhir ū ṣu ūtibhir aśvinā gatam ||<BR>
RV_1,112.13a yābhiḥ sūryam pariyāthaḥ parāvati mandhātāraṃ kṣaitrapatyeṣv āvatam |<BR>
RV_1,112.13c yābhir vipram pra bharadvājam āvataṃ tābhir ū ṣu ūtibhir aśvinā gatam ||<BR>
RV_1,112.14a yābhir mahām atithigvaṃ kaśojuvaṃ divodāsaṃ śambarahatya āvatam |<BR>
RV_1,112.14c yābhiḥ pūrbhidye trasadasyum āvataṃ tābhir ū ṣu ūtibhir aśvinā gatam ||<BR>
RV_1,112.15a yābhir vamraṃ vipipānam upastutaṃ kaliṃ yābhir vittajāniṃ duvasyathaḥ |<BR>
RV_1,112.15c yābhir vyaśvam uta pṛthim āvataṃ tābhir ū ṣu ūtibhir aśvinā gatam ||<BR>
RV_1,112.16a yābhir narā śayave yābhir atraye yābhiḥ purā manave gātum īṣathuḥ |<BR>
RV_1,112.16c yābhiḥ śārīr ājataṃ syūmaraśmaye tābhir ū ṣu ūtibhir aśvinā gatam ||<BR>
RV_1,112.17a yābhiḥ paṭharvā jaṭharasya majmanāgnir nādīdec cita iddho ajmann ā |<BR>
RV_1,112.17c yābhiḥ śaryātam avatho mahādhane tābhir ū ṣu ūtibhir aśvinā gatam ||<BR>
RV_1,112.18a yābhir aṅgiro manasā niraṇyatho 'graṃ gacchatho vivare goarṇasaḥ |<BR>
RV_1,112.18c yābhir manuṃ śūram iṣā samāvataṃ tābhir ū ṣu ūtibhir aśvinā gatam ||<BR>
RV_1,112.19a yābhiḥ patnīr vimadāya nyūhathur ā gha vā yābhir aruṇīr aśikṣatam |<BR>
RV_1,112.19c yābhiḥ sudāsa ūhathuḥ sudevyaṃ tābhir ū ṣu ūtibhir aśvinā gatam ||<BR>
RV_1,112.20a yābhiḥ śantātī bhavatho dadāśuṣe bhujyuṃ yābhir avatho yābhir adhrigum |<BR>
RV_1,112.20c omyāvatīṃ subharām ṛtastubhaṃ tābhir ū ṣu ūtibhir aśvinā gatam ||<BR>
RV_1,112.21a yābhiḥ kṛśānum asane duvasyatho jave yābhir yūno arvantam āvatam |<BR>
RV_1,112.21c madhu priyam bharatho yat saraḍbhyas tābhir ū ṣu ūtibhir aśvinā gatam ||<BR>
RV_1,112.22a yābhir naraṃ goṣuyudhaṃ nṛṣāhye kṣetrasya sātā tanayasya jinvathaḥ |<BR>
RV_1,112.22c yābhī rathāṃ avatho yābhir arvatas tābhir ū ṣu ūtibhir aśvinā gatam ||<BR>
RV_1,112.23a yābhiḥ kutsam ārjuneyaṃ śatakratū pra turvītim pra ca dabhītim āvatam |<BR>
RV_1,112.23c yābhir dhvasantim puruṣantim āvataṃ tābhir ū ṣu ūtibhir aśvinā gatam ||<BR>
RV_1,112.24a apnasvatīm aśvinā vācam asme kṛtaṃ no dasrā vṛṣaṇā manīṣām |<BR>
RV_1,112.24c adyūtye 'vase ni hvaye vāṃ vṛdhe ca no bhavataṃ vājasātau ||<BR>
RV_1,112.25a dyubhir aktubhiḥ pari pātam asmān ariṣṭebhir aśvinā saubhagebhiḥ |<BR>
RV_1,112.25c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,113.01a idaṃ śreṣṭhaṃ jyotiṣāṃ jyotir āgāc citraḥ praketo ajaniṣṭa vibhvā |<BR>
RV_1,113.01c yathā prasūtā savituḥ savāyaṃ evā rātry uṣase yonim āraik ||<BR>
RV_1,113.02a ruśadvatsā ruśatī śvetyāgād āraig u kṛṣṇā sadanāny asyāḥ |<BR>
RV_1,113.02c samānabandhū amṛte anūcī dyāvā varṇaṃ carata āmināne ||<BR>
RV_1,113.03a samāno adhvā svasror anantas tam anyānyā carato devaśiṣṭe |<BR>
RV_1,113.03c na methete na tasthatuḥ sumeke naktoṣāsā samanasā virūpe ||<BR>
RV_1,113.04a bhāsvatī netrī sūnṛtānām aceti citrā vi duro na āvaḥ |<BR>
RV_1,113.04c prārpyā jagad vy u no rāyo akhyad uṣā ajīgar bhuvanāni viśvā ||<BR>
RV_1,113.05a jihmaśye caritave maghony ābhogaya iṣṭaye rāya u tvam |<BR>
RV_1,113.05c dabhram paśyadbhya urviyā vicakṣa uṣā ajīgar bhuvanāni viśvā ||<BR>
RV_1,113.06a kṣatrāya tvaṃ śravase tvam mahīyā iṣṭaye tvam artham iva tvam ityai |<BR>
RV_1,113.06c visadṛśā jīvitābhipracakṣa uṣā ajīgar bhuvanāni viśvā ||<BR>
RV_1,113.07a eṣā divo duhitā praty adarśi vyucchantī yuvatiḥ śukravāsāḥ |<BR>
RV_1,113.07c viśvasyeśānā pārthivasya vasva uṣo adyeha subhage vy uccha ||<BR>
RV_1,113.08a parāyatīnām anv eti pātha āyatīnām prathamā śaśvatīnām |<BR>
RV_1,113.08c vyucchantī jīvam udīrayanty uṣā mṛtaṃ kaṃ cana bodhayantī ||<BR>
RV_1,113.09a uṣo yad agniṃ samidhe cakartha vi yad āvaś cakṣasā sūryasya |<BR>
RV_1,113.09c yan mānuṣān yakṣyamāṇāṃ ajīgas tad deveṣu cakṛṣe bhadram apnaḥ ||<BR>
RV_1,113.10a kiyāty ā yat samayā bhavāti yā vyūṣur yāś ca nūnaṃ vyucchān |<BR>
RV_1,113.10c anu pūrvāḥ kṛpate vāvaśānā pradīdhyānā joṣam anyābhir eti ||<BR>
RV_1,113.11a īyuṣ ṭe ye pūrvatarām apaśyan vyucchantīm uṣasam martyāsaḥ |<BR>
RV_1,113.11c asmābhir ū nu praticakṣyābhūd o te yanti ye aparīṣu paśyān ||<BR>
RV_1,113.12a yāvayaddveṣā ṛtapā ṛtejāḥ sumnāvarī sūnṛtā īrayantī |<BR>
RV_1,113.12c sumaṅgalīr bibhratī devavītim ihādyoṣaḥ śreṣṭhatamā vy uccha ||<BR>
RV_1,113.13a śaśvat puroṣā vy uvāsa devy atho adyedaṃ vy āvo maghonī |<BR>
RV_1,113.13c atho vy ucchād uttarāṃ anu dyūn ajarāmṛtā carati svadhābhiḥ ||<BR>
RV_1,113.14a vy añjibhir diva ātāsv adyaud apa kṛṣṇāṃ nirṇijaṃ devy āvaḥ |<BR>
RV_1,113.14c prabodhayanty aruṇebhir aśvair oṣā yāti suyujā rathena ||<BR>
RV_1,113.15a āvahantī poṣyā vāryāṇi citraṃ ketuṃ kṛṇute cekitānā |<BR>
RV_1,113.15c īyuṣīṇām upamā śaśvatīnāṃ vibhātīnām prathamoṣā vy aśvait ||<BR>
RV_1,113.16a ud īrdhvaṃ jīvo asur na āgād apa prāgāt tama ā jyotir eti |<BR>
RV_1,113.16c āraik panthāṃ yātave sūryāyāganma yatra pratiranta āyuḥ ||<BR>
RV_1,113.17a syūmanā vāca ud iyarti vahni stavāno rebha uṣaso vibhātīḥ |<BR>
RV_1,113.17c adyā tad uccha gṛṇate maghony asme āyur ni didīhi prajāvat ||<BR>
RV_1,113.18a yā gomatīr uṣasaḥ sarvavīrā vyucchanti dāśuṣe martyāya |<BR>
RV_1,113.18c vāyor iva sūnṛtānām udarke tā aśvadā aśnavat somasutvā ||<BR>
RV_1,113.19a mātā devānām aditer anīkaṃ yajñasya ketur bṛhatī vi bhāhi |<BR>
RV_1,113.19c praśastikṛd brahmaṇe no vy ucchā no jane janaya viśvavāre ||<BR>
RV_1,113.20a yac citram apna uṣaso vahantījānāya śaśamānāya bhadram |<BR>
RV_1,113.20c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,114.01a imā rudrāya tavase kapardine kṣayadvīrāya pra bharāmahe matīḥ |<BR>
RV_1,114.01c yathā śam asad dvipade catuṣpade viśvam puṣṭaṃ grāme asminn anāturam ||<BR>
RV_1,114.02a mṛḷā no rudrota no mayas kṛdhi kṣayadvīrāya namasā vidhema te |<BR>
RV_1,114.02c yac chaṃ ca yoś ca manur āyeje pitā tad aśyāma tava rudra praṇītiṣu ||<BR>
RV_1,114.03a aśyāma te sumatiṃ devayajyayā kṣayadvīrasya tava rudra mīḍhvaḥ |<BR>
RV_1,114.03c sumnāyann id viśo asmākam ā carāriṣṭavīrā juhavāma te haviḥ ||<BR>
RV_1,114.04a tveṣaṃ vayaṃ rudraṃ yajñasādhaṃ vaṅkuṃ kavim avase ni hvayāmahe |<BR>
RV_1,114.04c āre asmad daivyaṃ heḷo asyatu sumatim id vayam asyā vṛṇīmahe ||<BR>
RV_1,114.05a divo varāham aruṣaṃ kapardinaṃ tveṣaṃ rūpaṃ namasā ni hvayāmahe |<BR>
RV_1,114.05c haste bibhrad bheṣajā vāryāṇi śarma varma cchardir asmabhyaṃ yaṃsat ||<BR>
RV_1,114.06a idam pitre marutām ucyate vacaḥ svādoḥ svādīyo rudrāya vardhanam |<BR>
RV_1,114.06c rāsvā ca no amṛta martabhojanaṃ tmane tokāya tanayāya mṛḷa ||<BR>
RV_1,114.07a mā no mahāntam uta mā no arbhakam mā na ukṣantam uta mā na ukṣitam |<BR>
RV_1,114.07c mā no vadhīḥ pitaram mota mātaram mā naḥ priyās tanvo rudra rīriṣaḥ ||<BR>
RV_1,114.08a mā nas toke tanaye mā na āyau mā no goṣu mā no aśveṣu rīriṣaḥ |<BR>
RV_1,114.08c vīrān mā no rudra bhāmito vadhīr haviṣmantaḥ sadam it tvā havāmahe ||<BR>
RV_1,114.09a upa te stomān paśupā ivākaraṃ rāsvā pitar marutāṃ sumnam asme |<BR>
RV_1,114.09c bhadrā hi te sumatir mṛḷayattamāthā vayam ava it te vṛṇīmahe ||<BR>
RV_1,114.10a āre te goghnam uta pūruṣaghnaṃ kṣayadvīra sumnam asme te astu |<BR>
RV_1,114.10c mṛḷā ca no adhi ca brūhi devādhā ca naḥ śarma yaccha dvibarhāḥ ||<BR>
RV_1,114.11a avocāma namo asmā avasyavaḥ śṛṇotu no havaṃ rudro marutvān |<BR>
RV_1,114.11c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,115.01a citraṃ devānām ud agād anīkaṃ cakṣur mitrasya varuṇasyāgneḥ |<BR>
RV_1,115.01c āprā dyāvāpṛthivī antarikṣaṃ sūrya ātmā jagatas tasthuṣaś ca ||<BR>
RV_1,115.02a sūryo devīm uṣasaṃ rocamānām maryo na yoṣām abhy eti paścāt |<BR>
RV_1,115.02c yatrā naro devayanto yugāni vitanvate prati bhadrāya bhadram ||<BR>
RV_1,115.03a bhadrā aśvā haritaḥ sūryasya citrā etagvā anumādyāsaḥ |<BR>
RV_1,115.03c namasyanto diva ā pṛṣṭham asthuḥ pari dyāvāpṛthivī yanti sadyaḥ ||<BR>
RV_1,115.04a tat sūryasya devatvaṃ tan mahitvam madhyā kartor vitataṃ saṃ jabhāra |<BR>
RV_1,115.04c yaded ayukta haritaḥ sadhasthād ād rātrī vāsas tanute simasmai ||<BR>
RV_1,115.05a tan mitrasya varuṇasyābhicakṣe sūryo rūpaṃ kṛṇute dyor upasthe |<BR>
RV_1,115.05c anantam anyad ruśad asya pājaḥ kṛṣṇam anyad dharitaḥ sam bharanti ||<BR>
RV_1,115.06a adyā devā uditā sūryasya nir aṃhasaḥ pipṛtā nir avadyāt |<BR>
RV_1,115.06c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_1,116.01a nāsatyābhyām barhir iva pra vṛñje stomāṃ iyarmy abhriyeva vātaḥ |<BR>
RV_1,116.01c yāv arbhagāya vimadāya jāyāṃ senājuvā nyūhatū rathena ||<BR>
RV_1,116.02a vīḷupatmabhir āśuhemabhir vā devānāṃ vā jūtibhiḥ śāśadānā |<BR>
RV_1,116.02c tad rāsabho nāsatyā sahasram ājā yamasya pradhane jigāya ||<BR>
RV_1,116.03a tugro ha bhujyum aśvinodameghe rayiṃ na kaś cin mamṛvāṃ avāhāḥ |<BR>
RV_1,116.03c tam ūhathur naubhir ātmanvatībhir antarikṣaprudbhir apodakābhiḥ ||<BR>
RV_1,116.04a tisraḥ kṣapas trir ahātivrajadbhir nāsatyā bhujyum ūhathuḥ pataṅgaiḥ |<BR>
RV_1,116.04c samudrasya dhanvann ārdrasya pāre tribhī rathaiḥ śatapadbhiḥ ṣaḷaśvaiḥ ||<BR>
RV_1,116.05a anārambhaṇe tad avīrayethām anāsthāne agrabhaṇe samudre |<BR>
RV_1,116.05c yad aśvinā ūhathur bhujyum astaṃ śatāritrāṃ nāvam ātasthivāṃsam ||<BR>
RV_1,116.06a yam aśvinā dadathuḥ śvetam aśvam aghāśvāya śaśvad it svasti |<BR>
RV_1,116.06c tad vāṃ dātram mahi kīrtenyam bhūt paidvo vājī sadam id dhavyo aryaḥ ||<BR>
RV_1,116.07a yuvaṃ narā stuvate pajriyāya kakṣīvate aradatam purandhim |<BR>
RV_1,116.07c kārotarāc chaphād aśvasya vṛṣṇaḥ śataṃ kumbhāṃ asiñcataṃ surāyāḥ ||<BR>
RV_1,116.08a himenāgniṃ ghraṃsam avārayethām pitumatīm ūrjam asmā adhattam |<BR>
RV_1,116.08c ṛbīse atrim aśvināvanītam un ninyathuḥ sarvagaṇaṃ svasti ||<BR>
RV_1,116.09a parāvataṃ nāsatyānudethām uccābudhnaṃ cakrathur jihmabāram |<BR>
RV_1,116.09c kṣarann āpo na pāyanāya rāye sahasrāya tṛṣyate gotamasya ||<BR>
RV_1,116.10a jujuruṣo nāsatyota vavrim prāmuñcataṃ drāpim iva cyavānāt |<BR>
RV_1,116.10c prātirataṃ jahitasyāyur dasrād it patim akṛṇutaṃ kanīnām ||<BR>
RV_1,116.11a tad vāṃ narā śaṃsyaṃ rādhyaṃ cābhiṣṭiman nāsatyā varūtham |<BR>
RV_1,116.11c yad vidvāṃsā nidhim ivāpagūḷham ud darśatād ūpathur vandanāya ||<BR>
RV_1,116.12a tad vāṃ narā sanaye daṃsa ugram āviṣ kṛṇomi tanyatur na vṛṣṭim |<BR>
RV_1,116.12c dadhyaṅ ha yan madhv ātharvaṇo vām aśvasya śīrṣṇā pra yad īm uvāca ||<BR>
RV_1,116.13a ajohavīn nāsatyā karā vām mahe yāman purubhujā purandhiḥ |<BR>
RV_1,116.13c śrutaṃ tac chāsur iva vadhrimatyā hiraṇyahastam aśvināv adattam ||<BR>
RV_1,116.14a āsno vṛkasya vartikām abhīke yuvaṃ narā nāsatyāmumuktam |<BR>
RV_1,116.14c uto kavim purubhujā yuvaṃ ha kṛpamāṇam akṛṇutaṃ vicakṣe ||<BR>
RV_1,116.15a caritraṃ hi ver ivācchedi parṇam ājā khelasya paritakmyāyām |<BR>
RV_1,116.15c sadyo jaṅghām āyasīṃ viśpalāyai dhane hite sartave praty adhattam ||<BR>
RV_1,116.16a śatam meṣān vṛkye cakṣadānam ṛjrāśvaṃ tam pitāndhaṃ cakāra |<BR>
RV_1,116.16c tasmā akṣī nāsatyā vicakṣa ādhattaṃ dasrā bhiṣajāv anarvan ||<BR>
RV_1,116.17a ā vāṃ rathaṃ duhitā sūryasya kārṣmevātiṣṭhad arvatā jayantī |<BR>
RV_1,116.17c viśve devā anv amanyanta hṛdbhiḥ sam u śriyā nāsatyā sacethe ||<BR>
RV_1,116.18a yad ayātaṃ divodāsāya vartir bharadvājāyāśvinā hayantā |<BR>
RV_1,116.18c revad uvāha sacano ratho vāṃ vṛṣabhaś ca śiṃśumāraś ca yuktā ||<BR>
RV_1,116.19a rayiṃ sukṣatraṃ svapatyam āyuḥ suvīryaṃ nāsatyā vahantā |<BR>
RV_1,116.19c ā jahnāvīṃ samanasopa vājais trir ahno bhāgaṃ dadhatīm ayātam ||<BR>
RV_1,116.20a pariviṣṭaṃ jāhuṣaṃ viśvataḥ sīṃ sugebhir naktam ūhathū rajobhiḥ |<BR>
RV_1,116.20c vibhindunā nāsatyā rathena vi parvatāṃ ajarayū ayātam ||<BR>
RV_1,116.21a ekasyā vastor āvataṃ raṇāya vaśam aśvinā sanaye sahasrā |<BR>
RV_1,116.21c nir ahataṃ ducchunā indravantā pṛthuśravaso vṛṣaṇāv arātīḥ ||<BR>
RV_1,116.22a śarasya cid ārcatkasyāvatād ā nīcād uccā cakrathuḥ pātave vāḥ |<BR>
RV_1,116.22c śayave cin nāsatyā śacībhir jasuraye staryam pipyathur gām ||<BR>
RV_1,116.23a avasyate stuvate kṛṣṇiyāya ṛjūyate nāsatyā śacībhiḥ |<BR>
RV_1,116.23c paśuṃ na naṣṭam iva darśanāya viṣṇāpvaṃ dadathur viśvakāya ||<BR>
RV_1,116.24a daśa rātrīr aśivenā nava dyūn avanaddhaṃ śnathitam apsv antaḥ |<BR>
RV_1,116.24c viprutaṃ rebham udani pravṛktam un ninyathuḥ somam iva sruveṇa ||<BR>
RV_1,116.25a pra vāṃ daṃsāṃsy aśvināv avocam asya patiḥ syāṃ sugavaḥ suvīraḥ |<BR>
RV_1,116.25c uta paśyann aśnuvan dīrgham āyur astam ivej jarimāṇaṃ jagamyām ||<BR>
<BR>
RV_1,117.01a madhvaḥ somasyāśvinā madāya pratno hotā vivāsate vām |<BR>
RV_1,117.01c barhiṣmatī rātir viśritā gīr iṣā yātaṃ nāsatyopa vājaiḥ ||<BR>
RV_1,117.02a yo vām aśvinā manaso javīyān rathaḥ svaśvo viśa ājigāti |<BR>
RV_1,117.02c yena gacchathaḥ sukṛto duroṇaṃ tena narā vartir asmabhyaṃ yātam ||<BR>
RV_1,117.03a ṛṣiṃ narāv aṃhasaḥ pāñcajanyam ṛbīsād atrim muñcatho gaṇena |<BR>
RV_1,117.03c minantā dasyor aśivasya māyā anupūrvaṃ vṛṣaṇā codayantā ||<BR>
RV_1,117.04a aśvaṃ na gūḷham aśvinā durevair ṛṣiṃ narā vṛṣaṇā rebham apsu |<BR>
RV_1,117.04c saṃ taṃ riṇītho viprutaṃ daṃsobhir na vāṃ jūryanti pūrvyā kṛtāni ||<BR>
RV_1,117.05a suṣupvāṃsaṃ na nirṛter upasthe sūryaṃ na dasrā tamasi kṣiyantam |<BR>
RV_1,117.05c śubhe rukmaṃ na darśataṃ nikhātam ud ūpathur aśvinā vandanāya ||<BR>
RV_1,117.06a tad vāṃ narā śaṃsyam pajriyeṇa kakṣīvatā nāsatyā parijman |<BR>
RV_1,117.06c śaphād aśvasya vājino janāya śataṃ kumbhāṃ asiñcatam madhūnām ||<BR>
RV_1,117.07a yuvaṃ narā stuvate kṛṣṇiyāya viṣṇāpvaṃ dadathur viśvakāya |<BR>
RV_1,117.07c ghoṣāyai cit pitṛṣade duroṇe patiṃ jūryantyā aśvināv adattam ||<BR>
RV_1,117.08a yuvaṃ śyāvāya ruśatīm adattam mahaḥ kṣoṇasyāśvinā kaṇvāya |<BR>
RV_1,117.08c pravācyaṃ tad vṛṣaṇā kṛtaṃ vāṃ yan nārṣadāya śravo adhyadhattam ||<BR>
RV_1,117.09a purū varpāṃsy aśvinā dadhānā ni pedava ūhathur āśum aśvam |<BR>
RV_1,117.09c sahasrasāṃ vājinam apratītam ahihanaṃ śravasyaṃ tarutram ||<BR>
RV_1,117.10a etāni vāṃ śravasyā sudānū brahmāṅgūṣaṃ sadanaṃ rodasyoḥ |<BR>
RV_1,117.10c yad vām pajrāso aśvinā havante yātam iṣā ca viduṣe ca vājam ||<BR>
RV_1,117.11a sūnor mānenāśvinā gṛṇānā vājaṃ viprāya bhuraṇā radantā |<BR>
RV_1,117.11c agastye brahmaṇā vāvṛdhānā saṃ viśpalāṃ nāsatyāriṇītam ||<BR>
RV_1,117.12a kuha yāntā suṣṭutiṃ kāvyasya divo napātā vṛṣaṇā śayutrā |<BR>
RV_1,117.12c hiraṇyasyeva kalaśaṃ nikhātam ud ūpathur daśame aśvināhan ||<BR>
RV_1,117.13a yuvaṃ cyavānam aśvinā jarantam punar yuvānaṃ cakrathuḥ śacībhiḥ |<BR>
RV_1,117.13c yuvo rathaṃ duhitā sūryasya saha śriyā nāsatyāvṛṇīta ||<BR>
RV_1,117.14a yuvaṃ tugrāya pūrvyebhir evaiḥ punarmanyāv abhavataṃ yuvānā |<BR>
RV_1,117.14c yuvam bhujyum arṇaso niḥ samudrād vibhir ūhathur ṛjrebhir aśvaiḥ ||<BR>
RV_1,117.15a ajohavīd aśvinā taugryo vām proḷhaḥ samudram avyathir jaganvān |<BR>
RV_1,117.15c niṣ ṭam ūhathuḥ suyujā rathena manojavasā vṛṣaṇā svasti ||<BR>
RV_1,117.16a ajohavīd aśvinā vartikā vām āsno yat sīm amuñcataṃ vṛkasya |<BR>
RV_1,117.16c vi jayuṣā yayathuḥ sānv adrer jātaṃ viṣvāco ahataṃ viṣeṇa ||<BR>
RV_1,117.17a śatam meṣān vṛkye māmahānaṃ tamaḥ praṇītam aśivena pitrā |<BR>
RV_1,117.17c ākṣī ṛjrāśve aśvināv adhattaṃ jyotir andhāya cakrathur vicakṣe ||<BR>
RV_1,117.18a śunam andhāya bharam ahvayat sā vṛkīr aśvinā vṛṣaṇā nareti |<BR>
RV_1,117.18c jāraḥ kanīna iva cakṣadāna ṛjrāśvaḥ śatam ekaṃ ca meṣān ||<BR>
RV_1,117.19a mahī vām ūtir aśvinā mayobhūr uta srāmaṃ dhiṣṇyā saṃ riṇīthaḥ |<BR>
RV_1,117.19c athā yuvām id ahvayat purandhir āgacchataṃ sīṃ vṛṣaṇāv avobhiḥ ||<BR>
RV_1,117.20a adhenuṃ dasrā staryaṃ viṣaktām apinvataṃ śayave aśvinā gām |<BR>
RV_1,117.20c yuvaṃ śacībhir vimadāya jāyāṃ ny ūhathuḥ purumitrasya yoṣām ||<BR>
RV_1,117.21a yavaṃ vṛkeṇāśvinā vapanteṣaṃ duhantā manuṣāya dasrā |<BR>
RV_1,117.21c abhi dasyum bakureṇā dhamantoru jyotiś cakrathur āryāya ||<BR>
RV_1,117.22a ātharvaṇāyāśvinā dadhīce 'śvyaṃ śiraḥ praty airayatam |<BR>
RV_1,117.22c sa vām madhu pra vocad ṛtāyan tvāṣṭraṃ yad dasrāv apikakṣyaṃ vām ||<BR>
RV_1,117.23a sadā kavī sumatim ā cake vāṃ viśvā dhiyo aśvinā prāvatam me |<BR>
RV_1,117.23c asme rayiṃ nāsatyā bṛhantam apatyasācaṃ śrutyaṃ rarāthām ||<BR>
RV_1,117.24a hiraṇyahastam aśvinā rarāṇā putraṃ narā vadhrimatyā adattam |<BR>
RV_1,117.24c tridhā ha śyāvam aśvinā vikastam uj jīvasa airayataṃ sudānū ||<BR>
RV_1,117.25a etāni vām aśvinā vīryāṇi pra pūrvyāṇy āyavo 'vocan |<BR>
RV_1,117.25c brahma kṛṇvanto vṛṣaṇā yuvabhyāṃ suvīrāso vidatham ā vadema ||<BR>
<BR>
RV_1,118.01a ā vāṃ ratho aśvinā śyenapatvā sumṛḷīkaḥ svavāṃ yātv arvāṅ |<BR>
RV_1,118.01c yo martyasya manaso javīyān trivandhuro vṛṣaṇā vātaraṃhāḥ ||<BR>
RV_1,118.02a trivandhureṇa trivṛtā rathena tricakreṇa suvṛtā yātam arvāk |<BR>
RV_1,118.02c pinvataṃ gā jinvatam arvato no vardhayatam aśvinā vīram asme ||<BR>
RV_1,118.03a pravadyāmanā suvṛtā rathena dasrāv imaṃ śṛṇutaṃ ślokam adreḥ |<BR>
RV_1,118.03c kim aṅga vām praty avartiṃ gamiṣṭhāhur viprāso aśvinā purājāḥ ||<BR>
RV_1,118.04a ā vāṃ śyenāso aśvinā vahantu rathe yuktāsa āśavaḥ pataṅgāḥ |<BR>
RV_1,118.04c ye apturo divyāso na gṛdhrā abhi prayo nāsatyā vahanti ||<BR>
RV_1,118.05a ā vāṃ rathaṃ yuvatis tiṣṭhad atra juṣṭvī narā duhitā sūryasya |<BR>
RV_1,118.05c pari vām aśvā vapuṣaḥ pataṅgā vayo vahantv aruṣā abhīke ||<BR>
RV_1,118.06a ud vandanam airataṃ daṃsanābhir ud rebhaṃ dasrā vṛṣaṇā śacībhiḥ |<BR>
RV_1,118.06c niṣ ṭaugryam pārayathaḥ samudrāt punaś cyavānaṃ cakrathur yuvānam ||<BR>
RV_1,118.07a yuvam atraye 'vanītāya taptam ūrjam omānam aśvināv adhattam |<BR>
RV_1,118.07c yuvaṃ kaṇvāyāpiriptāya cakṣuḥ praty adhattaṃ suṣṭutiṃ jujuṣāṇā ||<BR>
RV_1,118.08a yuvaṃ dhenuṃ śayave nādhitāyāpinvatam aśvinā pūrvyāya |<BR>
RV_1,118.08c amuñcataṃ vartikām aṃhaso niḥ prati jaṅghāṃ viśpalāyā adhattam ||<BR>
RV_1,118.09a yuvaṃ śvetam pedava indrajūtam ahihanam aśvinādattam aśvam |<BR>
RV_1,118.09c johūtram aryo abhibhūtim ugraṃ sahasrasāṃ vṛṣaṇaṃ vīḍvaṅgam ||<BR>
RV_1,118.10a tā vāṃ narā sv avase sujātā havāmahe aśvinā nādhamānāḥ |<BR>
RV_1,118.10c ā na upa vasumatā rathena giro juṣāṇā suvitāya yātam ||<BR>
RV_1,118.11a ā śyenasya javasā nūtanenāsme yātaṃ nāsatyā sajoṣāḥ |<BR>
RV_1,118.11c have hi vām aśvinā rātahavyaḥ śaśvattamāyā uṣaso vyuṣṭau ||<BR>
<BR>
RV_1,119.01a ā vāṃ ratham purumāyam manojuvaṃ jīrāśvaṃ yajñiyaṃ jīvase huve |<BR>
RV_1,119.01c sahasraketuṃ vaninaṃ śatadvasuṃ śruṣṭīvānaṃ varivodhām abhi prayaḥ ||<BR>
RV_1,119.02a ūrdhvā dhītiḥ praty asya prayāmany adhāyi śasman sam ayanta ā diśaḥ |<BR>
RV_1,119.02c svadāmi gharmam prati yanty ūtaya ā vām ūrjānī ratham aśvināruhat ||<BR>
RV_1,119.03a saṃ yan mithaḥ paspṛdhānāso agmata śubhe makhā amitā jāyavo raṇe |<BR>
RV_1,119.03c yuvor aha pravaṇe cekite ratho yad aśvinā vahathaḥ sūrim ā varam ||<BR>
RV_1,119.04a yuvam bhujyum bhuramāṇaṃ vibhir gataṃ svayuktibhir nivahantā pitṛbhya ā |<BR>
RV_1,119.04c yāsiṣṭaṃ vartir vṛṣaṇā vijenyaṃ divodāsāya mahi ceti vām avaḥ ||<BR>
RV_1,119.05a yuvor aśvinā vapuṣe yuvāyujaṃ rathaṃ vāṇī yematur asya śardhyam |<BR>
RV_1,119.05c ā vām patitvaṃ sakhyāya jagmuṣī yoṣāvṛṇīta jenyā yuvām patī ||<BR>
RV_1,119.06a yuvaṃ rebham pariṣūter uruṣyatho himena gharmam paritaptam atraye |<BR>
RV_1,119.06c yuvaṃ śayor avasam pipyathur gavi pra dīrgheṇa vandanas tāry āyuṣā ||<BR>
RV_1,119.07a yuvaṃ vandanaṃ nirṛtaṃ jaraṇyayā rathaṃ na dasrā karaṇā sam invathaḥ |<BR>
RV_1,119.07c kṣetrād ā vipraṃ janatho vipanyayā pra vām atra vidhate daṃsanā bhuvat ||<BR>
RV_1,119.08a agacchataṃ kṛpamāṇam parāvati pituḥ svasya tyajasā nibādhitam |<BR>
RV_1,119.08c svarvatīr ita ūtīr yuvor aha citrā abhīke abhavann abhiṣṭayaḥ ||<BR>
RV_1,119.09a uta syā vām madhuman makṣikārapan made somasyauśijo huvanyati |<BR>
RV_1,119.09c yuvaṃ dadhīco mana ā vivāsatho 'thā śiraḥ prati vām aśvyaṃ vadat ||<BR>
RV_1,119.10a yuvam pedave puruvāram aśvinā spṛdhāṃ śvetaṃ tarutāraṃ duvasyathaḥ |<BR>
RV_1,119.10c śaryair abhidyum pṛtanāsu duṣṭaraṃ carkṛtyam indram iva carṣaṇīsaham ||<BR>
<BR>
RV_1,120.01a kā rādhad dhotrāśvinā vāṃ ko vāṃ joṣa ubhayoḥ |<BR>
RV_1,120.01c kathā vidhāty apracetāḥ ||<BR>
RV_1,120.02a vidvāṃsāv id duraḥ pṛcched avidvān itthāparo acetāḥ |<BR>
RV_1,120.02c nū cin nu marte akrau ||<BR>
RV_1,120.03a tā vidvāṃsā havāmahe vāṃ tā no vidvāṃsā manma vocetam adya |<BR>
RV_1,120.03c prārcad dayamāno yuvākuḥ ||<BR>
RV_1,120.04a vi pṛcchāmi pākyā na devān vaṣaṭkṛtasyādbhutasya dasrā |<BR>
RV_1,120.04c pātaṃ ca sahyaso yuvaṃ ca rabhyaso naḥ ||<BR>
RV_1,120.05a pra yā ghoṣe bhṛgavāṇe na śobhe yayā vācā yajati pajriyo vām |<BR>
RV_1,120.05c praiṣayur na vidvān ||<BR>
RV_1,120.06a śrutaṃ gāyatraṃ takavānasyāhaṃ cid dhi rirebhāśvinā vām |<BR>
RV_1,120.06c ākṣī śubhas patī dan ||<BR>
RV_1,120.07a yuvaṃ hy āstam maho ran yuvaṃ vā yan niratataṃsatam |<BR>
RV_1,120.07c tā no vasū sugopā syātam pātaṃ no vṛkād aghāyoḥ ||<BR>
RV_1,120.08a mā kasmai dhātam abhy amitriṇe no mākutrā no gṛhebhyo dhenavo guḥ |<BR>
RV_1,120.08c stanābhujo aśiśvīḥ ||<BR>
RV_1,120.09a duhīyan mitradhitaye yuvāku rāye ca no mimītaṃ vājavatyai |<BR>
RV_1,120.09c iṣe ca no mimītaṃ dhenumatyai ||<BR>
RV_1,120.10a aśvinor asanaṃ ratham anaśvaṃ vājinīvatoḥ |<BR>
RV_1,120.10c tenāham bhūri cākana ||<BR>
RV_1,120.11a ayaṃ samaha mā tanūhyāte janāṃ anu |<BR>
RV_1,120.11c somapeyaṃ sukho rathaḥ ||<BR>
RV_1,120.12a adha svapnasya nir vide 'bhuñjataś ca revataḥ |<BR>
RV_1,120.12c ubhā tā basri naśyataḥ ||<BR>
<BR>
RV_1,121.01a kad itthā nṝṃḥ pātraṃ devayatāṃ śravad giro aṅgirasāṃ turaṇyan |<BR>
RV_1,121.01c pra yad ānaḍ viśa ā harmyasyoru kraṃsate adhvare yajatraḥ ||<BR>
RV_1,121.02a stambhīd dha dyāṃ sa dharuṇam pruṣāyad ṛbhur vājāya draviṇaṃ naro goḥ |<BR>
RV_1,121.02c anu svajām mahiṣaś cakṣata vrām menām aśvasya pari mātaraṃ goḥ ||<BR>
RV_1,121.03a nakṣad dhavam aruṇīḥ pūrvyaṃ rāṭ turo viśām aṅgirasām anu dyūn |<BR>
RV_1,121.03c takṣad vajraṃ niyutaṃ tastambhad dyāṃ catuṣpade naryāya dvipāde ||<BR>
RV_1,121.04a asya made svaryaṃ dā ṛtāyāpīvṛtam usriyāṇām anīkam |<BR>
RV_1,121.04c yad dha prasarge trikakum nivartad apa druho mānuṣasya duro vaḥ ||<BR>
RV_1,121.05a tubhyam payo yat pitarāv anītāṃ rādhaḥ suretas turaṇe bhuraṇyū |<BR>
RV_1,121.05c śuci yat te rekṇa āyajanta sabardughāyāḥ paya usriyāyāḥ ||<BR>
RV_1,121.06a adha pra jajñe taraṇir mamattu pra rocy asyā uṣaso na sūraḥ |<BR>
RV_1,121.06c indur yebhir āṣṭa sveduhavyaiḥ sruveṇa siñcañ jaraṇābhi dhāma ||<BR>
RV_1,121.07a svidhmā yad vanadhitir apasyāt sūro adhvare pari rodhanā goḥ |<BR>
RV_1,121.07c yad dha prabhāsi kṛtvyāṃ anu dyūn anarviśe paśviṣe turāya ||<BR>
RV_1,121.08a aṣṭā maho diva ādo harī iha dyumnāsāham abhi yodhāna utsam |<BR>
RV_1,121.08c hariṃ yat te mandinaṃ dukṣan vṛdhe gorabhasam adribhir vātāpyam ||<BR>
RV_1,121.09a tvam āyasam prati vartayo gor divo aśmānam upanītam ṛbhvā |<BR>
RV_1,121.09c kutsāya yatra puruhūta vanvañ chuṣṇam anantaiḥ pariyāsi vadhaiḥ ||<BR>
RV_1,121.10a purā yat sūras tamaso apītes tam adrivaḥ phaligaṃ hetim asya |<BR>
RV_1,121.10c śuṣṇasya cit parihitaṃ yad ojo divas pari sugrathitaṃ tad ādaḥ ||<BR>
RV_1,121.11a anu tvā mahī pājasī acakre dyāvākṣāmā madatām indra karman |<BR>
RV_1,121.11c tvaṃ vṛtram āśayānaṃ sirāsu maho vajreṇa siṣvapo varāhum ||<BR>
RV_1,121.12a tvam indra naryo yāṃ avo nṝn tiṣṭhā vātasya suyujo vahiṣṭhān |<BR>
RV_1,121.12c yaṃ te kāvya uśanā mandinaṃ dād vṛtrahaṇam pāryaṃ tatakṣa vajram ||<BR>
RV_1,121.13a tvaṃ sūro harito rāmayo nṝn bharac cakram etaśo nāyam indra |<BR>
RV_1,121.13c prāsya pāraṃ navatiṃ nāvyānām api kartam avartayo 'yajyūn ||<BR>
RV_1,121.14a tvaṃ no asyā indra durhaṇāyāḥ pāhi vajrivo duritād abhīke |<BR>
RV_1,121.14c pra no vājān rathyo aśvabudhyān iṣe yandhi śravase sūnṛtāyai ||<BR>
RV_1,121.15a mā sā te asmat sumatir vi dasad vājapramahaḥ sam iṣo varanta |<BR>
RV_1,121.15c ā no bhaja maghavan goṣv aryo maṃhiṣṭhās te sadhamādaḥ syāma ||<BR>
<BR>
RV_1,122.01a pra vaḥ pāntaṃ raghumanyavo 'ndho yajñaṃ rudrāya mīḷhuṣe bharadhvam |<BR>
RV_1,122.01c divo astoṣy asurasya vīrair iṣudhyeva maruto rodasyoḥ ||<BR>
RV_1,122.02a patnīva pūrvahūtiṃ vāvṛdhadhyā uṣāsānaktā purudhā vidāne |<BR>
RV_1,122.02c starīr nātkaṃ vyutaṃ vasānā sūryasya śriyā sudṛśī hiraṇyaiḥ ||<BR>
RV_1,122.03a mamattu naḥ parijmā vasarhā mamattu vāto apāṃ vṛṣaṇvān |<BR>
RV_1,122.03c śiśītam indrāparvatā yuvaṃ nas tan no viśve varivasyantu devāḥ ||<BR>
RV_1,122.04a uta tyā me yaśasā śvetanāyai vyantā pāntauśijo huvadhyai |<BR>
RV_1,122.04c pra vo napātam apāṃ kṛṇudhvam pra mātarā rāspinasyāyoḥ ||<BR>
RV_1,122.05a ā vo ruvaṇyum auśijo huvadhyai ghoṣeva śaṃsam arjunasya naṃśe |<BR>
RV_1,122.05c pra vaḥ pūṣṇe dāvana āṃ acchā voceya vasutātim agneḥ ||<BR>
RV_1,122.06a śrutam me mitrāvaruṇā havemota śrutaṃ sadane viśvataḥ sīm |<BR>
RV_1,122.06c śrotu naḥ śroturātiḥ suśrotuḥ sukṣetrā sindhur adbhiḥ ||<BR>
RV_1,122.07a stuṣe sā vāṃ varuṇa mitra rātir gavāṃ śatā pṛkṣayāmeṣu pajre |<BR>
RV_1,122.07c śrutarathe priyarathe dadhānāḥ sadyaḥ puṣṭiṃ nirundhānāso agman ||<BR>
RV_1,122.08a asya stuṣe mahimaghasya rādhaḥ sacā sanema nahuṣaḥ suvīrāḥ |<BR>
RV_1,122.08c jano yaḥ pajrebhyo vājinīvān aśvāvato rathino mahyaṃ sūriḥ ||<BR>
RV_1,122.09a jano yo mitrāvaruṇāv abhidhrug apo na vāṃ sunoty akṣṇayādhruk |<BR>
RV_1,122.09c svayaṃ sa yakṣmaṃ hṛdaye ni dhatta āpa yad īṃ hotrābhir ṛtāvā ||<BR>
RV_1,122.10a sa vrādhato nahuṣo daṃsujūtaḥ śardhastaro narāṃ gūrtaśravāḥ |<BR>
RV_1,122.10c visṛṣṭarātir yāti bāḷhasṛtvā viśvāsu pṛtsu sadam ic chūraḥ ||<BR>
RV_1,122.11a adha gmantā nahuṣo havaṃ sūreḥ śrotā rājāno amṛtasya mandrāḥ |<BR>
RV_1,122.11c nabhojuvo yan niravasya rādhaḥ praśastaye mahinā rathavate ||<BR>
RV_1,122.12a etaṃ śardhaṃ dhāma yasya sūrer ity avocan daśatayasya naṃśe |<BR>
RV_1,122.12c dyumnāni yeṣu vasutātī rāran viśve sanvantu prabhṛtheṣu vājam ||<BR>
RV_1,122.13a mandāmahe daśatayasya dhāser dvir yat pañca bibhrato yanty annā |<BR>
RV_1,122.13c kim iṣṭāśva iṣṭaraśmir eta īśānāsas taruṣa ṛñjate nṝn ||<BR>
RV_1,122.14a hiraṇyakarṇam maṇigrīvam arṇas tan no viśve varivasyantu devāḥ |<BR>
RV_1,122.14c aryo giraḥ sadya ā jagmuṣīr osrāś cākantūbhayeṣv asme ||<BR>
RV_1,122.15a catvāro mā maśarśārasya śiśvas trayo rājña āyavasasya jiṣṇoḥ |<BR>
RV_1,122.15c ratho vām mitrāvaruṇā dīrghāpsāḥ syūmagabhastiḥ sūro nādyaut ||<BR>
<BR>
RV_1,123.01a pṛthū ratho dakṣiṇāyā ayojy ainaṃ devāso amṛtāso asthuḥ |<BR>
RV_1,123.01c kṛṣṇād ud asthād aryā vihāyāś cikitsantī mānuṣāya kṣayāya ||<BR>
RV_1,123.02a pūrvā viśvasmād bhuvanād abodhi jayantī vājam bṛhatī sanutrī |<BR>
RV_1,123.02c uccā vy akhyad yuvatiḥ punarbhūr oṣā agan prathamā pūrvahūtau ||<BR>
RV_1,123.03a yad adya bhāgaṃ vibhajāsi nṛbhya uṣo devi martyatrā sujāte |<BR>
RV_1,123.03c devo no atra savitā damūnā anāgaso vocati sūryāya ||<BR>
RV_1,123.04a gṛhaṃ-gṛham ahanā yāty acchā dive-dive adhi nāmā dadhānā |<BR>
RV_1,123.04c siṣāsantī dyotanā śaśvad āgād agram-agram id bhajate vasūnām ||<BR>
RV_1,123.05a bhagasya svasā varuṇasya jāmir uṣaḥ sūnṛte prathamā jarasva |<BR>
RV_1,123.05c paścā sa daghyā yo aghasya dhātā jayema taṃ dakṣiṇayā rathena ||<BR>
RV_1,123.06a ud īratāṃ sūnṛtā ut purandhīr ud agnayaḥ śuśucānāso asthuḥ |<BR>
RV_1,123.06c spārhā vasūni tamasāpagūḷhāviṣ kṛṇvanty uṣaso vibhātīḥ ||<BR>
RV_1,123.07a apānyad ety abhy anyad eti viṣurūpe ahanī saṃ carete |<BR>
RV_1,123.07c parikṣitos tamo anyā guhākar adyaud uṣāḥ śośucatā rathena ||<BR>
RV_1,123.08a sadṛśīr adya sadṛśīr id u śvo dīrghaṃ sacante varuṇasya dhāma |<BR>
RV_1,123.08c anavadyās triṃśataṃ yojanāny ekaikā kratum pari yanti sadyaḥ ||<BR>
RV_1,123.09a jānaty ahnaḥ prathamasya nāma śukrā kṛṣṇād ajaniṣṭa śvitīcī |<BR>
RV_1,123.09c ṛtasya yoṣā na mināti dhāmāhar-ahar niṣkṛtam ācarantī ||<BR>
RV_1,123.10a kanyeva tanvā śāśadānāṃ eṣi devi devam iyakṣamāṇam |<BR>
RV_1,123.10c saṃsmayamānā yuvatiḥ purastād āvir vakṣāṃsi kṛṇuṣe vibhātī ||<BR>
RV_1,123.11a susaṃkāśā mātṛmṛṣṭeva yoṣāvis tanvaṃ kṛṇuṣe dṛśe kam |<BR>
RV_1,123.11c bhadrā tvam uṣo vitaraṃ vy uccha na tat te anyā uṣaso naśanta ||<BR>
RV_1,123.12a aśvāvatīr gomatīr viśvavārā yatamānā raśmibhiḥ sūryasya |<BR>
RV_1,123.12c parā ca yanti punar ā ca yanti bhadrā nāma vahamānā uṣāsaḥ ||<BR>
RV_1,123.13a ṛtasya raśmim anuyacchamānā bhadram-bhadraṃ kratum asmāsu dhehi |<BR>
RV_1,123.13c uṣo no adya suhavā vy ucchāsmāsu rāyo maghavatsu ca syuḥ ||<BR>
<BR>
RV_1,124.01a uṣā ucchantī samidhāne agnā udyan sūrya urviyā jyotir aśret |<BR>
RV_1,124.01c devo no atra savitā nv artham prāsāvīd dvipat pra catuṣpad ityai ||<BR>
RV_1,124.02a aminatī daivyāni vratāni praminatī manuṣyā yugāni |<BR>
RV_1,124.02c īyuṣīṇām upamā śaśvatīnām āyatīnām prathamoṣā vy adyaut ||<BR>
RV_1,124.03a eṣā divo duhitā praty adarśi jyotir vasānā samanā purastāt |<BR>
RV_1,124.03c ṛtasya panthām anv eti sādhu prajānatīva na diśo mināti ||<BR>
RV_1,124.04a upo adarśi śundhyuvo na vakṣo nodhā ivāvir akṛta priyāṇi |<BR>
RV_1,124.04c admasan na sasato bodhayantī śaśvattamāgāt punar eyuṣīṇām ||<BR>
RV_1,124.05a pūrve ardhe rajaso aptyasya gavāṃ janitry akṛta pra ketum |<BR>
RV_1,124.05c vy u prathate vitaraṃ varīya obhā pṛṇantī pitror upasthā ||<BR>
RV_1,124.06a eved eṣā purutamā dṛśe kaṃ nājāmiṃ na pari vṛṇakti jāmim |<BR>
RV_1,124.06c arepasā tanvā śāśadānā nārbhād īṣate na maho vibhātī ||<BR>
RV_1,124.07a abhrāteva puṃsa eti pratīcī gartārug iva sanaye dhanānām |<BR>
RV_1,124.07c jāyeva patya uśatī suvāsā uṣā hasreva ni riṇīte apsaḥ ||<BR>
RV_1,124.08a svasā svasre jyāyasyai yonim āraig apaity asyāḥ praticakṣyeva |<BR>
RV_1,124.08c vyucchantī raśmibhiḥ sūryasyāñjy aṅkte samanagā iva vrāḥ ||<BR>
RV_1,124.09a āsām pūrvāsām ahasu svasṝṇām aparā pūrvām abhy eti paścāt |<BR>
RV_1,124.09c tāḥ pratnavan navyasīr nūnam asme revad ucchantu sudinā uṣāsaḥ ||<BR>
RV_1,124.10a pra bodhayoṣaḥ pṛṇato maghony abudhyamānāḥ paṇayaḥ sasantu |<BR>
RV_1,124.10c revad uccha maghavadbhyo maghoni revat stotre sūnṛte jārayantī ||<BR>
RV_1,124.11a aveyam aśvaid yuvatiḥ purastād yuṅkte gavām aruṇānām anīkam |<BR>
RV_1,124.11c vi nūnam ucchād asati pra ketur gṛhaṃ-gṛham upa tiṣṭhāte agniḥ ||<BR>
RV_1,124.12a ut te vayaś cid vasater apaptan naraś ca ye pitubhājo vyuṣṭau |<BR>
RV_1,124.12c amā sate vahasi bhūri vāmam uṣo devi dāśuṣe martyāya ||<BR>
RV_1,124.13a astoḍhvaṃ stomyā brahmaṇā me 'vīvṛdhadhvam uśatīr uṣāsaḥ |<BR>
RV_1,124.13c yuṣmākaṃ devīr avasā sanema sahasriṇaṃ ca śatinaṃ ca vājam ||<BR>
<BR>
RV_1,125.01a prātā ratnam prātaritvā dadhāti taṃ cikitvān pratigṛhyā ni dhatte |<BR>
RV_1,125.01c tena prajāṃ vardhayamāna āyū rāyas poṣeṇa sacate suvīraḥ ||<BR>
RV_1,125.02a sugur asat suhiraṇyaḥ svaśvo bṛhad asmai vaya indro dadhāti |<BR>
RV_1,125.02c yas tvāyantaṃ vasunā prātaritvo mukṣījayeva padim utsināti ||<BR>
RV_1,125.03a āyam adya sukṛtam prātar icchann iṣṭeḥ putraṃ vasumatā rathena |<BR>
RV_1,125.03c aṃśoḥ sutam pāyaya matsarasya kṣayadvīraṃ vardhaya sūnṛtābhiḥ ||<BR>
RV_1,125.04a upa kṣaranti sindhavo mayobhuva ījānaṃ ca yakṣyamāṇaṃ ca dhenavaḥ |<BR>
RV_1,125.04c pṛṇantaṃ ca papuriṃ ca śravasyavo ghṛtasya dhārā upa yanti viśvataḥ ||<BR>
RV_1,125.05a nākasya pṛṣṭhe adhi tiṣṭhati śrito yaḥ pṛṇāti sa ha deveṣu gacchati |<BR>
RV_1,125.05c tasmā āpo ghṛtam arṣanti sindhavas tasmā iyaṃ dakṣiṇā pinvate sadā ||<BR>
RV_1,125.06a dakṣiṇāvatām id imāni citrā dakṣiṇāvatāṃ divi sūryāsaḥ |<BR>
RV_1,125.06c dakṣiṇāvanto amṛtam bhajante dakṣiṇāvantaḥ pra tiranta āyuḥ ||<BR>
RV_1,125.07a mā pṛṇanto duritam ena āran mā jāriṣuḥ sūrayaḥ suvratāsaḥ |<BR>
RV_1,125.07c anyas teṣām paridhir astu kaś cid apṛṇantam abhi saṃ yantu śokāḥ ||<BR>
<BR>
RV_1,126.01a amandān stomān pra bhare manīṣā sindhāv adhi kṣiyato bhāvyasya |<BR>
RV_1,126.01c yo me sahasram amimīta savān atūrto rājā śrava icchamānaḥ ||<BR>
RV_1,126.02a śataṃ rājño nādhamānasya niṣkāñ chatam aśvān prayatān sadya ādam |<BR>
RV_1,126.02c śataṃ kakṣīvāṃ asurasya gonāṃ divi śravo 'jaram ā tatāna ||<BR>
RV_1,126.03a upa mā śyāvāḥ svanayena dattā vadhūmanto daśa rathāso asthuḥ |<BR>
RV_1,126.03c ṣaṣṭiḥ sahasram anu gavyam āgāt sanat kakṣīvāṃ abhipitve ahnām ||<BR>
RV_1,126.04a catvāriṃśad daśarathasya śoṇāḥ sahasrasyāgre śreṇiṃ nayanti |<BR>
RV_1,126.04c madacyutaḥ kṛśanāvato atyān kakṣīvanta ud amṛkṣanta pajrāḥ ||<BR>
RV_1,126.05a pūrvām anu prayatim ā dade vas trīn yuktāṃ aṣṭāv aridhāyaso gāḥ |<BR>
RV_1,126.05c subandhavo ye viśyā iva vrā anasvantaḥ śrava aiṣanta pajrāḥ ||<BR>
RV_1,126.06a āgadhitā parigadhitā yā kaśīkeva jaṅgahe |<BR>
RV_1,126.06c dadāti mahyaṃ yādurī yāśūnām bhojyā śatā ||<BR>
RV_1,126.07a upopa me parā mṛśa mā me dabhrāṇi manyathāḥ |<BR>
RV_1,126.07c sarvāham asmi romaśā gandhārīṇām ivāvikā ||<BR>
<BR>
RV_1,127.01a agniṃ hotāram manye dāsvantaṃ vasuṃ sūnuṃ sahaso jātavedasaṃ vipraṃ na jātavedasam |<BR>
RV_1,127.01d ya ūrdhvayā svadhvaro devo devācyā kṛpā |<BR>
RV_1,127.01f ghṛtasya vibhrāṣṭim anu vaṣṭi śociṣājuhvānasya sarpiṣaḥ ||<BR>
RV_1,127.02a yajiṣṭhaṃ tvā yajamānā huvema jyeṣṭham aṅgirasāṃ vipra manmabhir viprebhiḥ śukra manmabhiḥ |<BR>
RV_1,127.02d parijmānam iva dyāṃ hotāraṃ carṣaṇīnām |<BR>
RV_1,127.02f śociṣkeśaṃ vṛṣaṇaṃ yam imā viśaḥ prāvantu jūtaye viśaḥ ||<BR>
RV_1,127.03a sa hi purū cid ojasā virukmatā dīdyāno bhavati druhantaraḥ paraśur na druhantaraḥ |<BR>
RV_1,127.03d vīḷu cid yasya samṛtau śruvad vaneva yat sthiram |<BR>
RV_1,127.03f niḥṣahamāṇo yamate nāyate dhanvāsahā nāyate ||<BR>
RV_1,127.04a dṛḷhā cid asmā anu dur yathā vide tejiṣṭhābhir araṇibhir dāṣṭy avase 'gnaye dāṣṭy avase |<BR>
RV_1,127.04d pra yaḥ purūṇi gāhate takṣad vaneva śociṣā |<BR>
RV_1,127.04f sthirā cid annā ni riṇāty ojasā ni sthirāṇi cid ojasā ||<BR>
RV_1,127.05a tam asya pṛkṣam uparāsu dhīmahi naktaṃ yaḥ sudarśataro divātarād aprāyuṣe divātarāt |<BR>
RV_1,127.05d ād asyāyur grabhaṇavad vīḷu śarma na sūnave |<BR>
RV_1,127.05f bhaktam abhaktam avo vyanto ajarā agnayo vyanto ajarāḥ ||<BR>
RV_1,127.06a sa hi śardho na mārutaṃ tuviṣvaṇir apnasvatīṣūrvarāsv iṣṭanir ārtanāsv iṣṭaniḥ |<BR>
RV_1,127.06d ādad dhavyāny ādadir yajñasya ketur arhaṇā |<BR>
RV_1,127.06f adha smāsya harṣato hṛṣīvato viśve juṣanta panthāṃ naraḥ śubhe na panthām ||<BR>
RV_1,127.07a dvitā yad īṃ kīstāso abhidyavo namasyanta upavocanta bhṛgavo mathnanto dāśā bhṛgavaḥ |<BR>
RV_1,127.07d agnir īśe vasūnāṃ śucir yo dharṇir eṣām |<BR>
RV_1,127.07f priyāṃ apidhīṃr vaniṣīṣṭa medhira ā vaniṣīṣṭa medhiraḥ ||<BR>
RV_1,127.08a viśvāsāṃ tvā viśām patiṃ havāmahe sarvāsāṃ samānaṃ dampatim bhuje satyagirvāhasam bhuje |<BR>
RV_1,127.08d atithim mānuṣāṇām pitur na yasyāsayā |<BR>
RV_1,127.08f amī ca viśve amṛtāsa ā vayo havyā deveṣv ā vayaḥ ||<BR>
RV_1,127.09a tvam agne sahasā sahantamaḥ śuṣmintamo jāyase devatātaye rayir na devatātaye |<BR>
RV_1,127.09d śuṣmintamo hi te mado dyumnintama uta kratuḥ |<BR>
RV_1,127.09f adha smā te pari caranty ajara śruṣṭīvāno nājara ||<BR>
RV_1,127.10a pra vo mahe sahasā sahasvata uṣarbudhe paśuṣe nāgnaye stomo babhūtv agnaye |<BR>
RV_1,127.10d prati yad īṃ haviṣmān viśvāsu kṣāsu joguve |<BR>
RV_1,127.10f agre rebho na jarata ṛṣūṇāṃ jūrṇir hota ṛṣūṇām ||<BR>
RV_1,127.11a sa no nediṣṭhaṃ dadṛśāna ā bharāgne devebhiḥ sacanāḥ sucetunā maho rāyaḥ sucetunā |<BR>
RV_1,127.11d mahi śaviṣṭha nas kṛdhi saṃcakṣe bhuje asyai |<BR>
RV_1,127.11f mahi stotṛbhyo maghavan suvīryam mathīr ugro na śavasā ||<BR>
<BR>
RV_1,128.01a ayaṃ jāyata manuṣo dharīmaṇi hotā yajiṣṭha uśijām anu vratam agniḥ svam anu vratam |<BR>
RV_1,128.01d viśvaśruṣṭiḥ sakhīyate rayir iva śravasyate |<BR>
RV_1,128.01f adabdho hotā ni ṣadad iḷas pade parivīta iḷas pade ||<BR>
RV_1,128.02a taṃ yajñasādham api vātayāmasy ṛtasya pathā namasā haviṣmatā devatātā haviṣmatā |<BR>
RV_1,128.02d sa na ūrjām upābhṛty ayā kṛpā na jūryati |<BR>
RV_1,128.02f yam mātariśvā manave parāvato devam bhāḥ parāvataḥ ||<BR>
RV_1,128.03a evena sadyaḥ pary eti pārthivam muhurgī reto vṛṣabhaḥ kanikradad dadhad retaḥ kanikradat |<BR>
RV_1,128.03d śataṃ cakṣāṇo akṣabhir devo vaneṣu turvaṇiḥ |<BR>
RV_1,128.03f sado dadhāna upareṣu sānuṣv agniḥ pareṣu sānuṣu ||<BR>
RV_1,128.04a sa sukratuḥ purohito dame-dame 'gnir yajñasyādhvarasya cetati kratvā yajñasya cetati |<BR>
RV_1,128.04d kratvā vedhā iṣūyate viśvā jātāni paspaśe |<BR>
RV_1,128.04f yato ghṛtaśrīr atithir ajāyata vahnir vedhā ajāyata ||<BR>
RV_1,128.05a kratvā yad asya taviṣīṣu pṛñcate 'gner aveṇa marutāṃ na bhojyeṣirāya na bhojyā |<BR>
RV_1,128.05d sa hi ṣmā dānam invati vasūnāṃ ca majmanā |<BR>
RV_1,128.05f sa nas trāsate duritād abhihrutaḥ śaṃsād aghād abhihrutaḥ ||<BR>
RV_1,128.06a viśvo vihāyā aratir vasur dadhe haste dakṣiṇe taraṇir na śiśrathac chravasyayā na śiśrathat |<BR>
RV_1,128.06d viśvasmā id iṣudhyate devatrā havyam ohiṣe |<BR>
RV_1,128.06f viśvasmā it sukṛte vāram ṛṇvaty agnir dvārā vy ṛṇvati ||<BR>
RV_1,128.07a sa mānuṣe vṛjane śantamo hito 'gnir yajñeṣu jenyo na viśpatiḥ priyo yajñeṣu viśpatiḥ |<BR>
RV_1,128.07d sa havyā mānuṣāṇām iḷā kṛtāni patyate |<BR>
RV_1,128.07f sa nas trāsate varuṇasya dhūrter maho devasya dhūrteḥ ||<BR>
RV_1,128.08a agniṃ hotāram īḷate vasudhitim priyaṃ cetiṣṭham aratiṃ ny erire havyavāhaṃ ny erire |<BR>
RV_1,128.08d viśvāyuṃ viśvavedasaṃ hotāraṃ yajataṃ kavim |<BR>
RV_1,128.08f devāso raṇvam avase vasūyavo gīrbhī raṇvaṃ vasūyavaḥ ||<BR>
<BR>
RV_1,129.01a yaṃ tvaṃ ratham indra medhasātaye 'pākā santam iṣira praṇayasi prānavadya nayasi |<BR>
RV_1,129.01d sadyaś cit tam abhiṣṭaye karo vaśaś ca vājinam |<BR>
RV_1,129.01f sāsmākam anavadya tūtujāna vedhasām imāṃ vācaṃ na vedhasām ||<BR>
RV_1,129.02a sa śrudhi yaḥ smā pṛtanāsu kāsu cid dakṣāyya indra bharahūtaye nṛbhir asi pratūrtaye nṛbhiḥ |<BR>
RV_1,129.02d yaḥ śūraiḥ svaḥ sanitā yo viprair vājaṃ tarutā |<BR>
RV_1,129.02f tam īśānāsa iradhanta vājinam pṛkṣam atyaṃ na vājinam ||<BR>
RV_1,129.03a dasmo hi ṣmā vṛṣaṇam pinvasi tvacaṃ kaṃ cid yāvīr araruṃ śūra martyam parivṛṇakṣi martyam |<BR>
RV_1,129.03d indrota tubhyaṃ tad dive tad rudrāya svayaśase |<BR>
RV_1,129.03f mitrāya vocaṃ varuṇāya saprathaḥ sumṛḷīkāya saprathaḥ ||<BR>
RV_1,129.04a asmākaṃ va indram uśmasīṣṭaye sakhāyaṃ viśvāyum prāsahaṃ yujaṃ vājeṣu prāsahaṃ yujam |<BR>
RV_1,129.04d asmākam brahmotaye 'vā pṛtsuṣu kāsu cit |<BR>
RV_1,129.04f nahi tvā śatru starate stṛṇoṣi yaṃ viśvaṃ śatruṃ stṛṇoṣi yam ||<BR>
RV_1,129.05a ni ṣū namātimatiṃ kayasya cit tejiṣṭhābhir araṇibhir notibhir ugrābhir ugrotibhiḥ |<BR>
RV_1,129.05d neṣi ṇo yathā purānenāḥ śūra manyase |<BR>
RV_1,129.05f viśvāni pūror apa parṣi vahnir āsā vahnir no accha ||<BR>
RV_1,129.06a pra tad voceyam bhavyāyendave havyo na ya iṣavān manma rejati rakṣohā manma rejati |<BR>
RV_1,129.06d svayaṃ so asmad ā nido vadhair ajeta durmatim |<BR>
RV_1,129.06f ava sraved aghaśaṃso 'vataram ava kṣudram iva sravet ||<BR>
RV_1,129.07a vanema tad dhotrayā citantyā vanema rayiṃ rayivaḥ suvīryaṃ raṇvaṃ santaṃ suvīryam |<BR>
RV_1,129.07d durmanmānaṃ sumantubhir em iṣā pṛcīmahi |<BR>
RV_1,129.07f ā satyābhir indraṃ dyumnahūtibhir yajatraṃ dyumnahūtibhiḥ ||<BR>
RV_1,129.08a pra-prā vo asme svayaśobhir ūtī parivarga indro durmatīnāṃ darīman durmatīnām |<BR>
RV_1,129.08d svayaṃ sā riṣayadhyai yā na upeṣe atraiḥ |<BR>
RV_1,129.08f hatem asan na vakṣati kṣiptā jūrṇir na vakṣati ||<BR>
RV_1,129.09a tvaṃ na indra rāyā parīṇasā yāhi pathāṃ anehasā puro yāhy arakṣasā |<BR>
RV_1,129.09d sacasva naḥ parāka ā sacasvāstamīka ā |<BR>
RV_1,129.09f pāhi no dūrād ārād abhiṣṭibhiḥ sadā pāhy abhiṣṭibhiḥ ||<BR>
RV_1,129.10a tvaṃ na indra rāyā tarūṣasograṃ cit tvā mahimā sakṣad avase mahe mitraṃ nāvase |<BR>
RV_1,129.10d ojiṣṭha trātar avitā rathaṃ kaṃ cid amartya |<BR>
RV_1,129.10f anyam asmad ririṣeḥ kaṃ cid adrivo ririkṣantaṃ cid adrivaḥ ||<BR>
RV_1,129.11a pāhi na indra suṣṭuta sridho 'vayātā sadam id durmatīnāṃ devaḥ san durmatīnām |<BR>
RV_1,129.11d hantā pāpasya rakṣasas trātā viprasya māvataḥ |<BR>
RV_1,129.11f adhā hi tvā janitā jījanad vaso rakṣohaṇaṃ tvā jījanad vaso ||<BR>
<BR>
RV_1,130.01a endra yāhy upa naḥ parāvato nāyam acchā vidathānīva satpatir astaṃ rājeva satpatiḥ |<BR>
RV_1,130.01d havāmahe tvā vayam prayasvantaḥ sute sacā |<BR>
RV_1,130.01f putrāso na pitaraṃ vājasātaye maṃhiṣṭhaṃ vājasātaye ||<BR>
RV_1,130.02a pibā somam indra suvānam adribhiḥ kośena siktam avataṃ na vaṃsagas tātṛṣāṇo na vaṃsagaḥ |<BR>
RV_1,130.02d madāya haryatāya te tuviṣṭamāya dhāyase |<BR>
RV_1,130.02f ā tvā yacchantu harito na sūryam ahā viśveva sūryam ||<BR>
RV_1,130.03a avindad divo nihitaṃ guhā nidhiṃ ver na garbham parivītam aśmany anante antar aśmani |<BR>
RV_1,130.03d vrajaṃ vajrī gavām iva siṣāsann aṅgirastamaḥ |<BR>
RV_1,130.03f apāvṛṇod iṣa indraḥ parīvṛtā dvāra iṣaḥ parīvṛtāḥ ||<BR>
RV_1,130.04a dādṛhāṇo vajram indro gabhastyoḥ kṣadmeva tigmam asanāya saṃ śyad ahihatyāya saṃ śyat |<BR>
RV_1,130.04d saṃvivyāna ojasā śavobhir indra majmanā |<BR>
RV_1,130.04f taṣṭeva vṛkṣaṃ vanino ni vṛścasi paraśveva ni vṛścasi ||<BR>
RV_1,130.05a tvaṃ vṛthā nadya indra sartave 'cchā samudram asṛjo rathāṃ iva vājayato rathāṃ iva |<BR>
RV_1,130.05d ita ūtīr ayuñjata samānam artham akṣitam |<BR>
RV_1,130.05f dhenūr iva manave viśvadohaso janāya viśvadohasaḥ ||<BR>
RV_1,130.06a imāṃ te vācaṃ vasūyanta āyavo rathaṃ na dhīraḥ svapā atakṣiṣuḥ sumnāya tvām atakṣiṣuḥ |<BR>
RV_1,130.06d śumbhanto jenyaṃ yathā vājeṣu vipra vājinam |<BR>
RV_1,130.06f atyam iva śavase sātaye dhanā viśvā dhanāni sātaye ||<BR>
RV_1,130.07a bhinat puro navatim indra pūrave divodāsāya mahi dāśuṣe nṛto vajreṇa dāśuṣe nṛto |<BR>
RV_1,130.07d atithigvāya śambaraṃ girer ugro avābharat |<BR>
RV_1,130.07f maho dhanāni dayamāna ojasā viśvā dhanāny ojasā ||<BR>
RV_1,130.08a indraḥ samatsu yajamānam āryam prāvad viśveṣu śatamūtir ājiṣu svarmīḷheṣv ājiṣu |<BR>
RV_1,130.08d manave śāsad avratān tvacaṃ kṛṣṇām arandhayat |<BR>
RV_1,130.08f dakṣan na viśvaṃ tatṛṣāṇam oṣati ny arśasānam oṣati ||<BR>
RV_1,130.09a sūraś cakram pra vṛhaj jāta ojasā prapitve vācam aruṇo muṣāyatīśāna ā muṣāyati |<BR>
RV_1,130.09d uśanā yat parāvato 'jagann ūtaye kave |<BR>
RV_1,130.09f sumnāni viśvā manuṣeva turvaṇir ahā viśveva turvaṇiḥ ||<BR>
RV_1,130.10a sa no navyebhir vṛṣakarmann ukthaiḥ purāṃ dartaḥ pāyubhiḥ pāhi śagmaiḥ |<BR>
RV_1,130.10b divodāsebhir indra stavāno vāvṛdhīthā ahobhir iva dyauḥ ||<BR>
<BR>
RV_1,131.01a indrāya hi dyaur asuro anamnatendrāya mahī pṛthivī varīmabhir dyumnasātā varīmabhiḥ |<BR>
RV_1,131.01d indraṃ viśve sajoṣaso devāso dadhire puraḥ |<BR>
RV_1,131.01f indrāya viśvā savanāni mānuṣā rātāni santu mānuṣā ||<BR>
RV_1,131.02a viśveṣu hi tvā savaneṣu tuñjate samānam ekaṃ vṛṣamaṇyavaḥ pṛthak svaḥ saniṣyavaḥ pṛthak |<BR>
RV_1,131.02d taṃ tvā nāvaṃ na parṣaṇiṃ śūṣasya dhuri dhīmahi |<BR>
RV_1,131.02f indraṃ na yajñaiś citayanta āyava stomebhir indram āyavaḥ ||<BR>
RV_1,131.03a vi tvā tatasre mithunā avasyavo vrajasya sātā gavyasya niḥsṛjaḥ sakṣanta indra niḥsṛjaḥ |<BR>
RV_1,131.03d yad gavyantā dvā janā svar yantā samūhasi |<BR>
RV_1,131.03f āviṣ karikrad vṛṣaṇaṃ sacābhuvaṃ vajram indra sacābhuvam ||<BR>
RV_1,131.04a viduṣ ṭe asya vīryasya pūravaḥ puro yad indra śāradīr avātiraḥ sāsahāno avātiraḥ |<BR>
RV_1,131.04d śāsas tam indra martyam ayajyuṃ śavasas pate |<BR>
RV_1,131.04f mahīm amuṣṇāḥ pṛthivīm imā apo mandasāna imā apaḥ ||<BR>
RV_1,131.05a ād it te asya vīryasya carkiran madeṣu vṛṣann uśijo yad āvitha sakhīyato yad āvitha |<BR>
RV_1,131.05d cakartha kāram ebhyaḥ pṛtanāsu pravantave |<BR>
RV_1,131.05f te anyām-anyāṃ nadyaṃ saniṣṇata śravasyantaḥ saniṣṇata ||<BR>
RV_1,131.06a uto no asyā uṣaso juṣeta hy arkasya bodhi haviṣo havīmabhiḥ svarṣātā havīmabhiḥ |<BR>
RV_1,131.06d yad indra hantave mṛdho vṛṣā vajriñ ciketasi |<BR>
RV_1,131.06f ā me asya vedhaso navīyaso manma śrudhi navīyasaḥ ||<BR>
RV_1,131.07a tvaṃ tam indra vāvṛdhāno asmayur amitrayantaṃ tuvijāta martyaṃ vajreṇa śūra martyam |<BR>
RV_1,131.07d jahi yo no aghāyati śṛṇuṣva suśravastamaḥ |<BR>
RV_1,131.07f riṣṭaṃ na yāmann apa bhūtu durmatir viśvāpa bhūtu durmatiḥ ||<BR>
<BR>
RV_1,132.01a tvayā vayam maghavan pūrvye dhana indratvotāḥ sāsahyāma pṛtanyato vanuyāma vanuṣyataḥ |<BR>
RV_1,132.01d nediṣṭhe asminn ahany adhi vocā nu sunvate |<BR>
RV_1,132.01f asmin yajñe vi cayemā bhare kṛtaṃ vājayanto bhare kṛtam ||<BR>
RV_1,132.02a svarjeṣe bhara āprasya vakmany uṣarbudhaḥ svasminn añjasi krāṇasya svasminn añjasi |<BR>
RV_1,132.02d ahann indro yathā vide śīrṣṇā-śīrṣṇopavācyaḥ |<BR>
RV_1,132.02f asmatrā te sadhryak santu rātayo bhadrā bhadrasya rātayaḥ ||<BR>
RV_1,132.03a tat tu prayaḥ pratnathā te śuśukvanaṃ yasmin yajñe vāram akṛṇvata kṣayam ṛtasya vār asi kṣayam |<BR>
RV_1,132.03d vi tad vocer adha dvitāntaḥ paśyanti raśmibhiḥ |<BR>
RV_1,132.03f sa ghā vide anv indro gaveṣaṇo bandhukṣidbhyo gaveṣaṇaḥ ||<BR>
RV_1,132.04a nū itthā te pūrvathā ca pravācyaṃ yad aṅgirobhyo 'vṛṇor apa vrajam indra śikṣann apa vrajam |<BR>
RV_1,132.04d aibhyaḥ samānyā diśāsmabhyaṃ jeṣi yotsi ca |<BR>
RV_1,132.04f sunvadbhyo randhayā kaṃ cid avrataṃ hṛṇāyantaṃ cid avratam ||<BR>
RV_1,132.05a saṃ yaj janān kratubhiḥ śūra īkṣayad dhane hite taruṣanta śravasyavaḥ pra yakṣanta śravasyavaḥ |<BR>
RV_1,132.05d tasmā āyuḥ prajāvad id bādhe arcanty ojasā |<BR>
RV_1,132.05f indra okyaṃ didhiṣanta dhītayo devāṃ acchā na dhītayaḥ ||<BR>
RV_1,132.06a yuvaṃ tam indrāparvatā puroyudhā yo naḥ pṛtanyād apa taṃ-tam id dhataṃ vajreṇa taṃ-tam id dhatam |<BR>
RV_1,132.06d dūre cattāya cchantsad gahanaṃ yad inakṣat |<BR>
RV_1,132.06f asmākaṃ śatrūn pari śūra viśvato darmā darṣīṣṭa viśvataḥ ||<BR>
<BR>
RV_1,133.01a ubhe punāmi rodasī ṛtena druho dahāmi sam mahīr anindrāḥ |<BR>
RV_1,133.01c abhivlagya yatra hatā amitrā vailasthānam pari tṛḷhā aśeran ||<BR>
RV_1,133.02a abhivlagyā cid adrivaḥ śīrṣā yātumatīnām |<BR>
RV_1,133.02c chindhi vaṭūriṇā padā mahāvaṭūriṇā padā ||<BR>
RV_1,133.03a avāsām maghavañ jahi śardho yātumatīnām |<BR>
RV_1,133.03c vailasthānake armake mahāvailasthe armake ||<BR>
RV_1,133.04a yāsāṃ tisraḥ pañcāśato 'bhivlaṅgair apāvapaḥ |<BR>
RV_1,133.04c tat su te manāyati takat su te manāyati ||<BR>
RV_1,133.05a piśaṅgabhṛṣṭim ambhṛṇam piśācim indra sam mṛṇa |<BR>
RV_1,133.05c sarvaṃ rakṣo ni barhaya ||<BR>
RV_1,133.06a avar maha indra dādṛhi śrudhī naḥ śuśoca hi dyauḥ kṣā na bhīṣāṃ adrivo ghṛṇān na bhīṣāṃ adrivaḥ |<BR>
RV_1,133.06d śuṣmintamo hi śuṣmibhir vadhair ugrebhir īyase |<BR>
RV_1,133.06f apūruṣaghno apratīta śūra satvabhis trisaptaiḥ śūra satvabhiḥ ||<BR>
RV_1,133.07a vanoti hi sunvan kṣayam parīṇasaḥ sunvāno hi ṣmā yajaty ava dviṣo devānām ava dviṣaḥ |<BR>
RV_1,133.07d sunvāna it siṣāsati sahasrā vājy avṛtaḥ |<BR>
RV_1,133.07f sunvānāyendro dadāty ābhuvaṃ rayiṃ dadāty ābhuvam ||<BR>
<BR>
RV_1,134.01a ā tvā juvo rārahāṇā abhi prayo vāyo vahantv iha pūrvapītaye somasya pūrvapītaye |<BR>
RV_1,134.01d ūrdhvā te anu sūnṛtā manas tiṣṭhatu jānatī |<BR>
RV_1,134.01f niyutvatā rathenā yāhi dāvane vāyo makhasya dāvane ||<BR>
RV_1,134.02a mandantu tvā mandino vāyav indavo 'smat krāṇāsaḥ sukṛtā abhidyavo gobhiḥ krāṇā abhidyavaḥ |<BR>
RV_1,134.02d yad dha krāṇā iradhyai dakṣaṃ sacanta ūtayaḥ |<BR>
RV_1,134.02f sadhrīcīnā niyuto dāvane dhiya upa bruvata īṃ dhiyaḥ ||<BR>
RV_1,134.03a vāyur yuṅkte rohitā vāyur aruṇā vāyū rathe ajirā dhuri voḷhave vahiṣṭhā dhuri voḷhave |<BR>
RV_1,134.03d pra bodhayā purandhiṃ jāra ā sasatīm iva |<BR>
RV_1,134.03f pra cakṣaya rodasī vāsayoṣasaḥ śravase vāsayoṣasaḥ ||<BR>
RV_1,134.04a tubhyam uṣāsaḥ śucayaḥ parāvati bhadrā vastrā tanvate daṃsu raśmiṣu citrā navyeṣu raśmiṣu |<BR>
RV_1,134.04d tubhyaṃ dhenuḥ sabardughā viśvā vasūni dohate |<BR>
RV_1,134.04f ajanayo maruto vakṣaṇābhyo diva ā vakṣaṇābhyaḥ ||<BR>
RV_1,134.05a tubhyaṃ śukrāsaḥ śucayas turaṇyavo madeṣūgrā iṣaṇanta bhurvaṇy apām iṣanta bhurvaṇi |<BR>
RV_1,134.05d tvāṃ tsārī dasamāno bhagam īṭṭe takvavīye |<BR>
RV_1,134.05f tvaṃ viśvasmād bhuvanāt pāsi dharmaṇāsuryāt pāsi dharmaṇā ||<BR>
RV_1,134.06a tvaṃ no vāyav eṣām apūrvyaḥ somānām prathamaḥ pītim arhasi sutānām pītim arhasi |<BR>
RV_1,134.06d uto vihutmatīnāṃ viśāṃ vavarjuṣīṇām |<BR>
RV_1,134.06f viśvā it te dhenavo duhra āśiraṃ ghṛtaṃ duhrata āśiram ||<BR>
<BR>
RV_1,135.01a stīrṇam barhir upa no yāhi vītaye sahasreṇa niyutā niyutvate śatinībhir niyutvate |<BR>
RV_1,135.01d tubhyaṃ hi pūrvapītaye devā devāya yemire |<BR>
RV_1,135.01f pra te sutāso madhumanto asthiran madāya kratve asthiran ||<BR>
RV_1,135.02a tubhyāyaṃ somaḥ paripūto adribhi spārhā vasānaḥ pari kośam arṣati śukrā vasāno arṣati |<BR>
RV_1,135.02d tavāyam bhāga āyuṣu somo deveṣu hūyate |<BR>
RV_1,135.02f vaha vāyo niyuto yāhy asmayur juṣāṇo yāhy asmayuḥ ||<BR>
RV_1,135.03a ā no niyudbhiḥ śatinībhir adhvaraṃ sahasriṇībhir upa yāhi vītaye vāyo havyāni vītaye |<BR>
RV_1,135.03d tavāyam bhāga ṛtviyaḥ saraśmiḥ sūrye sacā |<BR>
RV_1,135.03f adhvaryubhir bharamāṇā ayaṃsata vāyo śukrā ayaṃsata ||<BR>
RV_1,135.04a ā vāṃ ratho niyutvān vakṣad avase 'bhi prayāṃsi sudhitāni vītaye vāyo havyāni vītaye |<BR>
RV_1,135.04d pibatam madhvo andhasaḥ pūrvapeyaṃ hi vāṃ hitam |<BR>
RV_1,135.04f vāyav ā candreṇa rādhasā gatam indraś ca rādhasā gatam ||<BR>
RV_1,135.05a ā vāṃ dhiyo vavṛtyur adhvarāṃ upemam indum marmṛjanta vājinam āśum atyaṃ na vājinam |<BR>
RV_1,135.05d teṣām pibatam asmayū ā no gantam ihotyā |<BR>
RV_1,135.05f indravāyū sutānām adribhir yuvam madāya vājadā yuvam ||<BR>
RV_1,135.06a ime vāṃ somā apsv ā sutā ihādhvaryubhir bharamāṇā ayaṃsata vāyo śukrā ayaṃsata |<BR>
RV_1,135.06d ete vām abhy asṛkṣata tiraḥ pavitram āśavaḥ |<BR>
RV_1,135.06f yuvāyavo 'ti romāṇy avyayā somāso aty avyayā ||<BR>
RV_1,135.07a ati vāyo sasato yāhi śaśvato yatra grāvā vadati tatra gacchataṃ gṛham indraś ca gacchatam |<BR>
RV_1,135.07d vi sūnṛtā dadṛśe rīyate ghṛtam ā pūrṇayā niyutā yātho adhvaram indraś ca yātho adhvaram ||<BR>
RV_1,135.08a atrāha tad vahethe madhva āhutiṃ yam aśvattham upatiṣṭhanta jāyavo 'sme te santu jāyavaḥ |<BR>
RV_1,135.08d sākaṃ gāvaḥ suvate pacyate yavo na te vāya upa dasyanti dhenavo nāpa dasyanti dhenavaḥ ||<BR>
RV_1,135.09a ime ye te su vāyo bāhvojaso 'ntar nadī te patayanty ukṣaṇo mahi vrādhanta ukṣaṇaḥ |<BR>
RV_1,135.09d dhanvañ cid ye anāśavo jīrāś cid agiraukasaḥ |<BR>
RV_1,135.09f sūryasyeva raśmayo durniyantavo hastayor durniyantavaḥ ||<BR>
<BR>
RV_1,136.01a pra su jyeṣṭhaṃ nicirābhyām bṛhan namo havyam matim bharatā mṛḷayadbhyāṃ svādiṣṭham mṛḷayadbhyām |<BR>
RV_1,136.01d tā samrājā ghṛtāsutī yajñe-yajña upastutā |<BR>
RV_1,136.01f athainoḥ kṣatraṃ na kutaś canādhṛṣe devatvaṃ nū cid ādhṛṣe ||<BR>
RV_1,136.02a adarśi gātur urave varīyasī panthā ṛtasya sam ayaṃsta raśmibhiś cakṣur bhagasya raśmibhiḥ |<BR>
RV_1,136.02d dyukṣam mitrasya sādanam aryamṇo varuṇasya ca |<BR>
RV_1,136.02f athā dadhāte bṛhad ukthyaṃ vaya upastutyam bṛhad vayaḥ ||<BR>
RV_1,136.03a jyotiṣmatīm aditiṃ dhārayatkṣitiṃ svarvatīm ā sacete dive-dive jāgṛvāṃsā dive-dive |<BR>
RV_1,136.03d jyotiṣmat kṣatram āśāte ādityā dānunas patī |<BR>
RV_1,136.03f mitras tayor varuṇo yātayajjano 'ryamā yātayajjanaḥ ||<BR>
RV_1,136.04a ayam mitrāya varuṇāya śantamaḥ somo bhūtv avapāneṣv ābhago devo deveṣv ābhagaḥ |<BR>
RV_1,136.04d taṃ devāso juṣerata viśve adya sajoṣasaḥ |<BR>
RV_1,136.04f tathā rājānā karatho yad īmaha ṛtāvānā yad īmahe ||<BR>
RV_1,136.05a yo mitrāya varuṇāyāvidhaj jano 'narvāṇaṃ tam pari pāto aṃhaso dāśvāṃsam martam aṃhasaḥ |<BR>
RV_1,136.05d tam aryamābhi rakṣaty ṛjūyantam anu vratam |<BR>
RV_1,136.05f ukthair ya enoḥ paribhūṣati vrataṃ stomair ābhūṣati vratam ||<BR>
RV_1,136.06a namo dive bṛhate rodasībhyām mitrāya vocaṃ varuṇāya mīḷhuṣe sumṛḷīkāya mīḷhuṣe |<BR>
RV_1,136.06d indram agnim upa stuhi dyukṣam aryamaṇam bhagam |<BR>
RV_1,136.06f jyog jīvantaḥ prajayā sacemahi somasyotī sacemahi ||<BR>
RV_1,136.07a ūtī devānāṃ vayam indravanto maṃsīmahi svayaśaso marudbhiḥ |<BR>
RV_1,136.07c agnir mitro varuṇaḥ śarma yaṃsan tad aśyāma maghavāno vayaṃ ca ||<BR>
<BR>
RV_1,137.01a suṣumā yātam adribhir gośrītā matsarā ime somāso matsarā ime |<BR>
RV_1,137.01d ā rājānā divispṛśāsmatrā gantam upa naḥ |<BR>
RV_1,137.01f ime vām mitrāvaruṇā gavāśiraḥ somāḥ śukrā gavāśiraḥ ||<BR>
RV_1,137.02a ima ā yātam indavaḥ somāso dadhyāśiraḥ sutāso dadhyāśiraḥ |<BR>
RV_1,137.02d uta vām uṣaso budhi sākaṃ sūryasya raśmibhiḥ |<BR>
RV_1,137.02f suto mitrāya varuṇāya pītaye cārur ṛtāya pītaye ||<BR>
RV_1,137.03a tāṃ vāṃ dhenuṃ na vāsarīm aṃśuṃ duhanty adribhiḥ somaṃ duhanty adribhiḥ |<BR>
RV_1,137.03d asmatrā gantam upa no 'rvāñcā somapītaye |<BR>
RV_1,137.03f ayaṃ vām mitrāvaruṇā nṛbhiḥ sutaḥ soma ā pītaye sutaḥ ||<BR>
<BR>
RV_1,138.01a pra-pra pūṣṇas tuvijātasya śasyate mahitvam asya tavaso na tandate stotram asya na tandate |<BR>
RV_1,138.01d arcāmi sumnayann aham antyūtim mayobhuvam |<BR>
RV_1,138.01f viśvasya yo mana āyuyuve makho deva āyuyuve makhaḥ ||<BR>
RV_1,138.02a pra hi tvā pūṣann ajiraṃ na yāmani stomebhiḥ kṛṇva ṛṇavo yathā mṛdha uṣṭro na pīparo mṛdhaḥ |<BR>
RV_1,138.02d huve yat tvā mayobhuvaṃ devaṃ sakhyāya martyaḥ |<BR>
RV_1,138.02f asmākam āṅgūṣān dyumninas kṛdhi vājeṣu dyumninas kṛdhi ||<BR>
RV_1,138.03a yasya te pūṣan sakhye vipanyavaḥ kratvā cit santo 'vasā bubhujrira iti kratvā bubhujrire |<BR>
RV_1,138.03d tām anu tvā navīyasīṃ niyutaṃ rāya īmahe |<BR>
RV_1,138.03f aheḷamāna uruśaṃsa sarī bhava vāje-vāje sarī bhava ||<BR>
RV_1,138.04a asyā ū ṣu ṇa upa sātaye bhuvo 'heḷamāno rarivāṃ ajāśva śravasyatām ajāśva |<BR>
RV_1,138.04d o ṣu tvā vavṛtīmahi stomebhir dasma sādhubhiḥ |<BR>
RV_1,138.04f nahi tvā pūṣann atimanya āghṛṇe na te sakhyam apahnuve ||<BR>
<BR>
RV_1,139.01a astu śrauṣaṭ puro agnīṃ dhiyā dadha ā nu tac chardho divyaṃ vṛṇīmaha indravāyū vṛṇīmahe |<BR>
RV_1,139.01d yad dha krāṇā vivasvati nābhā saṃdāyi navyasī |<BR>
RV_1,139.01f adha pra sū na upa yantu dhītayo devāṃ acchā na dhītayaḥ ||<BR>
RV_1,139.02a yad dha tyan mitrāvaruṇāv ṛtād adhy ādadāthe anṛtaṃ svena manyunā dakṣasya svena manyunā |<BR>
RV_1,139.02d yuvor itthādhi sadmasv apaśyāma hiraṇyayam |<BR>
RV_1,139.02f dhībhiś cana manasā svebhir akṣabhiḥ somasya svebhir akṣabhiḥ ||<BR>
RV_1,139.03a yuvāṃ stomebhir devayanto aśvināśrāvayanta iva ślokam āyavo yuvāṃ havyābhy āyavaḥ |<BR>
RV_1,139.03d yuvor viśvā adhi śriyaḥ pṛkṣaś ca viśvavedasā |<BR>
RV_1,139.03f pruṣāyante vām pavayo hiraṇyaye rathe dasrā hiraṇyaye ||<BR>
RV_1,139.04a aceti dasrā vy u nākam ṛṇvatho yuñjate vāṃ rathayujo diviṣṭiṣv adhvasmāno diviṣṭiṣu |<BR>
RV_1,139.04d adhi vāṃ sthāma vandhure rathe dasrā hiraṇyaye |<BR>
RV_1,139.04f patheva yantāv anuśāsatā rajo 'ñjasā śāsatā rajaḥ ||<BR>
RV_1,139.05a śacībhir naḥ śacīvasū divā naktaṃ daśasyatam |<BR>
RV_1,139.05c mā vāṃ rātir upa dasat kadā canāsmad rātiḥ kadā cana ||<BR>
RV_1,139.06a vṛṣann indra vṛṣapāṇāsa indava ime sutā adriṣutāsa udbhidas tubhyaṃ sutāsa udbhidaḥ |<BR>
RV_1,139.06d te tvā mandantu dāvane mahe citrāya rādhase |<BR>
RV_1,139.06f gīrbhir girvāha stavamāna ā gahi sumṛḷīko na ā gahi ||<BR>
RV_1,139.07a o ṣū ṇo agne śṛṇuhi tvam īḷito devebhyo bravasi yajñiyebhyo rājabhyo yajñiyebhyaḥ |<BR>
RV_1,139.07d yad dha tyām aṅgirobhyo dhenuṃ devā adattana |<BR>
RV_1,139.07f vi tāṃ duhre aryamā kartarī sacāṃ eṣa tāṃ veda me sacā ||<BR>
RV_1,139.08a mo ṣu vo asmad abhi tāni pauṃsyā sanā bhūvan dyumnāni mota jāriṣur asmat purota jāriṣuḥ |<BR>
RV_1,139.08d yad vaś citraṃ yuge-yuge navyaṃ ghoṣād amartyam |<BR>
RV_1,139.08f asmāsu tan maruto yac ca duṣṭaraṃ didhṛtā yac ca duṣṭaram ||<BR>
RV_1,139.09a dadhyaṅ ha me januṣam pūrvo aṅgirāḥ priyamedhaḥ kaṇvo atrir manur vidus te me pūrve manur viduḥ |<BR>
RV_1,139.09d teṣāṃ deveṣv āyatir asmākaṃ teṣu nābhayaḥ |<BR>
RV_1,139.09f teṣām padena mahy ā name girendrāgnī ā name girā ||<BR>
RV_1,139.10a hotā yakṣad vanino vanta vāryam bṛhaspatir yajati vena ukṣabhiḥ puruvārebhir ukṣabhiḥ |<BR>
RV_1,139.10d jagṛbhmā dūraādiśaṃ ślokam adrer adha tmanā |<BR>
RV_1,139.10f adhārayad ararindāni sukratuḥ purū sadmāni sukratuḥ ||<BR>
RV_1,139.11a ye devāso divy ekādaśa stha pṛthivyām adhy ekādaśa stha |<BR>
RV_1,139.11c apsukṣito mahinaikādaśa stha te devāso yajñam imaṃ juṣadhvam ||<BR>
<BR>
RV_1,140.01a vediṣade priyadhāmāya sudyute dhāsim iva pra bharā yonim agnaye |<BR>
RV_1,140.01c vastreṇeva vāsayā manmanā śuciṃ jyotīrathaṃ śukravarṇaṃ tamohanam ||<BR>
RV_1,140.02a abhi dvijanmā trivṛd annam ṛjyate saṃvatsare vāvṛdhe jagdham ī punaḥ |<BR>
RV_1,140.02c anyasyāsā jihvayā jenyo vṛṣā ny anyena vanino mṛṣṭa vāraṇaḥ ||<BR>
RV_1,140.03a kṛṣṇaprutau vevije asya sakṣitā ubhā tarete abhi mātarā śiśum |<BR>
RV_1,140.03c prācājihvaṃ dhvasayantaṃ tṛṣucyutam ā sācyaṃ kupayaṃ vardhanam pituḥ ||<BR>
RV_1,140.04a mumukṣvo manave mānavasyate raghudruvaḥ kṛṣṇasītāsa ū juvaḥ |<BR>
RV_1,140.04c asamanā ajirāso raghuṣyado vātajūtā upa yujyanta āśavaḥ ||<BR>
RV_1,140.05a ād asya te dhvasayanto vṛtherate kṛṣṇam abhvam mahi varpaḥ karikrataḥ |<BR>
RV_1,140.05c yat sīm mahīm avanim prābhi marmṛśad abhiśvasan stanayann eti nānadat ||<BR>
RV_1,140.06a bhūṣan na yo 'dhi babhrūṣu namnate vṛṣeva patnīr abhy eti roruvat |<BR>
RV_1,140.06c ojāyamānas tanvaś ca śumbhate bhīmo na śṛṅgā davidhāva durgṛbhiḥ ||<BR>
RV_1,140.07a sa saṃstiro viṣṭiraḥ saṃ gṛbhāyati jānann eva jānatīr nitya ā śaye |<BR>
RV_1,140.07c punar vardhante api yanti devyam anyad varpaḥ pitroḥ kṛṇvate sacā ||<BR>
RV_1,140.08a tam agruvaḥ keśinīḥ saṃ hi rebhira ūrdhvās tasthur mamruṣīḥ prāyave punaḥ |<BR>
RV_1,140.08c tāsāṃ jarām pramuñcann eti nānadad asum paraṃ janayañ jīvam astṛtam ||<BR>
RV_1,140.09a adhīvāsam pari mātū rihann aha tuvigrebhiḥ satvabhir yāti vi jrayaḥ |<BR>
RV_1,140.09c vayo dadhat padvate rerihat sadānu śyenī sacate vartanīr aha ||<BR>
RV_1,140.10a asmākam agne maghavatsu dīdihy adha śvasīvān vṛṣabho damūnāḥ |<BR>
RV_1,140.10c avāsyā śiśumatīr adīder varmeva yutsu parijarbhurāṇaḥ ||<BR>
RV_1,140.11a idam agne sudhitaṃ durdhitād adhi priyād u cin manmanaḥ preyo astu te |<BR>
RV_1,140.11c yat te śukraṃ tanvo rocate śuci tenāsmabhyaṃ vanase ratnam ā tvam ||<BR>
RV_1,140.12a rathāya nāvam uta no gṛhāya nityāritrām padvatīṃ rāsy agne |<BR>
RV_1,140.12c asmākaṃ vīrāṃ uta no maghono janāṃś ca yā pārayāc charma yā ca ||<BR>
RV_1,140.13a abhī no agna uktham ij juguryā dyāvākṣāmā sindhavaś ca svagūrtāḥ |<BR>
RV_1,140.13c gavyaṃ yavyaṃ yanto dīrghāheṣaṃ varam aruṇyo varanta ||<BR>
<BR>
RV_1,141.01a baḷ itthā tad vapuṣe dhāyi darśataṃ devasya bhargaḥ sahaso yato jani |<BR>
RV_1,141.01c yad īm upa hvarate sādhate matir ṛtasya dhenā anayanta sasrutaḥ ||<BR>
RV_1,141.02a pṛkṣo vapuḥ pitumān nitya ā śaye dvitīyam ā saptaśivāsu mātṛṣu |<BR>
RV_1,141.02c tṛtīyam asya vṛṣabhasya dohase daśapramatiṃ janayanta yoṣaṇaḥ ||<BR>
RV_1,141.03a nir yad īm budhnān mahiṣasya varpasa īśānāsaḥ śavasā kranta sūrayaḥ |<BR>
RV_1,141.03c yad īm anu pradivo madhva ādhave guhā santam mātariśvā mathāyati ||<BR>
RV_1,141.04a pra yat pituḥ paramān nīyate pary ā pṛkṣudho vīrudho daṃsu rohati |<BR>
RV_1,141.04c ubhā yad asya januṣaṃ yad invata ād id yaviṣṭho abhavad ghṛṇā śuciḥ ||<BR>
RV_1,141.05a ād in mātṝr āviśad yāsv ā śucir ahiṃsyamāna urviyā vi vāvṛdhe |<BR>
RV_1,141.05c anu yat pūrvā aruhat sanājuvo ni navyasīṣv avarāsu dhāvate ||<BR>
RV_1,141.06a ād id dhotāraṃ vṛṇate diviṣṭiṣu bhagam iva papṛcānāsa ṛñjate |<BR>
RV_1,141.06c devān yat kratvā majmanā puruṣṭuto martaṃ śaṃsaṃ viśvadhā veti dhāyase ||<BR>
RV_1,141.07a vi yad asthād yajato vātacodito hvāro na vakvā jaraṇā anākṛtaḥ |<BR>
RV_1,141.07c tasya patman dakṣuṣaḥ kṛṣṇajaṃhasaḥ śucijanmano raja ā vyadhvanaḥ ||<BR>
RV_1,141.08a ratho na yātaḥ śikvabhiḥ kṛto dyām aṅgebhir aruṣebhir īyate |<BR>
RV_1,141.08c ād asya te kṛṣṇāso dakṣi sūrayaḥ śūrasyeva tveṣathād īṣate vayaḥ ||<BR>
RV_1,141.09a tvayā hy agne varuṇo dhṛtavrato mitraḥ śāśadre aryamā sudānavaḥ |<BR>
RV_1,141.09c yat sīm anu kratunā viśvathā vibhur arān na nemiḥ paribhūr ajāyathāḥ ||<BR>
RV_1,141.10a tvam agne śaśamānāya sunvate ratnaṃ yaviṣṭha devatātim invasi |<BR>
RV_1,141.10c taṃ tvā nu navyaṃ sahaso yuvan vayam bhagaṃ na kāre mahiratna dhīmahi ||<BR>
RV_1,141.11a asme rayiṃ na svarthaṃ damūnasam bhagaṃ dakṣaṃ na papṛcāsi dharṇasim |<BR>
RV_1,141.11c raśmīṃr iva yo yamati janmanī ubhe devānāṃ śaṃsam ṛta ā ca sukratuḥ ||<BR>
RV_1,141.12a uta naḥ sudyotmā jīrāśvo hotā mandraḥ śṛṇavac candrarathaḥ |<BR>
RV_1,141.12c sa no neṣan neṣatamair amūro 'gnir vāmaṃ suvitaṃ vasyo accha ||<BR>
RV_1,141.13a astāvy agniḥ śimīvadbhir arkaiḥ sāmrājyāya prataraṃ dadhānaḥ |<BR>
RV_1,141.13c amī ca ye maghavāno vayaṃ ca mihaṃ na sūro ati niṣ ṭatanyuḥ ||<BR>
<BR>
RV_1,142.01a samiddho agna ā vaha devāṃ adya yatasruce |<BR>
RV_1,142.01c tantuṃ tanuṣva pūrvyaṃ sutasomāya dāśuṣe ||<BR>
RV_1,142.02a ghṛtavantam upa māsi madhumantaṃ tanūnapāt |<BR>
RV_1,142.02c yajñaṃ viprasya māvataḥ śaśamānasya dāśuṣaḥ ||<BR>
RV_1,142.03a śuciḥ pāvako adbhuto madhvā yajñam mimikṣati |<BR>
RV_1,142.03c narāśaṃsas trir ā divo devo deveṣu yajñiyaḥ ||<BR>
RV_1,142.04a īḷito agna ā vahendraṃ citram iha priyam |<BR>
RV_1,142.04c iyaṃ hi tvā matir mamācchā sujihva vacyate ||<BR>
RV_1,142.05a stṛṇānāso yatasruco barhir yajñe svadhvare |<BR>
RV_1,142.05c vṛñje devavyacastamam indrāya śarma saprathaḥ ||<BR>
RV_1,142.06a vi śrayantām ṛtāvṛdhaḥ prayai devebhyo mahīḥ |<BR>
RV_1,142.06c pāvakāsaḥ puruspṛho dvāro devīr asaścataḥ ||<BR>
RV_1,142.07a ā bhandamāne upāke naktoṣāsā supeśasā |<BR>
RV_1,142.07c yahvī ṛtasya mātarā sīdatām barhir ā sumat ||<BR>
RV_1,142.08a mandrajihvā jugurvaṇī hotārā daivyā kavī |<BR>
RV_1,142.08c yajñaṃ no yakṣatām imaṃ sidhram adya divispṛśam ||<BR>
RV_1,142.09a śucir deveṣv arpitā hotrā marutsu bhāratī |<BR>
RV_1,142.09c iḷā sarasvatī mahī barhiḥ sīdantu yajñiyāḥ ||<BR>
RV_1,142.10a tan nas turīpam adbhutam puru vāram puru tmanā |<BR>
RV_1,142.10c tvaṣṭā poṣāya vi ṣyatu rāye nābhā no asmayuḥ ||<BR>
RV_1,142.11a avasṛjann upa tmanā devān yakṣi vanaspate |<BR>
RV_1,142.11c agnir havyā suṣūdati devo deveṣu medhiraḥ ||<BR>
RV_1,142.12a pūṣaṇvate marutvate viśvadevāya vāyave |<BR>
RV_1,142.12c svāhā gāyatravepase havyam indrāya kartana ||<BR>
RV_1,142.13a svāhākṛtāny ā gahy upa havyāni vītaye |<BR>
RV_1,142.13c indrā gahi śrudhī havaṃ tvāṃ havante adhvare ||<BR>
<BR>
RV_1,143.01a pra tavyasīṃ navyasīṃ dhītim agnaye vāco matiṃ sahasaḥ sūnave bhare |<BR>
RV_1,143.01c apāṃ napād yo vasubhiḥ saha priyo hotā pṛthivyāṃ ny asīdad ṛtviyaḥ ||<BR>
RV_1,143.02a sa jāyamānaḥ parame vyomany āvir agnir abhavan mātariśvane |<BR>
RV_1,143.02c asya kratvā samidhānasya majmanā pra dyāvā śociḥ pṛthivī arocayat ||<BR>
RV_1,143.03a asya tveṣā ajarā asya bhānavaḥ susaṃdṛśaḥ supratīkasya sudyutaḥ |<BR>
RV_1,143.03c bhātvakṣaso aty aktur na sindhavo 'gne rejante asasanto ajarāḥ ||<BR>
RV_1,143.04a yam erire bhṛgavo viśvavedasaṃ nābhā pṛthivyā bhuvanasya majmanā |<BR>
RV_1,143.04c agniṃ taṃ gīrbhir hinuhi sva ā dame ya eko vasvo varuṇo na rājati ||<BR>
RV_1,143.05a na yo varāya marutām iva svanaḥ seneva sṛṣṭā divyā yathāśaniḥ |<BR>
RV_1,143.05c agnir jambhais tigitair atti bharvati yodho na śatrūn sa vanā ny ṛñjate ||<BR>
RV_1,143.06a kuvin no agnir ucathasya vīr asad vasuṣ kuvid vasubhiḥ kāmam āvarat |<BR>
RV_1,143.06c codaḥ kuvit tutujyāt sātaye dhiyaḥ śucipratīkaṃ tam ayā dhiyā gṛṇe ||<BR>
RV_1,143.07a ghṛtapratīkaṃ va ṛtasya dhūrṣadam agnim mitraṃ na samidhāna ṛñjate |<BR>
RV_1,143.07c indhāno akro vidatheṣu dīdyac chukravarṇām ud u no yaṃsate dhiyam ||<BR>
RV_1,143.08a aprayucchann aprayucchadbhir agne śivebhir naḥ pāyubhiḥ pāhi śagmaiḥ |<BR>
RV_1,143.08c adabdhebhir adṛpitebhir iṣṭe 'nimiṣadbhiḥ pari pāhi no jāḥ ||<BR>
<BR>
RV_1,144.01a eti pra hotā vratam asya māyayordhvāṃ dadhānaḥ śucipeśasaṃ dhiyam |<BR>
RV_1,144.01c abhi srucaḥ kramate dakṣiṇāvṛto yā asya dhāma prathamaṃ ha niṃsate ||<BR>
RV_1,144.02a abhīm ṛtasya dohanā anūṣata yonau devasya sadane parīvṛtāḥ |<BR>
RV_1,144.02c apām upasthe vibhṛto yad āvasad adha svadhā adhayad yābhir īyate ||<BR>
RV_1,144.03a yuyūṣataḥ savayasā tad id vapuḥ samānam arthaṃ vitaritratā mithaḥ |<BR>
RV_1,144.03c ād īm bhago na havyaḥ sam asmad ā voḷhur na raśmīn sam ayaṃsta sārathiḥ ||<BR>
RV_1,144.04a yam īṃ dvā savayasā saparyataḥ samāne yonā mithunā samokasā |<BR>
RV_1,144.04c divā na naktam palito yuvājani purū carann ajaro mānuṣā yugā ||<BR>
RV_1,144.05a tam īṃ hinvanti dhītayo daśa vriśo devam martāsa ūtaye havāmahe |<BR>
RV_1,144.05c dhanor adhi pravata ā sa ṛṇvaty abhivrajadbhir vayunā navādhita ||<BR>
RV_1,144.06a tvaṃ hy agne divyasya rājasi tvam pārthivasya paśupā iva tmanā |<BR>
RV_1,144.06c enī ta ete bṛhatī abhiśriyā hiraṇyayī vakvarī barhir āśāte ||<BR>
RV_1,144.07a agne juṣasva prati harya tad vaco mandra svadhāva ṛtajāta sukrato |<BR>
RV_1,144.07c yo viśvataḥ pratyaṅṅ asi darśato raṇvaḥ saṃdṛṣṭau pitumāṃ iva kṣayaḥ ||<BR>
<BR>
RV_1,145.01a tam pṛcchatā sa jagāmā sa veda sa cikitvāṃ īyate sā nv īyate |<BR>
RV_1,145.01c tasmin santi praśiṣas tasminn iṣṭayaḥ sa vājasya śavasaḥ śuṣmiṇas patiḥ ||<BR>
RV_1,145.02a tam it pṛcchanti na simo vi pṛcchati sveneva dhīro manasā yad agrabhīt |<BR>
RV_1,145.02c na mṛṣyate prathamaṃ nāparaṃ vaco 'sya kratvā sacate apradṛpitaḥ ||<BR>
RV_1,145.03a tam id gacchanti juhvas tam arvatīr viśvāny ekaḥ śṛṇavad vacāṃsi me |<BR>
RV_1,145.03c purupraiṣas taturir yajñasādhano 'cchidrotiḥ śiśur ādatta saṃ rabhaḥ ||<BR>
RV_1,145.04a upasthāyaṃ carati yat samārata sadyo jātas tatsāra yujyebhiḥ |<BR>
RV_1,145.04c abhi śvāntam mṛśate nāndye mude yad īṃ gacchanty uśatīr apiṣṭhitam ||<BR>
RV_1,145.05a sa īm mṛgo apyo vanargur upa tvacy upamasyāṃ ni dhāyi |<BR>
RV_1,145.05c vy abravīd vayunā martyebhyo 'gnir vidvāṃ ṛtacid dhi satyaḥ ||<BR>
<BR>
RV_1,146.01a trimūrdhānaṃ saptaraśmiṃ gṛṇīṣe 'nūnam agnim pitror upasthe |<BR>
RV_1,146.01c niṣattam asya carato dhruvasya viśvā divo rocanāpaprivāṃsam ||<BR>
RV_1,146.02a ukṣā mahāṃ abhi vavakṣa ene ajaras tasthāv itaūtir ṛṣvaḥ |<BR>
RV_1,146.02c urvyāḥ pado ni dadhāti sānau rihanty ūdho aruṣāso asya ||<BR>
RV_1,146.03a samānaṃ vatsam abhi saṃcarantī viṣvag dhenū vi carataḥ sumeke |<BR>
RV_1,146.03c anapavṛjyāṃ adhvano mimāne viśvān ketāṃ adhi maho dadhāne ||<BR>
RV_1,146.04a dhīrāsaḥ padaṃ kavayo nayanti nānā hṛdā rakṣamāṇā ajuryam |<BR>
RV_1,146.04c siṣāsantaḥ pary apaśyanta sindhum āvir ebhyo abhavat sūryo nṝn ||<BR>
RV_1,146.05a didṛkṣeṇyaḥ pari kāṣṭhāsu jenya īḷenyo maho arbhāya jīvase |<BR>
RV_1,146.05c purutrā yad abhavat sūr ahaibhyo garbhebhyo maghavā viśvadarśataḥ ||<BR>
<BR>
RV_1,147.01a kathā te agne śucayanta āyor dadāśur vājebhir āśuṣāṇāḥ |<BR>
RV_1,147.01c ubhe yat toke tanaye dadhānā ṛtasya sāman raṇayanta devāḥ ||<BR>
RV_1,147.02a bodhā me asya vacaso yaviṣṭha maṃhiṣṭhasya prabhṛtasya svadhāvaḥ |<BR>
RV_1,147.02c pīyati tvo anu tvo gṛṇāti vandārus te tanvaṃ vande agne ||<BR>
RV_1,147.03a ye pāyavo māmateyaṃ te agne paśyanto andhaṃ duritād arakṣan |<BR>
RV_1,147.03c rarakṣa tān sukṛto viśvavedā dipsanta id ripavo nāha debhuḥ ||<BR>
RV_1,147.04a yo no agne ararivāṃ aghāyur arātīvā marcayati dvayena |<BR>
RV_1,147.04c mantro guruḥ punar astu so asmā anu mṛkṣīṣṭa tanvaṃ duruktaiḥ ||<BR>
RV_1,147.05a uta vā yaḥ sahasya pravidvān marto martam marcayati dvayena |<BR>
RV_1,147.05c ataḥ pāhi stavamāna stuvantam agne mākir no duritāya dhāyīḥ ||<BR>
<BR>
RV_1,148.01a mathīd yad īṃ viṣṭo mātariśvā hotāraṃ viśvāpsuṃ viśvadevyam |<BR>
RV_1,148.01c ni yaṃ dadhur manuṣyāsu vikṣu svar ṇa citraṃ vapuṣe vibhāvam ||<BR>
RV_1,148.02a dadānam in na dadabhanta manmāgnir varūtham mama tasya cākan |<BR>
RV_1,148.02c juṣanta viśvāny asya karmopastutim bharamāṇasya kāroḥ ||<BR>
RV_1,148.03a nitye cin nu yaṃ sadane jagṛbhre praśastibhir dadhire yajñiyāsaḥ |<BR>
RV_1,148.03c pra sū nayanta gṛbhayanta iṣṭāv aśvāso na rathyo rārahāṇāḥ ||<BR>
RV_1,148.04a purūṇi dasmo ni riṇāti jambhair ād rocate vana ā vibhāvā |<BR>
RV_1,148.04c ād asya vāto anu vāti śocir astur na śaryām asanām anu dyūn ||<BR>
RV_1,148.05a na yaṃ ripavo na riṣaṇyavo garbhe santaṃ reṣaṇā reṣayanti |<BR>
RV_1,148.05c andhā apaśyā na dabhann abhikhyā nityāsa īm pretāro arakṣan ||<BR>
<BR>
RV_1,149.01a mahaḥ sa rāya eṣate patir dann ina inasya vasunaḥ pada ā |<BR>
RV_1,149.01c upa dhrajantam adrayo vidhann it ||<BR>
RV_1,149.02a sa yo vṛṣā narāṃ na rodasyoḥ śravobhir asti jīvapītasargaḥ |<BR>
RV_1,149.02c pra yaḥ sasrāṇaḥ śiśrīta yonau ||<BR>
RV_1,149.03a ā yaḥ puraṃ nārmiṇīm adīded atyaḥ kavir nabhanyo nārvā |<BR>
RV_1,149.03c sūro na rurukvāñ chatātmā ||<BR>
RV_1,149.04a abhi dvijanmā trī rocanāni viśvā rajāṃsi śuśucāno asthāt |<BR>
RV_1,149.04c hotā yajiṣṭho apāṃ sadhasthe ||<BR>
RV_1,149.05a ayaṃ sa hotā yo dvijanmā viśvā dadhe vāryāṇi śravasyā |<BR>
RV_1,149.05c marto yo asmai sutuko dadāśa ||<BR>
<BR>
RV_1,150.01a puru tvā dāśvān voce 'rir agne tava svid ā |<BR>
RV_1,150.01c todasyeva śaraṇa ā mahasya ||<BR>
RV_1,150.02a vy aninasya dhaninaḥ prahoṣe cid araruṣaḥ |<BR>
RV_1,150.02c kadā cana prajigato adevayoḥ ||<BR>
RV_1,150.03a sa candro vipra martyo maho vrādhantamo divi |<BR>
RV_1,150.03c pra-pret te agne vanuṣaḥ syāma ||<BR>
<BR>
RV_1,151.01a mitraṃ na yaṃ śimyā goṣu gavyavaḥ svādhyo vidathe apsu jījanan |<BR>
RV_1,151.01c arejetāṃ rodasī pājasā girā prati priyaṃ yajataṃ januṣām avaḥ ||<BR>
RV_1,151.02a yad dha tyad vām purumīḷhasya sominaḥ pra mitrāso na dadhire svābhuvaḥ |<BR>
RV_1,151.02c adha kratuṃ vidataṃ gātum arcata uta śrutaṃ vṛṣaṇā pastyāvataḥ ||<BR>
RV_1,151.03a ā vām bhūṣan kṣitayo janma rodasyoḥ pravācyaṃ vṛṣaṇā dakṣase mahe |<BR>
RV_1,151.03c yad īm ṛtāya bharatho yad arvate pra hotrayā śimyā vītho adhvaram ||<BR>
RV_1,151.04a pra sā kṣitir asura yā mahi priya ṛtāvānāv ṛtam ā ghoṣatho bṛhat |<BR>
RV_1,151.04c yuvaṃ divo bṛhato dakṣam ābhuvaṃ gāṃ na dhury upa yuñjāthe apaḥ ||<BR>
RV_1,151.05a mahī atra mahinā vāram ṛṇvatho 'reṇavas tuja ā sadman dhenavaḥ |<BR>
RV_1,151.05c svaranti tā uparatāti sūryam ā nimruca uṣasas takvavīr iva ||<BR>
RV_1,151.06a ā vām ṛtāya keśinīr anūṣata mitra yatra varuṇa gātum arcathaḥ |<BR>
RV_1,151.06c ava tmanā sṛjatam pinvataṃ dhiyo yuvaṃ viprasya manmanām irajyathaḥ ||<BR>
RV_1,151.07a yo vāṃ yajñaiḥ śaśamāno ha dāśati kavir hotā yajati manmasādhanaḥ |<BR>
RV_1,151.07c upāha taṃ gacchatho vītho adhvaram acchā giraḥ sumatiṃ gantam asmayū ||<BR>
RV_1,151.08a yuvāṃ yajñaiḥ prathamā gobhir añjata ṛtāvānā manaso na prayuktiṣu |<BR>
RV_1,151.08c bharanti vām manmanā saṃyatā giro 'dṛpyatā manasā revad āśāthe ||<BR>
RV_1,151.09a revad vayo dadhāthe revad āśāthe narā māyābhir itaūti māhinam |<BR>
RV_1,151.09c na vāṃ dyāvo 'habhir nota sindhavo na devatvam paṇayo nānaśur magham ||<BR>
<BR>
RV_1,152.01a yuvaṃ vastrāṇi pīvasā vasāthe yuvor acchidrā mantavo ha sargāḥ |<BR>
RV_1,152.01c avātiratam anṛtāni viśva ṛtena mitrāvaruṇā sacethe ||<BR>
RV_1,152.02a etac cana tvo vi ciketad eṣāṃ satyo mantraḥ kaviśasta ṛghāvān |<BR>
RV_1,152.02c triraśriṃ hanti caturaśrir ugro devanido ha prathamā ajūryan ||<BR>
RV_1,152.03a apād eti prathamā padvatīnāṃ kas tad vām mitrāvaruṇā ciketa |<BR>
RV_1,152.03c garbho bhāram bharaty ā cid asya ṛtam piparty anṛtaṃ ni tārīt ||<BR>
RV_1,152.04a prayantam it pari jāraṃ kanīnām paśyāmasi nopanipadyamānam |<BR>
RV_1,152.04c anavapṛgṇā vitatā vasānam priyam mitrasya varuṇasya dhāma ||<BR>
RV_1,152.05a anaśvo jāto anabhīśur arvā kanikradat patayad ūrdhvasānuḥ |<BR>
RV_1,152.05c acittam brahma jujuṣur yuvānaḥ pra mitre dhāma varuṇe gṛṇantaḥ ||<BR>
RV_1,152.06a ā dhenavo māmateyam avantīr brahmapriyam pīpayan sasminn ūdhan |<BR>
RV_1,152.06c pitvo bhikṣeta vayunāni vidvān āsāvivāsann aditim uruṣyet ||<BR>
RV_1,152.07a ā vām mitrāvaruṇā havyajuṣṭiṃ namasā devāv avasā vavṛtyām |<BR>
RV_1,152.07c asmākam brahma pṛtanāsu sahyā asmākaṃ vṛṣṭir divyā supārā ||<BR>
<BR>
RV_1,153.01a yajāmahe vām mahaḥ sajoṣā havyebhir mitrāvaruṇā namobhiḥ |<BR>
RV_1,153.01c ghṛtair ghṛtasnū adha yad vām asme adhvaryavo na dhītibhir bharanti ||<BR>
RV_1,153.02a prastutir vāṃ dhāma na prayuktir ayāmi mitrāvaruṇā suvṛktiḥ |<BR>
RV_1,153.02c anakti yad vāṃ vidatheṣu hotā sumnaṃ vāṃ sūrir vṛṣaṇāv iyakṣan ||<BR>
RV_1,153.03a pīpāya dhenur aditir ṛtāya janāya mitrāvaruṇā havirde |<BR>
RV_1,153.03c hinoti yad vāṃ vidathe saparyan sa rātahavyo mānuṣo na hotā ||<BR>
RV_1,153.04a uta vāṃ vikṣu madyāsv andho gāva āpaś ca pīpayanta devīḥ |<BR>
RV_1,153.04c uto no asya pūrvyaḥ patir dan vītam pātam payasa usriyāyāḥ ||<BR>
<BR>
RV_1,154.01a viṣṇor nu kaṃ vīryāṇi pra vocaṃ yaḥ pārthivāni vimame rajāṃsi |<BR>
RV_1,154.01c yo askabhāyad uttaraṃ sadhasthaṃ vicakramāṇas tredhorugāyaḥ ||<BR>
RV_1,154.02a pra tad viṣṇu stavate vīryeṇa mṛgo na bhīmaḥ kucaro giriṣṭhāḥ |<BR>
RV_1,154.02c yasyoruṣu triṣu vikramaṇeṣv adhikṣiyanti bhuvanāni viśvā ||<BR>
RV_1,154.03a pra viṣṇave śūṣam etu manma girikṣita urugāyāya vṛṣṇe |<BR>
RV_1,154.03c ya idaṃ dīrgham prayataṃ sadhastham eko vimame tribhir it padebhiḥ ||<BR>
RV_1,154.04a yasya trī pūrṇā madhunā padāny akṣīyamāṇā svadhayā madanti |<BR>
RV_1,154.04c ya u tridhātu pṛthivīm uta dyām eko dādhāra bhuvanāni viśvā ||<BR>
RV_1,154.05a tad asya priyam abhi pātho aśyāṃ naro yatra devayavo madanti |<BR>
RV_1,154.05c urukramasya sa hi bandhur itthā viṣṇoḥ pade parame madhva utsaḥ ||<BR>
RV_1,154.06a tā vāṃ vāstūny uśmasi gamadhyai yatra gāvo bhūriśṛṅgā ayāsaḥ |<BR>
RV_1,154.06c atrāha tad urugāyasya vṛṣṇaḥ paramam padam ava bhāti bhūri ||<BR>
<BR>
RV_1,155.01a pra vaḥ pāntam andhaso dhiyāyate mahe śūrāya viṣṇave cārcata |<BR>
RV_1,155.01c yā sānuni parvatānām adābhyā mahas tasthatur arvateva sādhunā ||<BR>
RV_1,155.02a tveṣam itthā samaraṇaṃ śimīvator indrāviṣṇū sutapā vām uruṣyati |<BR>
RV_1,155.02c yā martyāya pratidhīyamānam it kṛśānor astur asanām uruṣyathaḥ ||<BR>
RV_1,155.03a tā īṃ vardhanti mahy asya pauṃsyaṃ ni mātarā nayati retase bhuje |<BR>
RV_1,155.03c dadhāti putro 'varam param pitur nāma tṛtīyam adhi rocane divaḥ ||<BR>
RV_1,155.04a tat-tad id asya pauṃsyaṃ gṛṇīmasīnasya trātur avṛkasya mīḷhuṣaḥ |<BR>
RV_1,155.04c yaḥ pārthivāni tribhir id vigāmabhir uru kramiṣṭorugāyāya jīvase ||<BR>
RV_1,155.05a dve id asya kramaṇe svardṛśo 'bhikhyāya martyo bhuraṇyati |<BR>
RV_1,155.05c tṛtīyam asya nakir ā dadharṣati vayaś cana patayantaḥ patatriṇaḥ ||<BR>
RV_1,155.06a caturbhiḥ sākaṃ navatiṃ ca nāmabhiś cakraṃ na vṛttaṃ vyatīṃr avīvipat |<BR>
RV_1,155.06c bṛhaccharīro vimimāna ṛkvabhir yuvākumāraḥ praty ety āhavam ||<BR>
<BR>
RV_1,156.01a bhavā mitro na śevyo ghṛtāsutir vibhūtadyumna evayā u saprathāḥ |<BR>
RV_1,156.01c adhā te viṣṇo viduṣā cid ardhya stomo yajñaś ca rādhyo haviṣmatā ||<BR>
RV_1,156.02a yaḥ pūrvyāya vedhase navīyase sumajjānaye viṣṇave dadāśati |<BR>
RV_1,156.02c yo jātam asya mahato mahi bravat sed u śravobhir yujyaṃ cid abhy asat ||<BR>
RV_1,156.03a tam u stotāraḥ pūrvyaṃ yathā vida ṛtasya garbhaṃ januṣā pipartana |<BR>
RV_1,156.03c āsya jānanto nāma cid vivaktana mahas te viṣṇo sumatim bhajāmahe ||<BR>
RV_1,156.04a tam asya rājā varuṇas tam aśvinā kratuṃ sacanta mārutasya vedhasaḥ |<BR>
RV_1,156.04c dādhāra dakṣam uttamam aharvidaṃ vrajaṃ ca viṣṇuḥ sakhivāṃ aporṇute ||<BR>
RV_1,156.05a ā yo vivāya sacathāya daivya indrāya viṣṇuḥ sukṛte sukṛttaraḥ |<BR>
RV_1,156.05c vedhā ajinvat triṣadhastha āryam ṛtasya bhāge yajamānam ābhajat ||<BR>
<BR>
RV_1,157.01a abodhy agnir jma ud eti sūryo vy uṣāś candrā mahy āvo arciṣā |<BR>
RV_1,157.01c āyukṣātām aśvinā yātave ratham prāsāvīd devaḥ savitā jagat pṛthak ||<BR>
RV_1,157.02a yad yuñjāthe vṛṣaṇam aśvinā rathaṃ ghṛtena no madhunā kṣatram ukṣatam |<BR>
RV_1,157.02c asmākam brahma pṛtanāsu jinvataṃ vayaṃ dhanā śūrasātā bhajemahi ||<BR>
RV_1,157.03a arvāṅ tricakro madhuvāhano ratho jīrāśvo aśvinor yātu suṣṭutaḥ |<BR>
RV_1,157.03c trivandhuro maghavā viśvasaubhagaḥ śaṃ na ā vakṣad dvipade catuṣpade ||<BR>
RV_1,157.04a ā na ūrjaṃ vahatam aśvinā yuvam madhumatyā naḥ kaśayā mimikṣatam |<BR>
RV_1,157.04c prāyus tāriṣṭaṃ nī rapāṃsi mṛkṣataṃ sedhataṃ dveṣo bhavataṃ sacābhuvā ||<BR>
RV_1,157.05a yuvaṃ ha garbhaṃ jagatīṣu dhattho yuvaṃ viśveṣu bhuvaneṣv antaḥ |<BR>
RV_1,157.05c yuvam agniṃ ca vṛṣaṇāv apaś ca vanaspatīṃr aśvināv airayethām ||<BR>
RV_1,157.06a yuvaṃ ha stho bhiṣajā bheṣajebhir atho ha stho rathyā rāthyebhiḥ |<BR>
RV_1,157.06c atho ha kṣatram adhi dhattha ugrā yo vāṃ haviṣmān manasā dadāśa ||<BR>
<BR>
RV_1,158.01a vasū rudrā purumantū vṛdhantā daśasyataṃ no vṛṣaṇāv abhiṣṭau |<BR>
RV_1,158.01c dasrā ha yad rekṇa aucathyo vām pra yat sasrāthe akavābhir ūtī ||<BR>
RV_1,158.02a ko vāṃ dāśat sumataye cid asyai vasū yad dhethe namasā pade goḥ |<BR>
RV_1,158.02c jigṛtam asme revatīḥ purandhīḥ kāmapreṇeva manasā carantā ||<BR>
RV_1,158.03a yukto ha yad vāṃ taugryāya perur vi madhye arṇaso dhāyi pajraḥ |<BR>
RV_1,158.03c upa vām avaḥ śaraṇaṃ gameyaṃ śūro nājma patayadbhir evaiḥ ||<BR>
RV_1,158.04a upastutir aucathyam uruṣyen mā mām ime patatriṇī vi dugdhām |<BR>
RV_1,158.04c mā mām edho daśatayaś cito dhāk pra yad vām baddhas tmani khādati kṣām ||<BR>
RV_1,158.05a na mā garan nadyo mātṛtamā dāsā yad īṃ susamubdham avādhuḥ |<BR>
RV_1,158.05c śiro yad asya traitano vitakṣat svayaṃ dāsa uro aṃsāv api gdha ||<BR>
RV_1,158.06a dīrghatamā māmateyo jujurvān daśame yuge |<BR>
RV_1,158.06c apām arthaṃ yatīnām brahmā bhavati sārathiḥ ||<BR>
<BR>
RV_1,159.01a pra dyāvā yajñaiḥ pṛthivī ṛtāvṛdhā mahī stuṣe vidatheṣu pracetasā |<BR>
RV_1,159.01c devebhir ye devaputre sudaṃsasetthā dhiyā vāryāṇi prabhūṣataḥ ||<BR>
RV_1,159.02a uta manye pitur adruho mano mātur mahi svatavas tad dhavīmabhiḥ |<BR>
RV_1,159.02c suretasā pitarā bhūma cakratur uru prajāyā amṛtaṃ varīmabhiḥ ||<BR>
RV_1,159.03a te sūnavaḥ svapasaḥ sudaṃsaso mahī jajñur mātarā pūrvacittaye |<BR>
RV_1,159.03c sthātuś ca satyaṃ jagataś ca dharmaṇi putrasya pāthaḥ padam advayāvinaḥ ||<BR>
RV_1,159.04a te māyino mamire supracetaso jāmī sayonī mithunā samokasā |<BR>
RV_1,159.04c navyaṃ-navyaṃ tantum ā tanvate divi samudre antaḥ kavayaḥ sudītayaḥ ||<BR>
RV_1,159.05a tad rādho adya savitur vareṇyaṃ vayaṃ devasya prasave manāmahe |<BR>
RV_1,159.05c asmabhyaṃ dyāvāpṛthivī sucetunā rayiṃ dhattaṃ vasumantaṃ śatagvinam ||<BR>
<BR>
RV_1,160.01a te hi dyāvāpṛthivī viśvaśambhuva ṛtāvarī rajaso dhārayatkavī |<BR>
RV_1,160.01c sujanmanī dhiṣaṇe antar īyate devo devī dharmaṇā sūryaḥ śuciḥ ||<BR>
RV_1,160.02a uruvyacasā mahinī asaścatā pitā mātā ca bhuvanāni rakṣataḥ |<BR>
RV_1,160.02c sudhṛṣṭame vapuṣye na rodasī pitā yat sīm abhi rūpair avāsayat ||<BR>
RV_1,160.03a sa vahniḥ putraḥ pitroḥ pavitravān punāti dhīro bhuvanāni māyayā |<BR>
RV_1,160.03c dhenuṃ ca pṛśniṃ vṛṣabhaṃ suretasaṃ viśvāhā śukram payo asya dukṣata ||<BR>
RV_1,160.04a ayaṃ devānām apasām apastamo yo jajāna rodasī viśvaśambhuvā |<BR>
RV_1,160.04c vi yo mame rajasī sukratūyayājarebhi skambhanebhiḥ sam ānṛce ||<BR>
RV_1,160.05a te no gṛṇāne mahinī mahi śravaḥ kṣatraṃ dyāvāpṛthivī dhāsatho bṛhat |<BR>
RV_1,160.05c yenābhi kṛṣṭīs tatanāma viśvahā panāyyam ojo asme sam invatam ||<BR>
<BR>
RV_1,161.01a kim u śreṣṭhaḥ kiṃ yaviṣṭho na ājagan kim īyate dūtyaṃ kad yad ūcima |<BR>
RV_1,161.01c na nindima camasaṃ yo mahākulo 'gne bhrātar druṇa id bhūtim ūdima ||<BR>
RV_1,161.02a ekaṃ camasaṃ caturaḥ kṛṇotana tad vo devā abruvan tad va āgamam |<BR>
RV_1,161.02c saudhanvanā yady evā kariṣyatha sākaṃ devair yajñiyāso bhaviṣyatha ||<BR>
RV_1,161.03a agniṃ dūtam prati yad abravītanāśvaḥ kartvo ratha uteha kartvaḥ |<BR>
RV_1,161.03c dhenuḥ kartvā yuvaśā kartvā dvā tāni bhrātar anu vaḥ kṛtvy emasi ||<BR>
RV_1,161.04a cakṛvāṃsa ṛbhavas tad apṛcchata kved abhūd yaḥ sya dūto na ājagan |<BR>
RV_1,161.04c yadāvākhyac camasāñ caturaḥ kṛtān ād it tvaṣṭā gnāsv antar ny ānaje ||<BR>
RV_1,161.05a hanāmaināṃ iti tvaṣṭā yad abravīc camasaṃ ye devapānam anindiṣuḥ |<BR>
RV_1,161.05c anyā nāmāni kṛṇvate sute sacāṃ anyair enān kanyā nāmabhi sparat ||<BR>
RV_1,161.06a indro harī yuyuje aśvinā ratham bṛhaspatir viśvarūpām upājata |<BR>
RV_1,161.06c ṛbhur vibhvā vājo devāṃ agacchata svapaso yajñiyam bhāgam aitana ||<BR>
RV_1,161.07a niś carmaṇo gām ariṇīta dhītibhir yā jarantā yuvaśā tākṛṇotana |<BR>
RV_1,161.07c saudhanvanā aśvād aśvam atakṣata yuktvā ratham upa devāṃ ayātana ||<BR>
RV_1,161.08a idam udakam pibatety abravītanedaṃ vā ghā pibatā muñjanejanam |<BR>
RV_1,161.08c saudhanvanā yadi tan neva haryatha tṛtīye ghā savane mādayādhvai ||<BR>
RV_1,161.09a āpo bhūyiṣṭhā ity eko abravīd agnir bhūyiṣṭha ity anyo abravīt |<BR>
RV_1,161.09c vadharyantīm bahubhyaḥ praiko abravīd ṛtā vadantaś camasāṃ apiṃśata ||<BR>
RV_1,161.10a śroṇām eka udakaṃ gām avājati māṃsam ekaḥ piṃśati sūnayābhṛtam |<BR>
RV_1,161.10c ā nimrucaḥ śakṛd eko apābharat kiṃ svit putrebhyaḥ pitarā upāvatuḥ ||<BR>
RV_1,161.11a udvatsv asmā akṛṇotanā tṛṇaṃ nivatsv apaḥ svapasyayā naraḥ |<BR>
RV_1,161.11c agohyasya yad asastanā gṛhe tad adyedam ṛbhavo nānu gacchatha ||<BR>
RV_1,161.12a sammīlya yad bhuvanā paryasarpata kva svit tātyā pitarā va āsatuḥ |<BR>
RV_1,161.12c aśapata yaḥ karasnaṃ va ādade yaḥ prābravīt pro tasmā abravītana ||<BR>
RV_1,161.13a suṣupvāṃsa ṛbhavas tad apṛcchatāgohya ka idaṃ no abūbudhat |<BR>
RV_1,161.13c śvānam basto bodhayitāram abravīt saṃvatsara idam adyā vy akhyata ||<BR>
RV_1,161.14a divā yānti maruto bhūmyāgnir ayaṃ vāto antarikṣeṇa yāti |<BR>
RV_1,161.14c adbhir yāti varuṇaḥ samudrair yuṣmāṃ icchantaḥ śavaso napātaḥ ||<BR>
<BR>
RV_1,162.01a mā no mitro varuṇo aryamāyur indra ṛbhukṣā marutaḥ pari khyan |<BR>
RV_1,162.01c yad vājino devajātasya sapteḥ pravakṣyāmo vidathe vīryāṇi ||<BR>
RV_1,162.02a yan nirṇijā rekṇasā prāvṛtasya rātiṃ gṛbhītām mukhato nayanti |<BR>
RV_1,162.02c suprāṅ ajo memyad viśvarūpa indrāpūṣṇoḥ priyam apy eti pāthaḥ ||<BR>
RV_1,162.03a eṣa cchāgaḥ puro aśvena vājinā pūṣṇo bhāgo nīyate viśvadevyaḥ |<BR>
RV_1,162.03c abhipriyaṃ yat puroḷāśam arvatā tvaṣṭed enaṃ sauśravasāya jinvati ||<BR>
RV_1,162.04a yad dhaviṣyam ṛtuśo devayānaṃ trir mānuṣāḥ pary aśvaṃ nayanti |<BR>
RV_1,162.04c atrā pūṣṇaḥ prathamo bhāga eti yajñaṃ devebhyaḥ prativedayann ajaḥ ||<BR>
RV_1,162.05a hotādhvaryur āvayā agnimindho grāvagrābha uta śaṃstā suvipraḥ |<BR>
RV_1,162.05c tena yajñena svaraṅkṛtena sviṣṭena vakṣaṇā ā pṛṇadhvam ||<BR>
RV_1,162.06a yūpavraskā uta ye yūpavāhāś caṣālaṃ ye aśvayūpāya takṣati |<BR>
RV_1,162.06c ye cārvate pacanaṃ sambharanty uto teṣām abhigūrtir na invatu ||<BR>
RV_1,162.07a upa prāgāt suman me 'dhāyi manma devānām āśā upa vītapṛṣṭhaḥ |<BR>
RV_1,162.07c anv enaṃ viprā ṛṣayo madanti devānām puṣṭe cakṛmā subandhum ||<BR>
RV_1,162.08a yad vājino dāma saṃdānam arvato yā śīrṣaṇyā raśanā rajjur asya |<BR>
RV_1,162.08c yad vā ghāsya prabhṛtam āsye tṛṇaṃ sarvā tā te api deveṣv astu ||<BR>
RV_1,162.09a yad aśvasya kraviṣo makṣikāśa yad vā svarau svadhitau riptam asti |<BR>
RV_1,162.09c yad dhastayoḥ śamitur yan nakheṣu sarvā tā te api deveṣv astu ||<BR>
RV_1,162.10a yad ūvadhyam udarasyāpavāti ya āmasya kraviṣo gandho asti |<BR>
RV_1,162.10c sukṛtā tac chamitāraḥ kṛṇvantūta medhaṃ śṛtapākam pacantu ||<BR>
RV_1,162.11a yat te gātrād agninā pacyamānād abhi śūlaṃ nihatasyāvadhāvati |<BR>
RV_1,162.11c mā tad bhūmyām ā śriṣan mā tṛṇeṣu devebhyas tad uśadbhyo rātam astu ||<BR>
RV_1,162.12a ye vājinam paripaśyanti pakvaṃ ya īm āhuḥ surabhir nir hareti |<BR>
RV_1,162.12c ye cārvato māṃsabhikṣām upāsata uto teṣām abhigūrtir na invatu ||<BR>
RV_1,162.13a yan nīkṣaṇam māṃspacanyā ukhāyā yā pātrāṇi yūṣṇa āsecanāni |<BR>
RV_1,162.13c ūṣmaṇyāpidhānā carūṇām aṅkāḥ sūnāḥ pari bhūṣanty aśvam ||<BR>
RV_1,162.14a nikramaṇaṃ niṣadanaṃ vivartanaṃ yac ca paḍbīśam arvataḥ |<BR>
RV_1,162.14c yac ca papau yac ca ghāsiṃ jaghāsa sarvā tā te api deveṣv astu ||<BR>
RV_1,162.15a mā tvāgnir dhvanayīd dhūmagandhir mokhā bhrājanty abhi vikta jaghriḥ |<BR>
RV_1,162.15c iṣṭaṃ vītam abhigūrtaṃ vaṣaṭkṛtaṃ taṃ devāsaḥ prati gṛbhṇanty aśvam ||<BR>
RV_1,162.16a yad aśvāya vāsa upastṛṇanty adhīvāsaṃ yā hiraṇyāny asmai |<BR>
RV_1,162.16c saṃdānam arvantam paḍbīśam priyā deveṣv ā yāmayanti ||<BR>
RV_1,162.17a yat te sāde mahasā śūkṛtasya pārṣṇyā vā kaśayā vā tutoda |<BR>
RV_1,162.17c sruceva tā haviṣo adhvareṣu sarvā tā te brahmaṇā sūdayāmi ||<BR>
RV_1,162.18a catustriṃśad vājino devabandhor vaṅkrīr aśvasya svadhitiḥ sam eti |<BR>
RV_1,162.18c acchidrā gātrā vayunā kṛṇota paruṣ-parur anughuṣyā vi śasta ||<BR>
RV_1,162.19a ekas tvaṣṭur aśvasyā viśastā dvā yantārā bhavatas tatha ṛtuḥ |<BR>
RV_1,162.19c yā te gātrāṇām ṛtuthā kṛṇomi tā-tā piṇḍānām pra juhomy agnau ||<BR>
RV_1,162.20a mā tvā tapat priya ātmāpiyantam mā svadhitis tanva ā tiṣṭhipat te |<BR>
RV_1,162.20c mā te gṛdhnur aviśastātihāya chidrā gātrāṇy asinā mithū kaḥ ||<BR>
RV_1,162.21a na vā u etan mriyase na riṣyasi devāṃ id eṣi pathibhiḥ sugebhiḥ |<BR>
RV_1,162.21c harī te yuñjā pṛṣatī abhūtām upāsthād vājī dhuri rāsabhasya ||<BR>
RV_1,162.22a sugavyaṃ no vājī svaśvyam puṃsaḥ putrāṃ uta viśvāpuṣaṃ rayim |<BR>
RV_1,162.22c anāgāstvaṃ no aditiḥ kṛṇotu kṣatraṃ no aśvo vanatāṃ haviṣmān ||<BR>
<BR>
RV_1,163.01a yad akrandaḥ prathamaṃ jāyamāna udyan samudrād uta vā purīṣāt |<BR>
RV_1,163.01c śyenasya pakṣā hariṇasya bāhū upastutyam mahi jātaṃ te arvan ||<BR>
RV_1,163.02a yamena dattaṃ trita enam āyunag indra eṇam prathamo adhy atiṣṭhat |<BR>
RV_1,163.02c gandharvo asya raśanām agṛbhṇāt sūrād aśvaṃ vasavo nir ataṣṭa ||<BR>
RV_1,163.03a asi yamo asy ādityo arvann asi trito guhyena vratena |<BR>
RV_1,163.03c asi somena samayā vipṛkta āhus te trīṇi divi bandhanāni ||<BR>
RV_1,163.04a trīṇi ta āhur divi bandhanāni trīṇy apsu trīṇy antaḥ samudre |<BR>
RV_1,163.04c uteva me varuṇaś chantsy arvan yatrā ta āhuḥ paramaṃ janitram ||<BR>
RV_1,163.05a imā te vājinn avamārjanānīmā śaphānāṃ sanitur nidhānā |<BR>
RV_1,163.05c atrā te bhadrā raśanā apaśyam ṛtasya yā abhirakṣanti gopāḥ ||<BR>
RV_1,163.06a ātmānaṃ te manasārād ajānām avo divā patayantam pataṅgam |<BR>
RV_1,163.06c śiro apaśyam pathibhiḥ sugebhir areṇubhir jehamānam patatri ||<BR>
RV_1,163.07a atrā te rūpam uttamam apaśyaṃ jigīṣamāṇam iṣa ā pade goḥ |<BR>
RV_1,163.07c yadā te marto anu bhogam ānaḷ ād id grasiṣṭha oṣadhīr ajīgaḥ ||<BR>
RV_1,163.08a anu tvā ratho anu maryo arvann anu gāvo 'nu bhagaḥ kanīnām |<BR>
RV_1,163.08c anu vrātāsas tava sakhyam īyur anu devā mamire vīryaṃ te ||<BR>
RV_1,163.09a hiraṇyaśṛṅgo 'yo asya pādā manojavā avara indra āsīt |<BR>
RV_1,163.09c devā id asya haviradyam āyan yo arvantam prathamo adhyatiṣṭhat ||<BR>
RV_1,163.10a īrmāntāsaḥ silikamadhyamāsaḥ saṃ śūraṇāso divyāso atyāḥ |<BR>
RV_1,163.10c haṃsā iva śreṇiśo yatante yad ākṣiṣur divyam ajmam aśvāḥ ||<BR>
RV_1,163.11a tava śarīram patayiṣṇv arvan tava cittaṃ vāta iva dhrajīmān |<BR>
RV_1,163.11c tava śṛṅgāṇi viṣṭhitā purutrāraṇyeṣu jarbhurāṇā caranti ||<BR>
RV_1,163.12a upa prāgāc chasanaṃ vājy arvā devadrīcā manasā dīdhyānaḥ |<BR>
RV_1,163.12c ajaḥ puro nīyate nābhir asyānu paścāt kavayo yanti rebhāḥ ||<BR>
RV_1,163.13a upa prāgāt paramaṃ yat sadhastham arvāṃ acchā pitaram mātaraṃ ca |<BR>
RV_1,163.13c adyā devāñ juṣṭatamo hi gamyā athā śāste dāśuṣe vāryāṇi ||<BR>
<BR>
RV_1,164.01a asya vāmasya palitasya hotus tasya bhrātā madhyamo asty aśnaḥ |<BR>
RV_1,164.01c tṛtīyo bhrātā ghṛtapṛṣṭho asyātrāpaśyaṃ viśpatiṃ saptaputram ||<BR>
RV_1,164.02a sapta yuñjanti ratham ekacakram eko aśvo vahati saptanāmā |<BR>
RV_1,164.02c trinābhi cakram ajaram anarvaṃ yatremā viśvā bhuvanādhi tasthuḥ ||<BR>
RV_1,164.03a imaṃ ratham adhi ye sapta tasthuḥ saptacakraṃ sapta vahanty aśvāḥ |<BR>
RV_1,164.03c sapta svasāro abhi saṃ navante yatra gavāṃ nihitā sapta nāma ||<BR>
RV_1,164.04a ko dadarśa prathamaṃ jāyamānam asthanvantaṃ yad anasthā bibharti |<BR>
RV_1,164.04c bhūmyā asur asṛg ātmā kva svit ko vidvāṃsam upa gāt praṣṭum etat ||<BR>
RV_1,164.05a pākaḥ pṛcchāmi manasāvijānan devānām enā nihitā padāni |<BR>
RV_1,164.05c vatse baṣkaye 'dhi sapta tantūn vi tatnire kavaya otavā u ||<BR>
RV_1,164.06a acikitvāñ cikituṣaś cid atra kavīn pṛcchāmi vidmane na vidvān |<BR>
RV_1,164.06c vi yas tastambha ṣaḷ imā rajāṃsy ajasya rūpe kim api svid ekam ||<BR>
RV_1,164.07a iha bravītu ya īm aṅga vedāsya vāmasya nihitam padaṃ veḥ |<BR>
RV_1,164.07c śīrṣṇaḥ kṣīraṃ duhrate gāvo asya vavriṃ vasānā udakam padāpuḥ ||<BR>
RV_1,164.08a mātā pitaram ṛta ā babhāja dhīty agre manasā saṃ hi jagme |<BR>
RV_1,164.08c sā bībhatsur garbharasā nividdhā namasvanta id upavākam īyuḥ ||<BR>
RV_1,164.09a yuktā mātāsīd dhuri dakṣiṇāyā atiṣṭhad garbho vṛjanīṣv antaḥ |<BR>
RV_1,164.09c amīmed vatso anu gām apaśyad viśvarūpyaṃ triṣu yojaneṣu ||<BR>
RV_1,164.10a tisro mātṝs trīn pitṝn bibhrad eka ūrdhvas tasthau nem ava glāpayanti |<BR>
RV_1,164.10c mantrayante divo amuṣya pṛṣṭhe viśvavidaṃ vācam aviśvaminvām ||<BR>
RV_1,164.11a dvādaśāraṃ nahi taj jarāya varvarti cakram pari dyām ṛtasya |<BR>
RV_1,164.11c ā putrā agne mithunāso atra sapta śatāni viṃśatiś ca tasthuḥ ||<BR>
RV_1,164.12a pañcapādam pitaraṃ dvādaśākṛtiṃ diva āhuḥ pare ardhe purīṣiṇam |<BR>
RV_1,164.12c atheme anya upare vicakṣaṇaṃ saptacakre ṣaḷara āhur arpitam ||<BR>
RV_1,164.13a pañcāre cakre parivartamāne tasminn ā tasthur bhuvanāni viśvā |<BR>
RV_1,164.13c tasya nākṣas tapyate bhūribhāraḥ sanād eva na śīryate sanābhiḥ ||<BR>
RV_1,164.14a sanemi cakram ajaraṃ vi vāvṛta uttānāyāṃ daśa yuktā vahanti |<BR>
RV_1,164.14c sūryasya cakṣū rajasaity āvṛtaṃ tasminn ārpitā bhuvanāni viśvā ||<BR>
RV_1,164.15a sākañjānāṃ saptatham āhur ekajaṃ ṣaḷ id yamā ṛṣayo devajā iti |<BR>
RV_1,164.15c teṣām iṣṭāni vihitāni dhāmaśa sthātre rejante vikṛtāni rūpaśaḥ ||<BR>
RV_1,164.16a striyaḥ satīs tāṃ u me puṃsa āhuḥ paśyad akṣaṇvān na vi cetad andhaḥ |<BR>
RV_1,164.16c kavir yaḥ putraḥ sa īm ā ciketa yas tā vijānāt sa pituṣ pitāsat ||<BR>
RV_1,164.17a avaḥ pareṇa para enāvareṇa padā vatsam bibhratī gaur ud asthāt |<BR>
RV_1,164.17c sā kadrīcī kaṃ svid ardham parāgāt kva svit sūte nahi yūthe antaḥ ||<BR>
RV_1,164.18a avaḥ pareṇa pitaraṃ yo asyānuveda para enāvareṇa |<BR>
RV_1,164.18c kavīyamānaḥ ka iha pra vocad devam manaḥ kuto adhi prajātam ||<BR>
RV_1,164.19a ye arvāñcas tāṃ u parāca āhur ye parāñcas tāṃ u arvāca āhuḥ |<BR>
RV_1,164.19c indraś ca yā cakrathuḥ soma tāni dhurā na yuktā rajaso vahanti ||<BR>
RV_1,164.20a dvā suparṇā sayujā sakhāyā samānaṃ vṛkṣam pari ṣasvajāte |<BR>
RV_1,164.20c tayor anyaḥ pippalaṃ svādv atty anaśnann anyo abhi cākaśīti ||<BR>
RV_1,164.21a yatrā suparṇā amṛtasya bhāgam animeṣaṃ vidathābhisvaranti |<BR>
RV_1,164.21c ino viśvasya bhuvanasya gopāḥ sa mā dhīraḥ pākam atrā viveśa ||<BR>
RV_1,164.22a yasmin vṛkṣe madhvadaḥ suparṇā niviśante suvate cādhi viśve |<BR>
RV_1,164.22c tasyed āhuḥ pippalaṃ svādv agre tan non naśad yaḥ pitaraṃ na veda ||<BR>
RV_1,164.23a yad gāyatre adhi gāyatram āhitaṃ traiṣṭubhād vā traiṣṭubhaṃ niratakṣata |<BR>
RV_1,164.23c yad vā jagaj jagaty āhitam padaṃ ya it tad vidus te amṛtatvam ānaśuḥ ||<BR>
RV_1,164.24a gāyatreṇa prati mimīte arkam arkeṇa sāma traiṣṭubhena vākam |<BR>
RV_1,164.24c vākena vākaṃ dvipadā catuṣpadākṣareṇa mimate sapta vāṇīḥ ||<BR>
RV_1,164.25a jagatā sindhuṃ divy astabhāyad rathantare sūryam pary apaśyat |<BR>
RV_1,164.25c gāyatrasya samidhas tisra āhus tato mahnā pra ririce mahitvā ||<BR>
RV_1,164.26a upa hvaye sudughāṃ dhenum etāṃ suhasto godhug uta dohad enām |<BR>
RV_1,164.26c śreṣṭhaṃ savaṃ savitā sāviṣan no 'bhīddho gharmas tad u ṣu pra vocam ||<BR>
RV_1,164.27a hiṅkṛṇvatī vasupatnī vasūnāṃ vatsam icchantī manasābhy āgāt |<BR>
RV_1,164.27c duhām aśvibhyām payo aghnyeyaṃ sā vardhatām mahate saubhagāya ||<BR>
RV_1,164.28a gaur amīmed anu vatsam miṣantam mūrdhānaṃ hiṅṅ akṛṇon mātavā u |<BR>
RV_1,164.28c sṛkvāṇaṃ gharmam abhi vāvaśānā mimāti māyum payate payobhiḥ ||<BR>
RV_1,164.29a ayaṃ sa śiṅkte yena gaur abhīvṛtā mimāti māyuṃ dhvasanāv adhi śritā |<BR>
RV_1,164.29c sā cittibhir ni hi cakāra martyaṃ vidyud bhavantī prati vavrim auhata ||<BR>
RV_1,164.30a anac chaye turagātu jīvam ejad dhruvam madhya ā pastyānām |<BR>
RV_1,164.30c jīvo mṛtasya carati svadhābhir amartyo martyenā sayoniḥ ||<BR>
RV_1,164.31a apaśyaṃ gopām anipadyamānam ā ca parā ca pathibhiś carantam |<BR>
RV_1,164.31c sa sadhrīcīḥ sa viṣūcīr vasāna ā varīvarti bhuvaneṣv antaḥ ||<BR>
RV_1,164.32a ya īṃ cakāra na so asya veda ya īṃ dadarśa hirug in nu tasmāt |<BR>
RV_1,164.32c sa mātur yonā parivīto antar bahuprajā nirṛtim ā viveśa ||<BR>
RV_1,164.33a dyaur me pitā janitā nābhir atra bandhur me mātā pṛthivī mahīyam |<BR>
RV_1,164.33c uttānayoś camvor yonir antar atrā pitā duhitur garbham ādhāt ||<BR>
RV_1,164.34a pṛcchāmi tvā param antam pṛthivyāḥ pṛcchāmi yatra bhuvanasya nābhiḥ |<BR>
RV_1,164.34c pṛcchāmi tvā vṛṣṇo aśvasya retaḥ pṛcchāmi vācaḥ paramaṃ vyoma ||<BR>
RV_1,164.35a iyaṃ vediḥ paro antaḥ pṛthivyā ayaṃ yajño bhuvanasya nābhiḥ |<BR>
RV_1,164.35c ayaṃ somo vṛṣṇo aśvasya reto brahmāyaṃ vācaḥ paramaṃ vyoma ||<BR>
RV_1,164.36a saptārdhagarbhā bhuvanasya reto viṣṇos tiṣṭhanti pradiśā vidharmaṇi |<BR>
RV_1,164.36c te dhītibhir manasā te vipaścitaḥ paribhuvaḥ pari bhavanti viśvataḥ ||<BR>
RV_1,164.37a na vi jānāmi yad ivedam asmi niṇyaḥ saṃnaddho manasā carāmi |<BR>
RV_1,164.37c yadā māgan prathamajā ṛtasyād id vāco aśnuve bhāgam asyāḥ ||<BR>
RV_1,164.38a apāṅ prāṅ eti svadhayā gṛbhīto 'martyo martyenā sayoniḥ |<BR>
RV_1,164.38c tā śaśvantā viṣūcīnā viyantā ny anyaṃ cikyur na ni cikyur anyam ||<BR>
RV_1,164.39a ṛco akṣare parame vyoman yasmin devā adhi viśve niṣeduḥ |<BR>
RV_1,164.39c yas tan na veda kim ṛcā kariṣyati ya it tad vidus ta ime sam āsate ||<BR>
RV_1,164.40a sūyavasād bhagavatī hi bhūyā atho vayam bhagavantaḥ syāma |<BR>
RV_1,164.40c addhi tṛṇam aghnye viśvadānīm piba śuddham udakam ācarantī ||<BR>
RV_1,164.41a gaurīr mimāya salilāni takṣaty ekapadī dvipadī sā catuṣpadī |<BR>
RV_1,164.41c aṣṭāpadī navapadī babhūvuṣī sahasrākṣarā parame vyoman ||<BR>
RV_1,164.42a tasyāḥ samudrā adhi vi kṣaranti tena jīvanti pradiśaś catasraḥ |<BR>
RV_1,164.42c tataḥ kṣaraty akṣaraṃ tad viśvam upa jīvati ||<BR>
RV_1,164.43a śakamayaṃ dhūmam ārād apaśyaṃ viṣūvatā para enāvareṇa |<BR>
RV_1,164.43c ukṣāṇam pṛśnim apacanta vīrās tāni dharmāṇi prathamāny āsan ||<BR>
RV_1,164.44a trayaḥ keśina ṛtuthā vi cakṣate saṃvatsare vapata eka eṣām |<BR>
RV_1,164.44c viśvam eko abhi caṣṭe śacībhir dhrājir ekasya dadṛśe na rūpam ||<BR>
RV_1,164.45a catvāri vāk parimitā padāni tāni vidur brāhmaṇā ye manīṣiṇaḥ |<BR>
RV_1,164.45c guhā trīṇi nihitā neṅgayanti turīyaṃ vāco manuṣyā vadanti ||<BR>
RV_1,164.46a indram mitraṃ varuṇam agnim āhur atho divyaḥ sa suparṇo garutmān |<BR>
RV_1,164.46c ekaṃ sad viprā bahudhā vadanty agniṃ yamam mātariśvānam āhuḥ ||<BR>
RV_1,164.47a kṛṣṇaṃ niyānaṃ harayaḥ suparṇā apo vasānā divam ut patanti |<BR>
RV_1,164.47c ta āvavṛtran sadanād ṛtasyād id ghṛtena pṛthivī vy udyate ||<BR>
RV_1,164.48a dvādaśa pradhayaś cakram ekaṃ trīṇi nabhyāni ka u tac ciketa |<BR>
RV_1,164.48c tasmin sākaṃ triśatā na śaṅkavo 'rpitāḥ ṣaṣṭir na calācalāsaḥ ||<BR>
RV_1,164.49a yas te stanaḥ śaśayo yo mayobhūr yena viśvā puṣyasi vāryāṇi |<BR>
RV_1,164.49c yo ratnadhā vasuvid yaḥ sudatraḥ sarasvati tam iha dhātave kaḥ ||<BR>
RV_1,164.50a yajñena yajñam ayajanta devās tāni dharmāṇi prathamāny āsan |<BR>
RV_1,164.50c te ha nākam mahimānaḥ sacanta yatra pūrve sādhyāḥ santi devāḥ ||<BR>
RV_1,164.51a samānam etad udakam uc caity ava cāhabhiḥ |<BR>
RV_1,164.51c bhūmim parjanyā jinvanti divaṃ jinvanty agnayaḥ ||<BR>
RV_1,164.52a divyaṃ suparṇaṃ vāyasam bṛhantam apāṃ garbhaṃ darśatam oṣadhīnām |<BR>
RV_1,164.52c abhīpato vṛṣṭibhis tarpayantaṃ sarasvantam avase johavīmi ||<BR>
<BR>
RV_1,165.01a kayā śubhā savayasaḥ sanīḷāḥ samānyā marutaḥ sam mimikṣuḥ |<BR>
RV_1,165.01c kayā matī kuta etāsa ete 'rcanti śuṣmaṃ vṛṣaṇo vasūyā ||<BR>
RV_1,165.02a kasya brahmāṇi jujuṣur yuvānaḥ ko adhvare maruta ā vavarta |<BR>
RV_1,165.02c śyenāṃ iva dhrajato antarikṣe kena mahā manasā rīramāma ||<BR>
RV_1,165.03a kutas tvam indra māhinaḥ sann eko yāsi satpate kiṃ ta itthā |<BR>
RV_1,165.03c sam pṛcchase samarāṇaḥ śubhānair voces tan no harivo yat te asme ||<BR>
RV_1,165.04a brahmāṇi me matayaḥ śaṃ sutāsaḥ śuṣma iyarti prabhṛto me adriḥ |<BR>
RV_1,165.04c ā śāsate prati haryanty ukthemā harī vahatas tā no accha ||<BR>
RV_1,165.05a ato vayam antamebhir yujānāḥ svakṣatrebhis tanvaḥ śumbhamānāḥ |<BR>
RV_1,165.05c mahobhir etāṃ upa yujmahe nv indra svadhām anu hi no babhūtha ||<BR>
RV_1,165.06a kva syā vo marutaḥ svadhāsīd yan mām ekaṃ samadhattāhihatye |<BR>
RV_1,165.06c ahaṃ hy ugras taviṣas tuviṣmān viśvasya śatror anamaṃ vadhasnaiḥ ||<BR>
RV_1,165.07a bhūri cakartha yujyebhir asme samānebhir vṛṣabha pauṃsyebhiḥ |<BR>
RV_1,165.07c bhūrīṇi hi kṛṇavāmā śaviṣṭhendra kratvā maruto yad vaśāma ||<BR>
RV_1,165.08a vadhīṃ vṛtram maruta indriyeṇa svena bhāmena taviṣo babhūvān |<BR>
RV_1,165.08c aham etā manave viśvaścandrāḥ sugā apaś cakara vajrabāhuḥ ||<BR>
RV_1,165.09a anuttam ā te maghavan nakir nu na tvāvāṃ asti devatā vidānaḥ |<BR>
RV_1,165.09c na jāyamāno naśate na jāto yāni kariṣyā kṛṇuhi pravṛddha ||<BR>
RV_1,165.10a ekasya cin me vibhv astv ojo yā nu dadhṛṣvān kṛṇavai manīṣā |<BR>
RV_1,165.10c ahaṃ hy ugro maruto vidāno yāni cyavam indra id īśa eṣām ||<BR>
RV_1,165.11a amandan mā maruta stomo atra yan me naraḥ śrutyam brahma cakra |<BR>
RV_1,165.11c indrāya vṛṣṇe sumakhāya mahyaṃ sakhye sakhāyas tanve tanūbhiḥ ||<BR>
RV_1,165.12a eved ete prati mā rocamānā anedyaḥ śrava eṣo dadhānāḥ |<BR>
RV_1,165.12c saṃcakṣyā marutaś candravarṇā acchānta me chadayāthā ca nūnam ||<BR>
RV_1,165.13a ko nv atra maruto māmahe vaḥ pra yātana sakhīṃr acchā sakhāyaḥ |<BR>
RV_1,165.13c manmāni citrā apivātayanta eṣām bhūta navedā ma ṛtānām ||<BR>
RV_1,165.14a ā yad duvasyād duvase na kārur asmāñ cakre mānyasya medhā |<BR>
RV_1,165.14c o ṣu vartta maruto vipram acchemā brahmāṇi jaritā vo arcat ||<BR>
RV_1,165.15a eṣa va stomo maruta iyaṃ gīr māndāryasya mānyasya kāroḥ |<BR>
RV_1,165.15c eṣā yāsīṣṭa tanve vayāṃ vidyāmeṣaṃ vṛjanaṃ jīradānum ||<BR>
<BR>
RV_1,166.01a tan nu vocāma rabhasāya janmane pūrvam mahitvaṃ vṛṣabhasya ketave |<BR>
RV_1,166.01c aidheva yāman marutas tuviṣvaṇo yudheva śakrās taviṣāṇi kartana ||<BR>
RV_1,166.02a nityaṃ na sūnum madhu bibhrata upa krīḷanti krīḷā vidatheṣu ghṛṣvayaḥ |<BR>
RV_1,166.02c nakṣanti rudrā avasā namasvinaṃ na mardhanti svatavaso haviṣkṛtam ||<BR>
RV_1,166.03a yasmā ūmāso amṛtā arāsata rāyas poṣaṃ ca haviṣā dadāśuṣe |<BR>
RV_1,166.03c ukṣanty asmai maruto hitā iva purū rajāṃsi payasā mayobhuvaḥ ||<BR>
RV_1,166.04a ā ye rajāṃsi taviṣībhir avyata pra va evāsaḥ svayatāso adhrajan |<BR>
RV_1,166.04c bhayante viśvā bhuvanāni harmyā citro vo yāmaḥ prayatāsv ṛṣṭiṣu ||<BR>
RV_1,166.05a yat tveṣayāmā nadayanta parvatān divo vā pṛṣṭhaṃ naryā acucyavuḥ |<BR>
RV_1,166.05c viśvo vo ajman bhayate vanaspatī rathīyantīva pra jihīta oṣadhiḥ ||<BR>
RV_1,166.06a yūyaṃ na ugrā marutaḥ sucetunāriṣṭagrāmāḥ sumatim pipartana |<BR>
RV_1,166.06c yatrā vo didyud radati krivirdatī riṇāti paśvaḥ sudhiteva barhaṇā ||<BR>
RV_1,166.07a pra skambhadeṣṇā anavabhrarādhaso 'lātṛṇāso vidatheṣu suṣṭutāḥ |<BR>
RV_1,166.07c arcanty arkam madirasya pītaye vidur vīrasya prathamāni pauṃsyā ||<BR>
RV_1,166.08a śatabhujibhis tam abhihruter aghāt pūrbhī rakṣatā maruto yam āvata |<BR>
RV_1,166.08c janaṃ yam ugrās tavaso virapśinaḥ pāthanā śaṃsāt tanayasya puṣṭiṣu ||<BR>
RV_1,166.09a viśvāni bhadrā maruto ratheṣu vo mithaspṛdhyeva taviṣāṇy āhitā |<BR>
RV_1,166.09c aṃseṣv ā vaḥ prapatheṣu khādayo 'kṣo vaś cakrā samayā vi vāvṛte ||<BR>
RV_1,166.10a bhūrīṇi bhadrā naryeṣu bāhuṣu vakṣassu rukmā rabhasāso añjayaḥ |<BR>
RV_1,166.10c aṃseṣv etāḥ paviṣu kṣurā adhi vayo na pakṣān vy anu śriyo dhire ||<BR>
RV_1,166.11a mahānto mahnā vibhvo vibhūtayo dūredṛśo ye divyā iva stṛbhiḥ |<BR>
RV_1,166.11c mandrāḥ sujihvāḥ svaritāra āsabhiḥ sammiślā indre marutaḥ pariṣṭubhaḥ ||<BR>
RV_1,166.12a tad vaḥ sujātā maruto mahitvanaṃ dīrghaṃ vo dātram aditer iva vratam |<BR>
RV_1,166.12c indraś cana tyajasā vi hruṇāti taj janāya yasmai sukṛte arādhvam ||<BR>
RV_1,166.13a tad vo jāmitvam marutaḥ pare yuge purū yac chaṃsam amṛtāsa āvata |<BR>
RV_1,166.13c ayā dhiyā manave śruṣṭim āvyā sākaṃ naro daṃsanair ā cikitrire ||<BR>
RV_1,166.14a yena dīrgham marutaḥ śūśavāma yuṣmākena parīṇasā turāsaḥ |<BR>
RV_1,166.14c ā yat tatanan vṛjane janāsa ebhir yajñebhis tad abhīṣṭim aśyām ||<BR>
RV_1,166.15a eṣa va stomo maruta iyaṃ gīr māndāryasya mānyasya kāroḥ |<BR>
RV_1,166.15c eṣā yāsīṣṭa tanve vayāṃ vidyāmeṣaṃ vṛjanaṃ jīradānum ||<BR>
<BR>
RV_1,167.01a sahasraṃ ta indrotayo naḥ sahasram iṣo harivo gūrtatamāḥ |<BR>
RV_1,167.01c sahasraṃ rāyo mādayadhyai sahasriṇa upa no yantu vājāḥ ||<BR>
RV_1,167.02a ā no 'vobhir maruto yāntv acchā jyeṣṭhebhir vā bṛhaddivaiḥ sumāyāḥ |<BR>
RV_1,167.02c adha yad eṣāṃ niyutaḥ paramāḥ samudrasya cid dhanayanta pāre ||<BR>
RV_1,167.03a mimyakṣa yeṣu sudhitā ghṛtācī hiraṇyanirṇig uparā na ṛṣṭiḥ |<BR>
RV_1,167.03c guhā carantī manuṣo na yoṣā sabhāvatī vidathyeva saṃ vāk ||<BR>
RV_1,167.04a parā śubhrā ayāso yavyā sādhāraṇyeva maruto mimikṣuḥ |<BR>
RV_1,167.04c na rodasī apa nudanta ghorā juṣanta vṛdhaṃ sakhyāya devāḥ ||<BR>
RV_1,167.05a joṣad yad īm asuryā sacadhyai viṣitastukā rodasī nṛmaṇāḥ |<BR>
RV_1,167.05c ā sūryeva vidhato rathaṃ gāt tveṣapratīkā nabhaso netyā ||<BR>
RV_1,167.06a āsthāpayanta yuvatiṃ yuvānaḥ śubhe nimiślāṃ vidatheṣu pajrām |<BR>
RV_1,167.06c arko yad vo maruto haviṣmān gāyad gāthaṃ sutasomo duvasyan ||<BR>
RV_1,167.07a pra taṃ vivakmi vakmyo ya eṣām marutām mahimā satyo asti |<BR>
RV_1,167.07c sacā yad īṃ vṛṣamaṇā ahaṃyu sthirā cij janīr vahate subhāgāḥ ||<BR>
RV_1,167.08a pānti mitrāvaruṇāv avadyāc cayata īm aryamo apraśastān |<BR>
RV_1,167.08c uta cyavante acyutā dhruvāṇi vāvṛdha īm maruto dātivāraḥ ||<BR>
RV_1,167.09a nahī nu vo maruto anty asme ārāttāc cic chavaso antam āpuḥ |<BR>
RV_1,167.09c te dhṛṣṇunā śavasā śūśuvāṃso 'rṇo na dveṣo dhṛṣatā pari ṣṭhuḥ ||<BR>
RV_1,167.10a vayam adyendrasya preṣṭhā vayaṃ śvo vocemahi samarye |<BR>
RV_1,167.10c vayam purā mahi ca no anu dyūn tan na ṛbhukṣā narām anu ṣyāt ||<BR>
RV_1,167.11a eṣa va stomo maruta iyaṃ gīr māndāryasya mānyasya kāroḥ |<BR>
RV_1,167.11c eṣā yāsīṣṭa tanve vayāṃ vidyāmeṣaṃ vṛjanaṃ jīradānum ||<BR>
<BR>
RV_1,168.01a yajñā-yajñā vaḥ samanā tuturvaṇir dhiyaṃ-dhiyaṃ vo devayā u dadhidhve |<BR>
RV_1,168.01c ā vo 'rvācaḥ suvitāya rodasyor mahe vavṛtyām avase suvṛktibhiḥ ||<BR>
RV_1,168.02a vavrāso na ye svajāḥ svatavasa iṣaṃ svar abhijāyanta dhūtayaḥ |<BR>
RV_1,168.02c sahasriyāso apāṃ normaya āsā gāvo vandyāso nokṣaṇaḥ ||<BR>
RV_1,168.03a somāso na ye sutās tṛptāṃśavo hṛtsu pītāso duvaso nāsate |<BR>
RV_1,168.03c aiṣām aṃseṣu rambhiṇīva rārabhe hasteṣu khādiś ca kṛtiś ca saṃ dadhe ||<BR>
RV_1,168.04a ava svayuktā diva ā vṛthā yayur amartyāḥ kaśayā codata tmanā |<BR>
RV_1,168.04c areṇavas tuvijātā acucyavur dṛḷhāni cin maruto bhrājadṛṣṭayaḥ ||<BR>
RV_1,168.05a ko vo 'ntar maruta ṛṣṭividyuto rejati tmanā hanveva jihvayā |<BR>
RV_1,168.05c dhanvacyuta iṣāṃ na yāmani purupraiṣā ahanyo naitaśaḥ ||<BR>
RV_1,168.06a kva svid asya rajaso mahas paraṃ kvāvaram maruto yasminn āyaya |<BR>
RV_1,168.06c yac cyāvayatha vithureva saṃhitaṃ vy adriṇā patatha tveṣam arṇavam ||<BR>
RV_1,168.07a sātir na vo 'mavatī svarvatī tveṣā vipākā marutaḥ pipiṣvatī |<BR>
RV_1,168.07c bhadrā vo rātiḥ pṛṇato na dakṣiṇā pṛthujrayī asuryeva jañjatī ||<BR>
RV_1,168.08a prati ṣṭobhanti sindhavaḥ pavibhyo yad abhriyāṃ vācam udīrayanti |<BR>
RV_1,168.08c ava smayanta vidyutaḥ pṛthivyāṃ yadī ghṛtam marutaḥ pruṣṇuvanti ||<BR>
RV_1,168.09a asūta pṛśnir mahate raṇāya tveṣam ayāsām marutām anīkam |<BR>
RV_1,168.09c te sapsarāso 'janayantābhvam ād it svadhām iṣirām pary apaśyan ||<BR>
RV_1,168.10a eṣa va stomo maruta iyaṃ gīr māndāryasya mānyasya kāroḥ |<BR>
RV_1,168.10c eṣā yāsīṣṭa tanve vayāṃ vidyāmeṣaṃ vṛjanaṃ jīradānum ||<BR>
<BR>
RV_1,169.01a mahaś cit tvam indra yata etān mahaś cid asi tyajaso varūtā |<BR>
RV_1,169.01c sa no vedho marutāṃ cikitvān sumnā vanuṣva tava hi preṣṭhā ||<BR>
RV_1,169.02a ayujran ta indra viśvakṛṣṭīr vidānāso niṣṣidho martyatrā |<BR>
RV_1,169.02c marutām pṛtsutir hāsamānā svarmīḷhasya pradhanasya sātau ||<BR>
RV_1,169.03a amyak sā ta indra ṛṣṭir asme sanemy abhvam maruto junanti |<BR>
RV_1,169.03c agniś cid dhi ṣmātase śuśukvān āpo na dvīpaṃ dadhati prayāṃsi ||<BR>
RV_1,169.04a tvaṃ tū na indra taṃ rayiṃ dā ojiṣṭhayā dakṣiṇayeva rātim |<BR>
RV_1,169.04c stutaś ca yās te cakananta vāyo stanaṃ na madhvaḥ pīpayanta vājaiḥ ||<BR>
RV_1,169.05a tve rāya indra tośatamāḥ praṇetāraḥ kasya cid ṛtāyoḥ |<BR>
RV_1,169.05c te ṣu ṇo maruto mṛḷayantu ye smā purā gātūyantīva devāḥ ||<BR>
RV_1,169.06a prati pra yāhīndra mīḷhuṣo nṝn mahaḥ pārthive sadane yatasva |<BR>
RV_1,169.06c adha yad eṣām pṛthubudhnāsa etās tīrthe nāryaḥ pauṃsyāni tasthuḥ ||<BR>
RV_1,169.07a prati ghorāṇām etānām ayāsām marutāṃ śṛṇva āyatām upabdiḥ |<BR>
RV_1,169.07c ye martyam pṛtanāyantam ūmair ṛṇāvānaṃ na patayanta sargaiḥ ||<BR>
RV_1,169.08a tvam mānebhya indra viśvajanyā radā marudbhiḥ śurudho goagrāḥ |<BR>
RV_1,169.08c stavānebhi stavase deva devair vidyāmeṣaṃ vṛjanaṃ jīradānum ||<BR>
<BR>
RV_1,170.01a na nūnam asti no śvaḥ kas tad veda yad adbhutam |<BR>
RV_1,170.01c anyasya cittam abhi saṃcareṇyam utādhītaṃ vi naśyati ||<BR>
RV_1,170.02a kiṃ na indra jighāṃsasi bhrātaro marutas tava |<BR>
RV_1,170.02c tebhiḥ kalpasva sādhuyā mā naḥ samaraṇe vadhīḥ ||<BR>
RV_1,170.03a kiṃ no bhrātar agastya sakhā sann ati manyase |<BR>
RV_1,170.03c vidmā hi te yathā mano 'smabhyam in na ditsasi ||<BR>
RV_1,170.04a araṃ kṛṇvantu vediṃ sam agnim indhatām puraḥ |<BR>
RV_1,170.04c tatrāmṛtasya cetanaṃ yajñaṃ te tanavāvahai ||<BR>
RV_1,170.05a tvam īśiṣe vasupate vasūnāṃ tvam mitrāṇām mitrapate dheṣṭhaḥ |<BR>
RV_1,170.05c indra tvam marudbhiḥ saṃ vadasvādha prāśāna ṛtuthā havīṃṣi ||<BR>
<BR>
RV_1,171.01a prati va enā namasāham emi sūktena bhikṣe sumatiṃ turāṇām |<BR>
RV_1,171.01c rarāṇatā maruto vedyābhir ni heḷo dhatta vi mucadhvam aśvān ||<BR>
RV_1,171.02a eṣa va stomo maruto namasvān hṛdā taṣṭo manasā dhāyi devāḥ |<BR>
RV_1,171.02c upem ā yāta manasā juṣāṇā yūyaṃ hi ṣṭhā namasa id vṛdhāsaḥ ||<BR>
RV_1,171.03a stutāso no maruto mṛḷayantūta stuto maghavā śambhaviṣṭhaḥ |<BR>
RV_1,171.03c ūrdhvā naḥ santu komyā vanāny ahāni viśvā maruto jigīṣā ||<BR>
RV_1,171.04a asmād ahaṃ taviṣād īṣamāṇa indrād bhiyā maruto rejamānaḥ |<BR>
RV_1,171.04c yuṣmabhyaṃ havyā niśitāny āsan tāny āre cakṛmā mṛḷatā naḥ ||<BR>
RV_1,171.05a yena mānāsaś citayanta usrā vyuṣṭiṣu śavasā śaśvatīnām |<BR>
RV_1,171.05c sa no marudbhir vṛṣabha śravo dhā ugra ugrebhi sthaviraḥ sahodāḥ ||<BR>
RV_1,171.06a tvam pāhīndra sahīyaso nṝn bhavā marudbhir avayātaheḷāḥ |<BR>
RV_1,171.06c supraketebhiḥ sāsahir dadhāno vidyāmeṣaṃ vṛjanaṃ jīradānum ||<BR>
<BR>
RV_1,172.01a citro vo 'stu yāmaś citra ūtī sudānavaḥ |<BR>
RV_1,172.01c maruto ahibhānavaḥ ||<BR>
RV_1,172.02a āre sā vaḥ sudānavo maruta ṛñjatī śaruḥ |<BR>
RV_1,172.02c āre aśmā yam asyatha ||<BR>
RV_1,172.03a tṛṇaskandasya nu viśaḥ pari vṛṅkta sudānavaḥ |<BR>
RV_1,172.03c ūrdhvān naḥ karta jīvase ||<BR>
<BR>
RV_1,173.01a gāyat sāma nabhanyaṃ yathā ver arcāma tad vāvṛdhānaṃ svarvat |<BR>
RV_1,173.01c gāvo dhenavo barhiṣy adabdhā ā yat sadmānaṃ divyaṃ vivāsān ||<BR>
RV_1,173.02a arcad vṛṣā vṛṣabhiḥ sveduhavyair mṛgo nāśno ati yaj juguryāt |<BR>
RV_1,173.02c pra mandayur manāṃ gūrta hotā bharate maryo mithunā yajatraḥ ||<BR>
RV_1,173.03a nakṣad dhotā pari sadma mitā yan bharad garbham ā śaradaḥ pṛthivyāḥ |<BR>
RV_1,173.03c krandad aśvo nayamāno ruvad gaur antar dūto na rodasī carad vāk ||<BR>
RV_1,173.04a tā karmāṣatarāsmai pra cyautnāni devayanto bharante |<BR>
RV_1,173.04c jujoṣad indro dasmavarcā nāsatyeva sugmyo ratheṣṭhāḥ ||<BR>
RV_1,173.05a tam u ṣṭuhīndraṃ yo ha satvā yaḥ śūro maghavā yo ratheṣṭhāḥ |<BR>
RV_1,173.05c pratīcaś cid yodhīyān vṛṣaṇvān vavavruṣaś cit tamaso vihantā ||<BR>
RV_1,173.06a pra yad itthā mahinā nṛbhyo asty araṃ rodasī kakṣye nāsmai |<BR>
RV_1,173.06c saṃ vivya indro vṛjanaṃ na bhūmā bharti svadhāvāṃ opaśam iva dyām ||<BR>
RV_1,173.07a samatsu tvā śūra satām urāṇam prapathintamam paritaṃsayadhyai |<BR>
RV_1,173.07c sajoṣasa indram made kṣoṇīḥ sūriṃ cid ye anumadanti vājaiḥ ||<BR>
RV_1,173.08a evā hi te śaṃ savanā samudra āpo yat ta āsu madanti devīḥ |<BR>
RV_1,173.08c viśvā te anu joṣyā bhūd gauḥ sūrīṃś cid yadi dhiṣā veṣi janān ||<BR>
RV_1,173.09a asāma yathā suṣakhāya ena svabhiṣṭayo narāṃ na śaṃsaiḥ |<BR>
RV_1,173.09c asad yathā na indro vandaneṣṭhās turo na karma nayamāna ukthā ||<BR>
RV_1,173.10a viṣpardhaso narāṃ na śaṃsair asmākāsad indro vajrahastaḥ |<BR>
RV_1,173.10c mitrāyuvo na pūrpatiṃ suśiṣṭau madhyāyuva upa śikṣanti yajñaiḥ ||<BR>
RV_1,173.11a yajño hi ṣmendraṃ kaś cid ṛndhañ juhurāṇaś cin manasā pariyan |<BR>
RV_1,173.11c tīrthe nācchā tātṛṣāṇam oko dīrgho na sidhram ā kṛṇoty adhvā ||<BR>
RV_1,173.12a mo ṣū ṇa indrātra pṛtsu devair asti hi ṣmā te śuṣminn avayāḥ |<BR>
RV_1,173.12c mahaś cid yasya mīḷhuṣo yavyā haviṣmato maruto vandate gīḥ ||<BR>
RV_1,173.13a eṣa stoma indra tubhyam asme etena gātuṃ harivo vido naḥ |<BR>
RV_1,173.13c ā no vavṛtyāḥ suvitāya deva vidyāmeṣaṃ vṛjanaṃ jīradānum ||<BR>
<BR>
RV_1,174.01a tvaṃ rājendra ye ca devā rakṣā nṝn pāhy asura tvam asmān |<BR>
RV_1,174.01c tvaṃ satpatir maghavā nas tarutras tvaṃ satyo vasavānaḥ sahodāḥ ||<BR>
RV_1,174.02a dano viśa indra mṛdhravācaḥ sapta yat puraḥ śarma śāradīr dart |<BR>
RV_1,174.02c ṛṇor apo anavadyārṇā yūne vṛtram purukutsāya randhīḥ ||<BR>
RV_1,174.03a ajā vṛta indra śūrapatnīr dyāṃ ca yebhiḥ puruhūta nūnam |<BR>
RV_1,174.03c rakṣo agnim aśuṣaṃ tūrvayāṇaṃ siṃho na dame apāṃsi vastoḥ ||<BR>
RV_1,174.04a śeṣan nu ta indra sasmin yonau praśastaye pavīravasya mahnā |<BR>
RV_1,174.04c sṛjad arṇāṃsy ava yad yudhā gās tiṣṭhad dharī dhṛṣatā mṛṣṭa vājān ||<BR>
RV_1,174.05a vaha kutsam indra yasmiñ cākan syūmanyū ṛjrā vātasyāśvā |<BR>
RV_1,174.05c pra sūraś cakraṃ vṛhatād abhīke 'bhi spṛdho yāsiṣad vajrabāhuḥ ||<BR>
RV_1,174.06a jaghanvāṃ indra mitrerūñ codapravṛddho harivo adāśūn |<BR>
RV_1,174.06c pra ye paśyann aryamaṇaṃ sacāyos tvayā śūrtā vahamānā apatyam ||<BR>
RV_1,174.07a rapat kavir indrārkasātau kṣāṃ dāsāyopabarhaṇīṃ kaḥ |<BR>
RV_1,174.07c karat tisro maghavā dānucitrā ni duryoṇe kuyavācam mṛdhi śret ||<BR>
RV_1,174.08a sanā tā ta indra navyā āguḥ saho nabho 'viraṇāya pūrvīḥ |<BR>
RV_1,174.08c bhinat puro na bhido adevīr nanamo vadhar adevasya pīyoḥ ||<BR>
RV_1,174.09a tvaṃ dhunir indra dhunimatīr ṛṇor apaḥ sīrā na sravantīḥ |<BR>
RV_1,174.09c pra yat samudram ati śūra parṣi pārayā turvaśaṃ yaduṃ svasti ||<BR>
RV_1,174.10a tvam asmākam indra viśvadha syā avṛkatamo narāṃ nṛpātā |<BR>
RV_1,174.10c sa no viśvāsāṃ spṛdhāṃ sahodā vidyāmeṣaṃ vṛjanaṃ jīradānum ||<BR>
<BR>
RV_1,175.01a matsy apāyi te mahaḥ pātrasyeva harivo matsaro madaḥ |<BR>
RV_1,175.01c vṛṣā te vṛṣṇa indur vājī sahasrasātamaḥ ||<BR>
RV_1,175.02a ā nas te gantu matsaro vṛṣā mado vareṇyaḥ |<BR>
RV_1,175.02c sahāvāṃ indra sānasiḥ pṛtanāṣāḷ amartyaḥ ||<BR>
RV_1,175.03a tvaṃ hi śūraḥ sanitā codayo manuṣo ratham |<BR>
RV_1,175.03c sahāvān dasyum avratam oṣaḥ pātraṃ na śociṣā ||<BR>
RV_1,175.04a muṣāya sūryaṃ kave cakram īśāna ojasā |<BR>
RV_1,175.04c vaha śuṣṇāya vadhaṃ kutsaṃ vātasyāśvaiḥ ||<BR>
RV_1,175.05a śuṣmintamo hi te mado dyumnintama uta kratuḥ |<BR>
RV_1,175.05c vṛtraghnā varivovidā maṃsīṣṭhā aśvasātamaḥ ||<BR>
RV_1,175.06a yathā pūrvebhyo jaritṛbhya indra maya ivāpo na tṛṣyate babhūtha |<BR>
RV_1,175.06c tām anu tvā nividaṃ johavīmi vidyāmeṣaṃ vṛjanaṃ jīradānum ||<BR>
<BR>
RV_1,176.01a matsi no vasyaiṣṭaya indram indo vṛṣā viśa |<BR>
RV_1,176.01c ṛghāyamāṇa invasi śatrum anti na vindasi ||<BR>
RV_1,176.02a tasminn ā veśayā giro ya ekaś carṣaṇīnām |<BR>
RV_1,176.02c anu svadhā yam upyate yavaṃ na carkṛṣad vṛṣā ||<BR>
RV_1,176.03a yasya viśvāni hastayoḥ pañca kṣitīnāṃ vasu |<BR>
RV_1,176.03c spāśayasva yo asmadhrug divyevāśanir jahi ||<BR>
RV_1,176.04a asunvantaṃ samaṃ jahi dūṇāśaṃ yo na te mayaḥ |<BR>
RV_1,176.04c asmabhyam asya vedanaṃ daddhi sūriś cid ohate ||<BR>
RV_1,176.05a āvo yasya dvibarhaso 'rkeṣu sānuṣag asat |<BR>
RV_1,176.05c ājāv indrasyendo prāvo vājeṣu vājinam ||<BR>
RV_1,176.06a yathā pūrvebhyo jaritṛbhya indra maya ivāpo na tṛṣyate babhūtha |<BR>
RV_1,176.06c tām anu tvā nividaṃ johavīmi vidyāmeṣaṃ vṛjanaṃ jīradānum ||<BR>
<BR>
RV_1,177.01a ā carṣaṇiprā vṛṣabho janānāṃ rājā kṛṣṭīnām puruhūta indraḥ |<BR>
RV_1,177.01c stutaḥ śravasyann avasopa madrig yuktvā harī vṛṣaṇā yāhy arvāṅ ||<BR>
RV_1,177.02a ye te vṛṣaṇo vṛṣabhāsa indra brahmayujo vṛṣarathāso atyāḥ |<BR>
RV_1,177.02c tāṃ ā tiṣṭha tebhir ā yāhy arvāṅ havāmahe tvā suta indra some ||<BR>
RV_1,177.03a ā tiṣṭha rathaṃ vṛṣaṇaṃ vṛṣā te sutaḥ somaḥ pariṣiktā madhūni |<BR>
RV_1,177.03c yuktvā vṛṣabhyāṃ vṛṣabha kṣitīnāṃ haribhyāṃ yāhi pravatopa madrik ||<BR>
RV_1,177.04a ayaṃ yajño devayā ayam miyedha imā brahmāṇy ayam indra somaḥ |<BR>
RV_1,177.04c stīrṇam barhir ā tu śakra pra yāhi pibā niṣadya vi mucā harī iha ||<BR>
RV_1,177.05a o suṣṭuta indra yāhy arvāṅ upa brahmāṇi mānyasya kāroḥ |<BR>
RV_1,177.05c vidyāma vastor avasā gṛṇanto vidyāmeṣaṃ vṛjanaṃ jīradānum ||<BR>
<BR>
RV_1,178.01a yad dha syā ta indra śruṣṭir asti yayā babhūtha jaritṛbhya ūtī |<BR>
RV_1,178.01c mā naḥ kāmam mahayantam ā dhag viśvā te aśyām pary āpa āyoḥ ||<BR>
RV_1,178.02a na ghā rājendra ā dabhan no yā nu svasārā kṛṇavanta yonau |<BR>
RV_1,178.02c āpaś cid asmai sutukā aveṣan gaman na indraḥ sakhyā vayaś ca ||<BR>
RV_1,178.03a jetā nṛbhir indraḥ pṛtsu śūraḥ śrotā havaṃ nādhamānasya kāroḥ |<BR>
RV_1,178.03c prabhartā rathaṃ dāśuṣa upāka udyantā giro yadi ca tmanā bhūt ||<BR>
RV_1,178.04a evā nṛbhir indraḥ suśravasyā prakhādaḥ pṛkṣo abhi mitriṇo bhūt |<BR>
RV_1,178.04c samarya iṣa stavate vivāci satrākaro yajamānasya śaṃsaḥ ||<BR>
RV_1,178.05a tvayā vayam maghavann indra śatrūn abhi ṣyāma mahato manyamānān |<BR>
RV_1,178.05c tvaṃ trātā tvam u no vṛdhe bhūr vidyāmeṣaṃ vṛjanaṃ jīradānum ||<BR>
<BR>
RV_1,179.01a pūrvīr ahaṃ śaradaḥ śaśramāṇā doṣā vastor uṣaso jarayantīḥ |<BR>
RV_1,179.01c mināti śriyaṃ jarimā tanūnām apy ū nu patnīr vṛṣaṇo jagamyuḥ ||<BR>
RV_1,179.02a ye cid dhi pūrva ṛtasāpa āsan sākaṃ devebhir avadann ṛtāni |<BR>
RV_1,179.02c te cid avāsur nahy antam āpuḥ sam ū nu patnīr vṛṣabhir jagamyuḥ ||<BR>
RV_1,179.03a na mṛṣā śrāntaṃ yad avanti devā viśvā it spṛdho abhy aśnavāva |<BR>
RV_1,179.03c jayāved atra śatanītham ājiṃ yat samyañcā mithunāv abhy ajāva ||<BR>
RV_1,179.04a nadasya mā rudhataḥ kāma āgann ita ājāto amutaḥ kutaś cit |<BR>
RV_1,179.04c lopāmudrā vṛṣaṇaṃ nī riṇāti dhīram adhīrā dhayati śvasantam ||<BR>
RV_1,179.05a imaṃ nu somam antito hṛtsu pītam upa bruve |<BR>
RV_1,179.05c yat sīm āgaś cakṛmā tat su mṛḷatu pulukāmo hi martyaḥ ||<BR>
RV_1,179.06a agastyaḥ khanamānaḥ khanitraiḥ prajām apatyam balam icchamānaḥ |<BR>
RV_1,179.06c ubhau varṇāv ṛṣir ugraḥ pupoṣa satyā deveṣv āśiṣo jagāma ||<BR>
<BR>
RV_1,180.01a yuvo rajāṃsi suyamāso aśvā ratho yad vām pary arṇāṃsi dīyat |<BR>
RV_1,180.01c hiraṇyayā vām pavayaḥ pruṣāyan madhvaḥ pibantā uṣasaḥ sacethe ||<BR>
RV_1,180.02a yuvam atyasyāva nakṣatho yad vipatmano naryasya prayajyoḥ |<BR>
RV_1,180.02c svasā yad vāṃ viśvagūrtī bharāti vājāyeṭṭe madhupāv iṣe ca ||<BR>
RV_1,180.03a yuvam paya usriyāyām adhattam pakvam āmāyām ava pūrvyaṃ goḥ |<BR>
RV_1,180.03c antar yad vanino vām ṛtapsū hvāro na śucir yajate haviṣmān ||<BR>
RV_1,180.04a yuvaṃ ha gharmam madhumantam atraye 'po na kṣodo 'vṛṇītam eṣe |<BR>
RV_1,180.04c tad vāṃ narāv aśvinā paśvaiṣṭī rathyeva cakrā prati yanti madhvaḥ ||<BR>
RV_1,180.05a ā vāṃ dānāya vavṛtīya dasrā gor oheṇa taugryo na jivriḥ |<BR>
RV_1,180.05c apaḥ kṣoṇī sacate māhinā vāṃ jūrṇo vām akṣur aṃhaso yajatrā ||<BR>
RV_1,180.06a ni yad yuvethe niyutaḥ sudānū upa svadhābhiḥ sṛjathaḥ purandhim |<BR>
RV_1,180.06c preṣad veṣad vāto na sūrir ā mahe dade suvrato na vājam ||<BR>
RV_1,180.07a vayaṃ cid dhi vāṃ jaritāraḥ satyā vipanyāmahe vi paṇir hitāvān |<BR>
RV_1,180.07c adhā cid dhi ṣmāśvināv anindyā pātho hi ṣmā vṛṣaṇāv antidevam ||<BR>
RV_1,180.08a yuvāṃ cid dhi ṣmāśvināv anu dyūn virudrasya prasravaṇasya sātau |<BR>
RV_1,180.08c agastyo narāṃ nṛṣu praśastaḥ kārādhunīva citayat sahasraiḥ ||<BR>
RV_1,180.09a pra yad vahethe mahinā rathasya pra syandrā yātho manuṣo na hotā |<BR>
RV_1,180.09c dhattaṃ sūribhya uta vā svaśvyaṃ nāsatyā rayiṣācaḥ syāma ||<BR>
RV_1,180.10a taṃ vāṃ rathaṃ vayam adyā huvema stomair aśvinā suvitāya navyam |<BR>
RV_1,180.10c ariṣṭanemim pari dyām iyānaṃ vidyāmeṣaṃ vṛjanaṃ jīradānum ||<BR>
<BR>
RV_1,181.01a kad u preṣṭāv iṣāṃ rayīṇām adhvaryantā yad unninītho apām |<BR>
RV_1,181.01c ayaṃ vāṃ yajño akṛta praśastiṃ vasudhitī avitārā janānām ||<BR>
RV_1,181.02a ā vām aśvāsaḥ śucayaḥ payaspā vātaraṃhaso divyāso atyāḥ |<BR>
RV_1,181.02c manojuvo vṛṣaṇo vītapṛṣṭhā eha svarājo aśvinā vahantu ||<BR>
RV_1,181.03a ā vāṃ ratho 'vanir na pravatvān sṛpravandhuraḥ suvitāya gamyāḥ |<BR>
RV_1,181.03c vṛṣṇa sthātārā manaso javīyān ahampūrvo yajato dhiṣṇyā yaḥ ||<BR>
RV_1,181.04a iheha jātā sam avāvaśītām arepasā tanvā nāmabhiḥ svaiḥ |<BR>
RV_1,181.04c jiṣṇur vām anyaḥ sumakhasya sūrir divo anyaḥ subhagaḥ putra ūhe ||<BR>
RV_1,181.05a pra vāṃ niceruḥ kakuho vaśāṃ anu piśaṅgarūpaḥ sadanāni gamyāḥ |<BR>
RV_1,181.05c harī anyasya pīpayanta vājair mathrā rajāṃsy aśvinā vi ghoṣaiḥ ||<BR>
RV_1,181.06a pra vāṃ śaradvān vṛṣabho na niṣṣāṭ pūrvīr iṣaś carati madhva iṣṇan |<BR>
RV_1,181.06c evair anyasya pīpayanta vājair veṣantīr ūrdhvā nadyo na āguḥ ||<BR>
RV_1,181.07a asarji vāṃ sthavirā vedhasā gīr bāḷhe aśvinā tredhā kṣarantī |<BR>
RV_1,181.07c upastutāv avataṃ nādhamānaṃ yāmann ayāmañ chṛṇutaṃ havam me ||<BR>
RV_1,181.08a uta syā vāṃ ruśato vapsaso gīs tribarhiṣi sadasi pinvate nṝn |<BR>
RV_1,181.08c vṛṣā vām megho vṛṣaṇā pīpāya gor na seke manuṣo daśasyan ||<BR>
RV_1,181.09a yuvām pūṣevāśvinā purandhir agnim uṣāṃ na jarate haviṣmān |<BR>
RV_1,181.09c huve yad vāṃ varivasyā gṛṇāno vidyāmeṣaṃ vṛjanaṃ jīradānum ||<BR>
<BR>
RV_1,182.01a abhūd idaṃ vayunam o ṣu bhūṣatā ratho vṛṣaṇvān madatā manīṣiṇaḥ |<BR>
RV_1,182.01c dhiyañjinvā dhiṣṇyā viśpalāvasū divo napātā sukṛte śucivratā ||<BR>
RV_1,182.02a indratamā hi dhiṣṇyā maruttamā dasrā daṃsiṣṭhā rathyā rathītamā |<BR>
RV_1,182.02c pūrṇaṃ rathaṃ vahethe madhva ācitaṃ tena dāśvāṃsam upa yātho aśvinā ||<BR>
RV_1,182.03a kim atra dasrā kṛṇuthaḥ kim āsāthe jano yaḥ kaś cid ahavir mahīyate |<BR>
RV_1,182.03c ati kramiṣṭaṃ juratam paṇer asuṃ jyotir viprāya kṛṇutaṃ vacasyave ||<BR>
RV_1,182.04a jambhayatam abhito rāyataḥ śuno hatam mṛdho vidathus tāny aśvinā |<BR>
RV_1,182.04c vācaṃ-vācaṃ jaritū ratninīṃ kṛtam ubhā śaṃsaṃ nāsatyāvatam mama ||<BR>
RV_1,182.05a yuvam etaṃ cakrathuḥ sindhuṣu plavam ātmanvantam pakṣiṇaṃ taugryāya kam |<BR>
RV_1,182.05c yena devatrā manasā nirūhathuḥ supaptanī petathuḥ kṣodaso mahaḥ ||<BR>
RV_1,182.06a avaviddhaṃ taugryam apsv antar anārambhaṇe tamasi praviddham |<BR>
RV_1,182.06c catasro nāvo jaṭhalasya juṣṭā ud aśvibhyām iṣitāḥ pārayanti ||<BR>
RV_1,182.07a kaḥ svid vṛkṣo niṣṭhito madhye arṇaso yaṃ taugryo nādhitaḥ paryaṣasvajat |<BR>
RV_1,182.07c parṇā mṛgasya pataror ivārabha ud aśvinā ūhathuḥ śromatāya kam ||<BR>
RV_1,182.08a tad vāṃ narā nāsatyāv anu ṣyād yad vām mānāsa ucatham avocan |<BR>
RV_1,182.08c asmād adya sadasaḥ somyād ā vidyāmeṣaṃ vṛjanaṃ jīradānum ||<BR>
<BR>
RV_1,183.01a taṃ yuñjāthām manaso yo javīyān trivandhuro vṛṣaṇā yas tricakraḥ |<BR>
RV_1,183.01c yenopayāthaḥ sukṛto duroṇaṃ tridhātunā patatho vir na parṇaiḥ ||<BR>
RV_1,183.02a suvṛd ratho vartate yann abhi kṣāṃ yat tiṣṭhathaḥ kratumantānu pṛkṣe |<BR>
RV_1,183.02c vapur vapuṣyā sacatām iyaṃ gīr divo duhitroṣasā sacethe ||<BR>
RV_1,183.03a ā tiṣṭhataṃ suvṛtaṃ yo ratho vām anu vratāni vartate haviṣmān |<BR>
RV_1,183.03c yena narā nāsatyeṣayadhyai vartir yāthas tanayāya tmane ca ||<BR>
RV_1,183.04a mā vāṃ vṛko mā vṛkīr ā dadharṣīn mā pari varktam uta māti dhaktam |<BR>
RV_1,183.04c ayaṃ vām bhāgo nihita iyaṃ gīr dasrāv ime vāṃ nidhayo madhūnām ||<BR>
RV_1,183.05a yuvāṃ gotamaḥ purumīḷho atrir dasrā havate 'vase haviṣmān |<BR>
RV_1,183.05c diśaṃ na diṣṭām ṛjūyeva yantā me havaṃ nāsatyopa yātam ||<BR>
RV_1,183.06a atāriṣma tamasas pāram asya prati vāṃ stomo aśvināv adhāyi |<BR>
RV_1,183.06c eha yātam pathibhir devayānair vidyāmeṣaṃ vṛjanaṃ jīradānum ||<BR>
<BR>
RV_1,184.01a tā vām adya tāv aparaṃ huvemocchantyām uṣasi vahnir ukthaiḥ |<BR>
RV_1,184.01c nāsatyā kuha cit santāv aryo divo napātā sudāstarāya ||<BR>
RV_1,184.02a asme ū ṣu vṛṣaṇā mādayethām ut paṇīṃr hatam ūrmyā madantā |<BR>
RV_1,184.02c śrutam me acchoktibhir matīnām eṣṭā narā nicetārā ca karṇaiḥ ||<BR>
RV_1,184.03a śriye pūṣann iṣukṛteva devā nāsatyā vahatuṃ sūryāyāḥ |<BR>
RV_1,184.03c vacyante vāṃ kakuhā apsu jātā yugā jūrṇeva varuṇasya bhūreḥ ||<BR>
RV_1,184.04a asme sā vām mādhvī rātir astu stomaṃ hinotam mānyasya kāroḥ |<BR>
RV_1,184.04c anu yad vāṃ śravasyā sudānū suvīryāya carṣaṇayo madanti ||<BR>
RV_1,184.05a eṣa vāṃ stomo aśvināv akāri mānebhir maghavānā suvṛkti |<BR>
RV_1,184.05c yātaṃ vartis tanayāya tmane cāgastye nāsatyā madantā ||<BR>
RV_1,184.06a atāriṣma tamasas pāram asya prati vāṃ stomo aśvināv adhāyi |<BR>
RV_1,184.06c eha yātam pathibhir devayānair vidyāmeṣaṃ vṛjanaṃ jīradānum ||<BR>
<BR>
RV_1,185.01a katarā pūrvā katarāparāyoḥ kathā jāte kavayaḥ ko vi veda |<BR>
RV_1,185.01c viśvaṃ tmanā bibhṛto yad dha nāma vi vartete ahanī cakriyeva ||<BR>
RV_1,185.02a bhūriṃ dve acarantī carantam padvantaṃ garbham apadī dadhāte |<BR>
RV_1,185.02c nityaṃ na sūnum pitror upasthe dyāvā rakṣatam pṛthivī no abhvāt ||<BR>
RV_1,185.03a aneho dātram aditer anarvaṃ huve svarvad avadhaṃ namasvat |<BR>
RV_1,185.03c tad rodasī janayataṃ jaritre dyāvā rakṣatam pṛthivī no abhvāt ||<BR>
RV_1,185.04a atapyamāne avasāvantī anu ṣyāma rodasī devaputre |<BR>
RV_1,185.04c ubhe devānām ubhayebhir ahnāṃ dyāvā rakṣatam pṛthivī no abhvāt ||<BR>
RV_1,185.05a saṃgacchamāne yuvatī samante svasārā jāmī pitror upasthe |<BR>
RV_1,185.05c abhijighrantī bhuvanasya nābhiṃ dyāvā rakṣatam pṛthivī no abhvāt ||<BR>
RV_1,185.06a urvī sadmanī bṛhatī ṛtena huve devānām avasā janitrī |<BR>
RV_1,185.06c dadhāte ye amṛtaṃ supratīke dyāvā rakṣatam pṛthivī no abhvāt ||<BR>
RV_1,185.07a urvī pṛthvī bahule dūreante upa bruve namasā yajñe asmin |<BR>
RV_1,185.07c dadhāte ye subhage supratūrtī dyāvā rakṣatam pṛthivī no abhvāt ||<BR>
RV_1,185.08a devān vā yac cakṛmā kac cid āgaḥ sakhāyaṃ vā sadam ij jāspatiṃ vā |<BR>
RV_1,185.08c iyaṃ dhīr bhūyā avayānam eṣāṃ dyāvā rakṣatam pṛthivī no abhvāt ||<BR>
RV_1,185.09a ubhā śaṃsā naryā mām aviṣṭām ubhe mām ūtī avasā sacetām |<BR>
RV_1,185.09c bhūri cid aryaḥ sudāstarāyeṣā madanta iṣayema devāḥ ||<BR>
RV_1,185.10a ṛtaṃ dive tad avocam pṛthivyā abhiśrāvāya prathamaṃ sumedhāḥ |<BR>
RV_1,185.10c pātām avadyād duritād abhīke pitā mātā ca rakṣatām avobhiḥ ||<BR>
RV_1,185.11a idaṃ dyāvāpṛthivī satyam astu pitar mātar yad ihopabruve vām |<BR>
RV_1,185.11c bhūtaṃ devānām avame avobhir vidyāmeṣaṃ vṛjanaṃ jīradānum ||<BR>
<BR>
RV_1,186.01a ā na iḷābhir vidathe suśasti viśvānaraḥ savitā deva etu |<BR>
RV_1,186.01c api yathā yuvāno matsathā no viśvaṃ jagad abhipitve manīṣā ||<BR>
RV_1,186.02a ā no viśva āskrā gamantu devā mitro aryamā varuṇaḥ sajoṣāḥ |<BR>
RV_1,186.02c bhuvan yathā no viśve vṛdhāsaḥ karan suṣāhā vithuraṃ na śavaḥ ||<BR>
RV_1,186.03a preṣṭhaṃ vo atithiṃ gṛṇīṣe 'gniṃ śastibhis turvaṇiḥ sajoṣāḥ |<BR>
RV_1,186.03c asad yathā no varuṇaḥ sukīrtir iṣaś ca parṣad arigūrtaḥ sūriḥ ||<BR>
RV_1,186.04a upa va eṣe namasā jigīṣoṣāsānaktā sudugheva dhenuḥ |<BR>
RV_1,186.04c samāne ahan vimimāno arkaṃ viṣurūpe payasi sasminn ūdhan ||<BR>
RV_1,186.05a uta no 'hir budhnyo mayas kaḥ śiśuṃ na pipyuṣīva veti sindhuḥ |<BR>
RV_1,186.05c yena napātam apāṃ junāma manojuvo vṛṣaṇo yaṃ vahanti ||<BR>
RV_1,186.06a uta na īṃ tvaṣṭā gantv acchā smat sūribhir abhipitve sajoṣāḥ |<BR>
RV_1,186.06c ā vṛtrahendraś carṣaṇiprās tuviṣṭamo narāṃ na iha gamyāḥ ||<BR>
RV_1,186.07a uta na īm matayo 'śvayogāḥ śiśuṃ na gāvas taruṇaṃ rihanti |<BR>
RV_1,186.07c tam īṃ giro janayo na patnīḥ surabhiṣṭamaṃ narāṃ nasanta ||<BR>
RV_1,186.08a uta na īm maruto vṛddhasenāḥ smad rodasī samanasaḥ sadantu |<BR>
RV_1,186.08c pṛṣadaśvāso 'vanayo na rathā riśādaso mitrayujo na devāḥ ||<BR>
RV_1,186.09a pra nu yad eṣām mahinā cikitre pra yuñjate prayujas te suvṛkti |<BR>
RV_1,186.09c adha yad eṣāṃ sudine na śarur viśvam eriṇam pruṣāyanta senāḥ ||<BR>
RV_1,186.10a pro aśvināv avase kṛṇudhvam pra pūṣaṇaṃ svatavaso hi santi |<BR>
RV_1,186.10c adveṣo viṣṇur vāta ṛbhukṣā acchā sumnāya vavṛtīya devān ||<BR>
RV_1,186.11a iyaṃ sā vo asme dīdhitir yajatrā apiprāṇī ca sadanī ca bhūyāḥ |<BR>
RV_1,186.11c ni yā deveṣu yatate vasūyur vidyāmeṣaṃ vṛjanaṃ jīradānum ||<BR>
<BR>
RV_1,187.01a pituṃ nu stoṣam maho dharmāṇaṃ taviṣīm |<BR>
RV_1,187.01c yasya trito vy ojasā vṛtraṃ viparvam ardayat ||<BR>
RV_1,187.02a svādo pito madho pito vayaṃ tvā vavṛmahe |<BR>
RV_1,187.02c asmākam avitā bhava ||<BR>
RV_1,187.03a upa naḥ pitav ā cara śivaḥ śivābhir ūtibhiḥ |<BR>
RV_1,187.03c mayobhur adviṣeṇyaḥ sakhā suśevo advayāḥ ||<BR>
RV_1,187.04a tava tye pito rasā rajāṃsy anu viṣṭhitāḥ |<BR>
RV_1,187.04c divi vātā iva śritāḥ ||<BR>
RV_1,187.05a tava tye pito dadatas tava svādiṣṭha te pito |<BR>
RV_1,187.05c pra svādmāno rasānāṃ tuvigrīvā iverate ||<BR>
RV_1,187.06a tve pito mahānāṃ devānām mano hitam |<BR>
RV_1,187.06c akāri cāru ketunā tavāhim avasāvadhīt ||<BR>
RV_1,187.07a yad ado pito ajagan vivasva parvatānām |<BR>
RV_1,187.07c atrā cin no madho pito 'ram bhakṣāya gamyāḥ ||<BR>
RV_1,187.08a yad apām oṣadhīnām pariṃśam āriśāmahe |<BR>
RV_1,187.08c vātāpe pīva id bhava ||<BR>
RV_1,187.09a yat te soma gavāśiro yavāśiro bhajāmahe |<BR>
RV_1,187.09c vātāpe pīva id bhava ||<BR>
RV_1,187.10a karambha oṣadhe bhava pīvo vṛkka udārathiḥ |<BR>
RV_1,187.10c vātāpe pīva id bhava ||<BR>
RV_1,187.11a taṃ tvā vayam pito vacobhir gāvo na havyā suṣūdima |<BR>
RV_1,187.11c devebhyas tvā sadhamādam asmabhyaṃ tvā sadhamādam ||<BR>
<BR>
RV_1,188.01a samiddho adya rājasi devo devaiḥ sahasrajit |<BR>
RV_1,188.01c dūto havyā kavir vaha ||<BR>
RV_1,188.02a tanūnapād ṛtaṃ yate madhvā yajñaḥ sam ajyate |<BR>
RV_1,188.02c dadhat sahasriṇīr iṣaḥ ||<BR>
RV_1,188.03a ājuhvāno na īḍyo devāṃ ā vakṣi yajñiyān |<BR>
RV_1,188.03c agne sahasrasā asi ||<BR>
RV_1,188.04a prācīnam barhir ojasā sahasravīram astṛṇan |<BR>
RV_1,188.04c yatrādityā virājatha ||<BR>
RV_1,188.05a virāṭ samrāḍ vibhvīḥ prabhvīr bahvīś ca bhūyasīś ca yāḥ |<BR>
RV_1,188.05c duro ghṛtāny akṣaran ||<BR>
RV_1,188.06a surukme hi supeśasādhi śriyā virājataḥ |<BR>
RV_1,188.06c uṣāsāv eha sīdatām ||<BR>
RV_1,188.07a prathamā hi suvācasā hotārā daivyā kavī |<BR>
RV_1,188.07c yajñaṃ no yakṣatām imam ||<BR>
RV_1,188.08a bhāratīḷe sarasvati yā vaḥ sarvā upabruve |<BR>
RV_1,188.08c tā naś codayata śriye ||<BR>
RV_1,188.09a tvaṣṭā rūpāṇi hi prabhuḥ paśūn viśvān samānaje |<BR>
RV_1,188.09c teṣāṃ na sphātim ā yaja ||<BR>
RV_1,188.10a upa tmanyā vanaspate pātho devebhyaḥ sṛja |<BR>
RV_1,188.10c agnir havyāni siṣvadat ||<BR>
RV_1,188.11a purogā agnir devānāṃ gāyatreṇa sam ajyate |<BR>
RV_1,188.11c svāhākṛtīṣu rocate ||<BR>
<BR>
RV_1,189.01a agne naya supathā rāye asmān viśvāni deva vayunāni vidvān |<BR>
RV_1,189.01c yuyodhy asmaj juhurāṇam eno bhūyiṣṭhāṃ te namauktiṃ vidhema ||<BR>
RV_1,189.02a agne tvam pārayā navyo asmān svastibhir ati durgāṇi viśvā |<BR>
RV_1,189.02c pūś ca pṛthvī bahulā na urvī bhavā tokāya tanayāya śaṃ yoḥ ||<BR>
RV_1,189.03a agne tvam asmad yuyodhy amīvā anagnitrā abhy amanta kṛṣṭīḥ |<BR>
RV_1,189.03c punar asmabhyaṃ suvitāya deva kṣāṃ viśvebhir amṛtebhir yajatra ||<BR>
RV_1,189.04a pāhi no agne pāyubhir ajasrair uta priye sadana ā śuśukvān |<BR>
RV_1,189.04c mā te bhayaṃ jaritāraṃ yaviṣṭha nūnaṃ vidan māparaṃ sahasvaḥ ||<BR>
RV_1,189.05a mā no agne 'va sṛjo aghāyāviṣyave ripave ducchunāyai |<BR>
RV_1,189.05c mā datvate daśate mādate no mā rīṣate sahasāvan parā dāḥ ||<BR>
RV_1,189.06a vi gha tvāvāṃ ṛtajāta yaṃsad gṛṇāno agne tanve varūtham |<BR>
RV_1,189.06c viśvād ririkṣor uta vā ninitsor abhihrutām asi hi deva viṣpaṭ ||<BR>
RV_1,189.07a tvaṃ tāṃ agna ubhayān vi vidvān veṣi prapitve manuṣo yajatra |<BR>
RV_1,189.07c abhipitve manave śāsyo bhūr marmṛjenya uśigbhir nākraḥ ||<BR>
RV_1,189.08a avocāma nivacanāny asmin mānasya sūnuḥ sahasāne agnau |<BR>
RV_1,189.08c vayaṃ sahasram ṛṣibhiḥ sanema vidyāmeṣaṃ vṛjanaṃ jīradānum ||<BR>
<BR>
RV_1,190.01a anarvāṇaṃ vṛṣabham mandrajihvam bṛhaspatiṃ vardhayā navyam arkaiḥ |<BR>
RV_1,190.01c gāthānyaḥ suruco yasya devā āśṛṇvanti navamānasya martāḥ ||<BR>
RV_1,190.02a tam ṛtviyā upa vācaḥ sacante sargo na yo devayatām asarji |<BR>
RV_1,190.02c bṛhaspatiḥ sa hy añjo varāṃsi vibhvābhavat sam ṛte mātariśvā ||<BR>
RV_1,190.03a upastutiṃ namasa udyatiṃ ca ślokaṃ yaṃsat saviteva pra bāhū |<BR>
RV_1,190.03c asya kratvāhanyo yo asti mṛgo na bhīmo arakṣasas tuviṣmān ||<BR>
RV_1,190.04a asya śloko divīyate pṛthivyām atyo na yaṃsad yakṣabhṛd vicetāḥ |<BR>
RV_1,190.04c mṛgāṇāṃ na hetayo yanti cemā bṛhaspater ahimāyāṃ abhi dyūn ||<BR>
RV_1,190.05a ye tvā devosrikam manyamānāḥ pāpā bhadram upajīvanti pajrāḥ |<BR>
RV_1,190.05c na dūḍhye anu dadāsi vāmam bṛhaspate cayasa it piyārum ||<BR>
RV_1,190.06a supraituḥ sūyavaso na panthā durniyantuḥ pariprīto na mitraḥ |<BR>
RV_1,190.06c anarvāṇo abhi ye cakṣate no 'pīvṛtā aporṇuvanto asthuḥ ||<BR>
RV_1,190.07a saṃ yaṃ stubho 'vanayo na yanti samudraṃ na sravato rodhacakrāḥ |<BR>
RV_1,190.07c sa vidvāṃ ubhayaṃ caṣṭe antar bṛhaspatis tara āpaś ca gṛdhraḥ ||<BR>
RV_1,190.08a evā mahas tuvijātas tuviṣmān bṛhaspatir vṛṣabho dhāyi devaḥ |<BR>
RV_1,190.08c sa na stuto vīravad dhātu gomad vidyāmeṣaṃ vṛjanaṃ jīradānum ||<BR>
<BR>
RV_1,191.01a kaṅkato na kaṅkato 'tho satīnakaṅkataḥ |<BR>
RV_1,191.01c dvāv iti pluṣī iti ny adṛṣṭā alipsata ||<BR>
RV_1,191.02a adṛṣṭān hanty āyaty atho hanti parāyatī |<BR>
RV_1,191.02c atho avaghnatī hanty atho pinaṣṭi piṃṣatī ||<BR>
RV_1,191.03a śarāsaḥ kuśarāso darbhāsaḥ sairyā uta |<BR>
RV_1,191.03c mauñjā adṛṣṭā vairiṇāḥ sarve sākaṃ ny alipsata ||<BR>
RV_1,191.04a ni gāvo goṣṭhe asadan ni mṛgāso avikṣata |<BR>
RV_1,191.04c ni ketavo janānāṃ ny adṛṣṭā alipsata ||<BR>
RV_1,191.05a eta u tye praty adṛśran pradoṣaṃ taskarā iva |<BR>
RV_1,191.05c adṛṣṭā viśvadṛṣṭāḥ pratibuddhā abhūtana ||<BR>
RV_1,191.06a dyaur vaḥ pitā pṛthivī mātā somo bhrātāditiḥ svasā |<BR>
RV_1,191.06c adṛṣṭā viśvadṛṣṭās tiṣṭhatelayatā su kam ||<BR>
RV_1,191.07a ye aṃsyā ye aṅgyāḥ sūcīkā ye prakaṅkatāḥ |<BR>
RV_1,191.07c adṛṣṭāḥ kiṃ caneha vaḥ sarve sākaṃ ni jasyata ||<BR>
RV_1,191.08a ut purastāt sūrya eti viśvadṛṣṭo adṛṣṭahā |<BR>
RV_1,191.08c adṛṣṭān sarvāñ jambhayan sarvāś ca yātudhānyaḥ ||<BR>
RV_1,191.09a ud apaptad asau sūryaḥ puru viśvāni jūrvan |<BR>
RV_1,191.09c ādityaḥ parvatebhyo viśvadṛṣṭo adṛṣṭahā ||<BR>
RV_1,191.10a sūrye viṣam ā sajāmi dṛtiṃ surāvato gṛhe |<BR>
RV_1,191.10c so cin nu na marāti no vayam marāmāre asya yojanaṃ hariṣṭhā madhu tvā madhulā cakāra ||<BR>
RV_1,191.11a iyattikā śakuntikā sakā jaghāsa te viṣam |<BR>
RV_1,191.11c so cin nu na marāti no vayam marāmāre asya yojanaṃ hariṣṭhā madhu tvā madhulā cakāra ||<BR>
RV_1,191.12a triḥ sapta viṣpuliṅgakā viṣasya puṣyam akṣan |<BR>
RV_1,191.12c tāś cin nu na maranti no vayam marāmāre asya yojanaṃ hariṣṭhā madhu tvā madhulā cakāra ||<BR>
RV_1,191.13a navānāṃ navatīnāṃ viṣasya ropuṣīṇām |<BR>
RV_1,191.13c sarvāsām agrabhaṃ nāmāre asya yojanaṃ hariṣṭhā madhu tvā madhulā cakāra ||<BR>
RV_1,191.14a triḥ sapta mayūryaḥ sapta svasāro agruvaḥ |<BR>
RV_1,191.14c tās te viṣaṃ vi jabhrira udakaṃ kumbhinīr iva ||<BR>
RV_1,191.15a iyattakaḥ kuṣumbhakas takam bhinadmy aśmanā |<BR>
RV_1,191.15c tato viṣam pra vāvṛte parācīr anu saṃvataḥ ||<BR>
RV_1,191.16a kuṣumbhakas tad abravīd gireḥ pravartamānakaḥ |<BR>
RV_1,191.16c vṛścikasyārasaṃ viṣam arasaṃ vṛścika te viṣam ||<BR>
<BR>
<BR>
<BR>
_____________________________________________________________<BR>
<BR>
<BR>
<BR>
 <BR>
Ṛgveda 2<BR>
<BR>
<BR>
<BR>
RV_2,001.01a tvam agne dyubhis tvam āśuśukṣaṇis tvam adbhyas tvam aśmanas pari |<BR>
RV_2,001.01c tvaṃ vanebhyas tvam oṣadhībhyas tvaṃ nṛṇāṃ nṛpate jāyase śuciḥ ||<BR>
RV_2,001.02a tavāgne hotraṃ tava potram ṛtviyaṃ tava neṣṭraṃ tvam agnid ṛtāyataḥ |<BR>
RV_2,001.02c tava praśāstraṃ tvam adhvarīyasi brahmā cāsi gṛhapatiś ca no dame ||<BR>
RV_2,001.03a tvam agna indro vṛṣabhaḥ satām asi tvaṃ viṣṇur urugāyo namasyaḥ |<BR>
RV_2,001.03c tvam brahmā rayivid brahmaṇas pate tvaṃ vidhartaḥ sacase purandhyā ||<BR>
RV_2,001.04a tvam agne rājā varuṇo dhṛtavratas tvam mitro bhavasi dasma īḍyaḥ |<BR>
RV_2,001.04c tvam aryamā satpatir yasya sambhujaṃ tvam aṃśo vidathe deva bhājayuḥ ||<BR>
RV_2,001.05a tvam agne tvaṣṭā vidhate suvīryaṃ tava gnāvo mitramahaḥ sajātyam |<BR>
RV_2,001.05c tvam āśuhemā rariṣe svaśvyaṃ tvaṃ narāṃ śardho asi purūvasuḥ ||<BR>
RV_2,001.06a tvam agne rudro asuro maho divas tvaṃ śardho mārutam pṛkṣa īśiṣe |<BR>
RV_2,001.06c tvaṃ vātair aruṇair yāsi śaṅgayas tvam pūṣā vidhataḥ pāsi nu tmanā ||<BR>
RV_2,001.07a tvam agne draviṇodā araṅkṛte tvaṃ devaḥ savitā ratnadhā asi |<BR>
RV_2,001.07c tvam bhago nṛpate vasva īśiṣe tvam pāyur dame yas te 'vidhat ||<BR>
RV_2,001.08a tvām agne dama ā viśpatiṃ viśas tvāṃ rājānaṃ suvidatram ṛñjate |<BR>
RV_2,001.08c tvaṃ viśvāni svanīka patyase tvaṃ sahasrāṇi śatā daśa prati ||<BR>
RV_2,001.09a tvām agne pitaram iṣṭibhir naras tvām bhrātrāya śamyā tanūrucam |<BR>
RV_2,001.09c tvam putro bhavasi yas te 'vidhat tvaṃ sakhā suśevaḥ pāsy ādhṛṣaḥ ||<BR>
RV_2,001.10a tvam agna ṛbhur āke namasyas tvaṃ vājasya kṣumato rāya īśiṣe |<BR>
RV_2,001.10c tvaṃ vi bhāsy anu dakṣi dāvane tvaṃ viśikṣur asi yajñam ātaniḥ ||<BR>
RV_2,001.11a tvam agne aditir deva dāśuṣe tvaṃ hotrā bhāratī vardhase girā |<BR>
RV_2,001.11c tvam iḷā śatahimāsi dakṣase tvaṃ vṛtrahā vasupate sarasvatī ||<BR>
RV_2,001.12a tvam agne subhṛta uttamaṃ vayas tava spārhe varṇa ā saṃdṛśi śriyaḥ |<BR>
RV_2,001.12c tvaṃ vājaḥ prataraṇo bṛhann asi tvaṃ rayir bahulo viśvatas pṛthuḥ ||<BR>
RV_2,001.13a tvām agna ādityāsa āsyaṃ tvāṃ jihvāṃ śucayaś cakrire kave |<BR>
RV_2,001.13c tvāṃ rātiṣāco adhvareṣu saścire tve devā havir adanty āhutam ||<BR>
RV_2,001.14a tve agne viśve amṛtāso adruha āsā devā havir adanty āhutam |<BR>
RV_2,001.14c tvayā martāsaḥ svadanta āsutiṃ tvaṃ garbho vīrudhāṃ jajñiṣe śuciḥ ||<BR>
RV_2,001.15a tvaṃ tān saṃ ca prati cāsi majmanāgne sujāta pra ca deva ricyase |<BR>
RV_2,001.15c pṛkṣo yad atra mahinā vi te bhuvad anu dyāvāpṛthivī rodasī ubhe ||<BR>
RV_2,001.16a ye stotṛbhyo goagrām aśvapeśasam agne rātim upasṛjanti sūrayaḥ |<BR>
RV_2,001.16c asmāñ ca tāṃś ca pra hi neṣi vasya ā bṛhad vadema vidathe suvīrāḥ ||<BR>
<BR>
RV_2,002.01a yajñena vardhata jātavedasam agniṃ yajadhvaṃ haviṣā tanā girā |<BR>
RV_2,002.01c samidhānaṃ suprayasaṃ svarṇaraṃ dyukṣaṃ hotāraṃ vṛjaneṣu dhūrṣadam ||<BR>
RV_2,002.02a abhi tvā naktīr uṣaso vavāśire 'gne vatsaṃ na svasareṣu dhenavaḥ |<BR>
RV_2,002.02c diva ived aratir mānuṣā yugā kṣapo bhāsi puruvāra saṃyataḥ ||<BR>
RV_2,002.03a taṃ devā budhne rajasaḥ sudaṃsasaṃ divaspṛthivyor aratiṃ ny erire |<BR>
RV_2,002.03c ratham iva vedyaṃ śukraśociṣam agnim mitraṃ na kṣitiṣu praśaṃsyam ||<BR>
RV_2,002.04a tam ukṣamāṇaṃ rajasi sva ā dame candram iva surucaṃ hvāra ā dadhuḥ |<BR>
RV_2,002.04c pṛśnyāḥ pataraṃ citayantam akṣabhiḥ pātho na pāyuṃ janasī ubhe anu ||<BR>
RV_2,002.05a sa hotā viśvam pari bhūtv adhvaraṃ tam u havyair manuṣa ṛñjate girā |<BR>
RV_2,002.05c hiriśipro vṛdhasānāsu jarbhurad dyaur na stṛbhiś citayad rodasī anu ||<BR>
RV_2,002.06a sa no revat samidhānaḥ svastaye saṃdadasvān rayim asmāsu dīdihi |<BR>
RV_2,002.06c ā naḥ kṛṇuṣva suvitāya rodasī agne havyā manuṣo deva vītaye ||<BR>
RV_2,002.07a dā no agne bṛhato dāḥ sahasriṇo duro na vājaṃ śrutyā apā vṛdhi |<BR>
RV_2,002.07c prācī dyāvāpṛthivī brahmaṇā kṛdhi svar ṇa śukram uṣaso vi didyutaḥ ||<BR>
RV_2,002.08a sa idhāna uṣaso rāmyā anu svar ṇa dīded aruṣeṇa bhānunā |<BR>
RV_2,002.08c hotrābhir agnir manuṣaḥ svadhvaro rājā viśām atithiś cārur āyave ||<BR>
RV_2,002.09a evā no agne amṛteṣu pūrvya dhīṣ pīpāya bṛhaddiveṣu mānuṣā |<BR>
RV_2,002.09c duhānā dhenur vṛjaneṣu kārave tmanā śatinam pururūpam iṣaṇi ||<BR>
RV_2,002.10a vayam agne arvatā vā suvīryam brahmaṇā vā citayemā janāṃ ati |<BR>
RV_2,002.10c asmākaṃ dyumnam adhi pañca kṛṣṭiṣūccā svar ṇa śuśucīta duṣṭaram ||<BR>
RV_2,002.11a sa no bodhi sahasya praśaṃsyo yasmin sujātā iṣayanta sūrayaḥ |<BR>
RV_2,002.11c yam agne yajñam upayanti vājino nitye toke dīdivāṃsaṃ sve dame ||<BR>
RV_2,002.12a ubhayāso jātavedaḥ syāma te stotāro agne sūrayaś ca śarmaṇi |<BR>
RV_2,002.12c vasvo rāyaḥ puruścandrasya bhūyasaḥ prajāvataḥ svapatyasya śagdhi naḥ ||<BR>
RV_2,002.13a ye stotṛbhyo goagrām aśvapeśasam agne rātim upasṛjanti sūrayaḥ |<BR>
RV_2,002.13c asmāñ ca tāṃś ca pra hi neṣi vasya ā bṛhad vadema vidathe suvīrāḥ ||<BR>
<BR>
RV_2,003.01a samiddho agnir nihitaḥ pṛthivyām pratyaṅ viśvāni bhuvanāny asthāt |<BR>
RV_2,003.01c hotā pāvakaḥ pradivaḥ sumedhā devo devān yajatv agnir arhan ||<BR>
RV_2,003.02a narāśaṃsaḥ prati dhāmāny añjan tisro divaḥ prati mahnā svarciḥ |<BR>
RV_2,003.02c ghṛtapruṣā manasā havyam undan mūrdhan yajñasya sam anaktu devān ||<BR>
RV_2,003.03a īḷito agne manasā no arhan devān yakṣi mānuṣāt pūrvo adya |<BR>
RV_2,003.03c sa ā vaha marutāṃ śardho acyutam indraṃ naro barhiṣadaṃ yajadhvam ||<BR>
RV_2,003.04a deva barhir vardhamānaṃ suvīraṃ stīrṇaṃ rāye subharaṃ vedy asyām |<BR>
RV_2,003.04c ghṛtenāktaṃ vasavaḥ sīdatedaṃ viśve devā ādityā yajñiyāsaḥ ||<BR>
RV_2,003.05a vi śrayantām urviyā hūyamānā dvāro devīḥ suprāyaṇā namobhiḥ |<BR>
RV_2,003.05c vyacasvatīr vi prathantām ajuryā varṇam punānā yaśasaṃ suvīram ||<BR>
RV_2,003.06a sādhv apāṃsi sanatā na ukṣite uṣāsānaktā vayyeva raṇvite |<BR>
RV_2,003.06c tantuṃ tataṃ saṃvayantī samīcī yajñasya peśaḥ sudughe payasvatī ||<BR>
RV_2,003.07a daivyā hotārā prathamā viduṣṭara ṛju yakṣataḥ sam ṛcā vapuṣṭarā |<BR>
RV_2,003.07c devān yajantāv ṛtuthā sam añjato nābhā pṛthivyā adhi sānuṣu triṣu ||<BR>
RV_2,003.08a sarasvatī sādhayantī dhiyaṃ na iḷā devī bhāratī viśvatūrtiḥ |<BR>
RV_2,003.08c tisro devīḥ svadhayā barhir edam acchidram pāntu śaraṇaṃ niṣadya ||<BR>
RV_2,003.09a piśaṅgarūpaḥ subharo vayodhāḥ śruṣṭī vīro jāyate devakāmaḥ |<BR>
RV_2,003.09c prajāṃ tvaṣṭā vi ṣyatu nābhim asme athā devānām apy etu pāthaḥ ||<BR>
RV_2,003.10a vanaspatir avasṛjann upa sthād agnir haviḥ sūdayāti pra dhībhiḥ |<BR>
RV_2,003.10c tridhā samaktaṃ nayatu prajānan devebhyo daivyaḥ śamitopa havyam ||<BR>
RV_2,003.11a ghṛtam mimikṣe ghṛtam asya yonir ghṛte śrito ghṛtam v asya dhāma |<BR>
RV_2,003.11c anuṣvadham ā vaha mādayasva svāhākṛtaṃ vṛṣabha vakṣi havyam ||<BR>
<BR>
RV_2,004.01a huve vaḥ sudyotmānaṃ suvṛktiṃ viśām agnim atithiṃ suprayasam |<BR>
RV_2,004.01c mitra iva yo didhiṣāyyo bhūd deva ādeve jane jātavedāḥ ||<BR>
RV_2,004.02a imaṃ vidhanto apāṃ sadhasthe dvitādadhur bhṛgavo vikṣv āyoḥ |<BR>
RV_2,004.02c eṣa viśvāny abhy astu bhūmā devānām agnir aratir jīrāśvaḥ ||<BR>
RV_2,004.03a agniṃ devāso mānuṣīṣu vikṣu priyaṃ dhuḥ kṣeṣyanto na mitram |<BR>
RV_2,004.03c sa dīdayad uśatīr ūrmyā ā dakṣāyyo yo dāsvate dama ā ||<BR>
RV_2,004.04a asya raṇvā svasyeva puṣṭiḥ saṃdṛṣṭir asya hiyānasya dakṣoḥ |<BR>
RV_2,004.04c vi yo bharibhrad oṣadhīṣu jihvām atyo na rathyo dodhavīti vārān ||<BR>
RV_2,004.05a ā yan me abhvaṃ vanadaḥ panantośigbhyo nāmimīta varṇam |<BR>
RV_2,004.05c sa citreṇa cikite raṃsu bhāsā jujurvāṃ yo muhur ā yuvā bhūt ||<BR>
RV_2,004.06a ā yo vanā tātṛṣāṇo na bhāti vār ṇa pathā rathyeva svānīt |<BR>
RV_2,004.06c kṛṣṇādhvā tapū raṇvaś ciketa dyaur iva smayamāno nabhobhiḥ ||<BR>
RV_2,004.07a sa yo vy asthād abhi dakṣad urvīm paśur naiti svayur agopāḥ |<BR>
RV_2,004.07c agniḥ śociṣmāṃ atasāny uṣṇan kṛṣṇavyathir asvadayan na bhūma ||<BR>
RV_2,004.08a nū te pūrvasyāvaso adhītau tṛtīye vidathe manma śaṃsi |<BR>
RV_2,004.08c asme agne saṃyadvīram bṛhantaṃ kṣumantaṃ vājaṃ svapatyaṃ rayiṃ dāḥ ||<BR>
RV_2,004.09a tvayā yathā gṛtsamadāso agne guhā vanvanta uparāṃ abhi ṣyuḥ |<BR>
RV_2,004.09c suvīrāso abhimātiṣāhaḥ smat sūribhyo gṛṇate tad vayo dhāḥ ||<BR>
<BR>
RV_2,005.01a hotājaniṣṭa cetanaḥ pitā pitṛbhya ūtaye |<BR>
RV_2,005.01c prayakṣañ jenyaṃ vasu śakema vājino yamam ||<BR>
RV_2,005.02a ā yasmin sapta raśmayas tatā yajñasya netari |<BR>
RV_2,005.02c manuṣvad daivyam aṣṭamam potā viśvaṃ tad invati ||<BR>
RV_2,005.03a dadhanve vā yad īm anu vocad brahmāṇi ver u tat |<BR>
RV_2,005.03c pari viśvāni kāvyā nemiś cakram ivābhavat ||<BR>
RV_2,005.04a sākaṃ hi śucinā śuciḥ praśāstā kratunājani |<BR>
RV_2,005.04c vidvāṃ asya vratā dhruvā vayā ivānu rohate ||<BR>
RV_2,005.05a tā asya varṇam āyuvo neṣṭuḥ sacanta dhenavaḥ |<BR>
RV_2,005.05c kuvit tisṛbhya ā varaṃ svasāro yā idaṃ yayuḥ ||<BR>
RV_2,005.06a yadī mātur upa svasā ghṛtam bharanty asthita |<BR>
RV_2,005.06c tāsām adhvaryur āgatau yavo vṛṣṭīva modate ||<BR>
RV_2,005.07a svaḥ svāya dhāyase kṛṇutām ṛtvig ṛtvijam |<BR>
RV_2,005.07c stomaṃ yajñaṃ cād araṃ vanemā rarimā vayam ||<BR>
RV_2,005.08a yathā vidvāṃ araṃ karad viśvebhyo yajatebhyaḥ |<BR>
RV_2,005.08c ayam agne tve api yaṃ yajñaṃ cakṛmā vayam ||<BR>
<BR>
RV_2,006.01a imām me agne samidham imām upasadaṃ vaneḥ |<BR>
RV_2,006.01c imā u ṣu śrudhī giraḥ ||<BR>
RV_2,006.02a ayā te agne vidhemorjo napād aśvamiṣṭe |<BR>
RV_2,006.02c enā sūktena sujāta ||<BR>
RV_2,006.03a taṃ tvā gīrbhir girvaṇasaṃ draviṇasyuṃ draviṇodaḥ |<BR>
RV_2,006.03c saparyema saparyavaḥ ||<BR>
RV_2,006.04a sa bodhi sūrir maghavā vasupate vasudāvan |<BR>
RV_2,006.04c yuyodhy asmad dveṣāṃsi ||<BR>
RV_2,006.05a sa no vṛṣṭiṃ divas pari sa no vājam anarvāṇam |<BR>
RV_2,006.05c sa naḥ sahasriṇīr iṣaḥ ||<BR>
RV_2,006.06a īḷānāyāvasyave yaviṣṭha dūta no girā |<BR>
RV_2,006.06c yajiṣṭha hotar ā gahi ||<BR>
RV_2,006.07a antar hy agna īyase vidvāñ janmobhayā kave |<BR>
RV_2,006.07c dūto janyeva mitryaḥ ||<BR>
RV_2,006.08a sa vidvāṃ ā ca piprayo yakṣi cikitva ānuṣak |<BR>
RV_2,006.08c ā cāsmin satsi barhiṣi ||<BR>
<BR>
RV_2,007.01a śreṣṭhaṃ yaviṣṭha bhāratāgne dyumantam ā bhara |<BR>
RV_2,007.01c vaso puruspṛhaṃ rayim ||<BR>
RV_2,007.02a mā no arātir īśata devasya martyasya ca |<BR>
RV_2,007.02c parṣi tasyā uta dviṣaḥ ||<BR>
RV_2,007.03a viśvā uta tvayā vayaṃ dhārā udanyā iva |<BR>
RV_2,007.03c ati gāhemahi dviṣaḥ ||<BR>
RV_2,007.04a śuciḥ pāvaka vandyo 'gne bṛhad vi rocase |<BR>
RV_2,007.04c tvaṃ ghṛtebhir āhutaḥ ||<BR>
RV_2,007.05a tvaṃ no asi bhāratāgne vaśābhir ukṣabhiḥ |<BR>
RV_2,007.05c aṣṭāpadībhir āhutaḥ ||<BR>
RV_2,007.06a drvannaḥ sarpirāsutiḥ pratno hotā vareṇyaḥ |<BR>
RV_2,007.06c sahasas putro adbhutaḥ ||<BR>
<BR>
RV_2,008.01a vājayann iva nū rathān yogāṃ agner upa stuhi |<BR>
RV_2,008.01c yaśastamasya mīḷhuṣaḥ ||<BR>
RV_2,008.02a yaḥ sunītho dadāśuṣe 'juryo jarayann arim |<BR>
RV_2,008.02c cārupratīka āhutaḥ ||<BR>
RV_2,008.03a ya u śriyā dameṣv ā doṣoṣasi praśasyate |<BR>
RV_2,008.03c yasya vrataṃ na mīyate ||<BR>
RV_2,008.04a ā yaḥ svar ṇa bhānunā citro vibhāty arciṣā |<BR>
RV_2,008.04c añjāno ajarair abhi ||<BR>
RV_2,008.05a atrim anu svarājyam agnim ukthāni vāvṛdhuḥ |<BR>
RV_2,008.05c viśvā adhi śriyo dadhe ||<BR>
RV_2,008.06a agner indrasya somasya devānām ūtibhir vayam |<BR>
RV_2,008.06c ariṣyantaḥ sacemahy abhi ṣyāma pṛtanyataḥ ||<BR>
<BR>
RV_2,009.01a ni hotā hotṛṣadane vidānas tveṣo dīdivāṃ asadat sudakṣaḥ |<BR>
RV_2,009.01c adabdhavratapramatir vasiṣṭhaḥ sahasrambharaḥ śucijihvo agniḥ ||<BR>
RV_2,009.02a tvaṃ dūtas tvam u naḥ paraspās tvaṃ vasya ā vṛṣabha praṇetā |<BR>
RV_2,009.02c agne tokasya nas tane tanūnām aprayucchan dīdyad bodhi gopāḥ ||<BR>
RV_2,009.03a vidhema te parame janmann agne vidhema stomair avare sadhasthe |<BR>
RV_2,009.03c yasmād yoner udārithā yaje tam pra tve havīṃṣi juhure samiddhe ||<BR>
RV_2,009.04a agne yajasva haviṣā yajīyāñ chruṣṭī deṣṇam abhi gṛṇīhi rādhaḥ |<BR>
RV_2,009.04c tvaṃ hy asi rayipatī rayīṇāṃ tvaṃ śukrasya vacaso manotā ||<BR>
RV_2,009.05a ubhayaṃ te na kṣīyate vasavyaṃ dive-dive jāyamānasya dasma |<BR>
RV_2,009.05c kṛdhi kṣumantaṃ jaritāram agne kṛdhi patiṃ svapatyasya rāyaḥ ||<BR>
RV_2,009.06a sainānīkena suvidatro asme yaṣṭā devāṃ āyajiṣṭhaḥ svasti |<BR>
RV_2,009.06c adabdho gopā uta naḥ paraspā agne dyumad uta revad didīhi ||<BR>
<BR>
RV_2,010.01a johūtro agniḥ prathamaḥ piteveḷas pade manuṣā yat samiddhaḥ |<BR>
RV_2,010.01c śriyaṃ vasāno amṛto vicetā marmṛjenyaḥ śravasyaḥ sa vājī ||<BR>
RV_2,010.02a śrūyā agniś citrabhānur havam me viśvābhir gīrbhir amṛto vicetāḥ |<BR>
RV_2,010.02c śyāvā rathaṃ vahato rohitā votāruṣāha cakre vibhṛtraḥ ||<BR>
RV_2,010.03a uttānāyām ajanayan suṣūtam bhuvad agniḥ purupeśāsu garbhaḥ |<BR>
RV_2,010.03c śiriṇāyāṃ cid aktunā mahobhir aparīvṛto vasati pracetāḥ ||<BR>
RV_2,010.04a jigharmy agniṃ haviṣā ghṛtena pratikṣiyantam bhuvanāni viśvā |<BR>
RV_2,010.04c pṛthuṃ tiraścā vayasā bṛhantaṃ vyaciṣṭham annai rabhasaṃ dṛśānam ||<BR>
RV_2,010.05a ā viśvataḥ pratyañcaṃ jigharmy arakṣasā manasā taj juṣeta |<BR>
RV_2,010.05c maryaśrī spṛhayadvarṇo agnir nābhimṛśe tanvā jarbhurāṇaḥ ||<BR>
RV_2,010.06a jñeyā bhāgaṃ sahasāno vareṇa tvādūtāso manuvad vadema |<BR>
RV_2,010.06c anūnam agniṃ juhvā vacasyā madhupṛcaṃ dhanasā johavīmi ||<BR>
<BR>
RV_2,011.01a śrudhī havam indra mā riṣaṇyaḥ syāma te dāvane vasūnām |<BR>
RV_2,011.01c imā hi tvām ūrjo vardhayanti vasūyavaḥ sindhavo na kṣarantaḥ ||<BR>
RV_2,011.02a sṛjo mahīr indra yā apinvaḥ pariṣṭhitā ahinā śūra pūrvīḥ |<BR>
RV_2,011.02c amartyaṃ cid dāsam manyamānam avābhinad ukthair vāvṛdhānaḥ ||<BR>
RV_2,011.03a uktheṣv in nu śūra yeṣu cākan stomeṣv indra rudriyeṣu ca |<BR>
RV_2,011.03c tubhyed etā yāsu mandasānaḥ pra vāyave sisrate na śubhrāḥ ||<BR>
RV_2,011.04a śubhraṃ nu te śuṣmaṃ vardhayantaḥ śubhraṃ vajram bāhvor dadhānāḥ |<BR>
RV_2,011.04c śubhras tvam indra vāvṛdhāno asme dāsīr viśaḥ sūryeṇa sahyāḥ ||<BR>
RV_2,011.05a guhā hitaṃ guhyaṃ gūḷham apsv apīvṛtam māyinaṃ kṣiyantam |<BR>
RV_2,011.05c uto apo dyāṃ tastabhvāṃsam ahann ahiṃ śūra vīryeṇa ||<BR>
RV_2,011.06a stavā nu ta indra pūrvyā mahāny uta stavāma nūtanā kṛtāni |<BR>
RV_2,011.06c stavā vajram bāhvor uśantaṃ stavā harī sūryasya ketū ||<BR>
RV_2,011.07a harī nu ta indra vājayantā ghṛtaścutaṃ svāram asvārṣṭām |<BR>
RV_2,011.07c vi samanā bhūmir aprathiṣṭāraṃsta parvataś cit sariṣyan ||<BR>
RV_2,011.08a ni parvataḥ sādy aprayucchan sam mātṛbhir vāvaśāno akrān |<BR>
RV_2,011.08c dūre pāre vāṇīṃ vardhayanta indreṣitāṃ dhamanim paprathan ni ||<BR>
RV_2,011.09a indro mahāṃ sindhum āśayānam māyāvinaṃ vṛtram asphuran niḥ |<BR>
RV_2,011.09c arejetāṃ rodasī bhiyāne kanikradato vṛṣṇo asya vajrāt ||<BR>
RV_2,011.10a aroravīd vṛṣṇo asya vajro 'mānuṣaṃ yan mānuṣo nijūrvāt |<BR>
RV_2,011.10c ni māyino dānavasya māyā apādayat papivān sutasya ||<BR>
RV_2,011.11a pibā-pibed indra śūra somam mandantu tvā mandinaḥ sutāsaḥ |<BR>
RV_2,011.11c pṛṇantas te kukṣī vardhayantv itthā sutaḥ paura indram āva ||<BR>
RV_2,011.12a tve indrāpy abhūma viprā dhiyaṃ vanema ṛtayā sapantaḥ |<BR>
RV_2,011.12c avasyavo dhīmahi praśastiṃ sadyas te rāyo dāvane syāma ||<BR>
RV_2,011.13a syāma te ta indra ye ta ūtī avasyava ūrjaṃ vardhayantaḥ |<BR>
RV_2,011.13c śuṣmintamaṃ yaṃ cākanāma devāsme rayiṃ rāsi vīravantam ||<BR>
RV_2,011.14a rāsi kṣayaṃ rāsi mitram asme rāsi śardha indra mārutaṃ naḥ |<BR>
RV_2,011.14c sajoṣaso ye ca mandasānāḥ pra vāyavaḥ pānty agraṇītim ||<BR>
RV_2,011.15a vyantv in nu yeṣu mandasānas tṛpat somam pāhi drahyad indra |<BR>
RV_2,011.15c asmān su pṛtsv ā tarutrāvardhayo dyām bṛhadbhir arkaiḥ ||<BR>
RV_2,011.16a bṛhanta in nu ye te tarutrokthebhir vā sumnam āvivāsān |<BR>
RV_2,011.16c stṛṇānāso barhiḥ pastyāvat tvotā id indra vājam agman ||<BR>
RV_2,011.17a ugreṣv in nu śūra mandasānas trikadrukeṣu pāhi somam indra |<BR>
RV_2,011.17c pradodhuvac chmaśruṣu prīṇāno yāhi haribhyāṃ sutasya pītim ||<BR>
RV_2,011.18a dhiṣvā śavaḥ śūra yena vṛtram avābhinad dānum aurṇavābham |<BR>
RV_2,011.18c apāvṛṇor jyotir āryāya ni savyataḥ sādi dasyur indra ||<BR>
RV_2,011.19a sanema ye ta ūtibhis taranto viśvā spṛdha āryeṇa dasyūn |<BR>
RV_2,011.19c asmabhyaṃ tat tvāṣṭraṃ viśvarūpam arandhayaḥ sākhyasya tritāya ||<BR>
RV_2,011.20a asya suvānasya mandinas tritasya ny arbudaṃ vāvṛdhāno astaḥ |<BR>
RV_2,011.20c avartayat sūryo na cakram bhinad valam indro aṅgirasvān ||<BR>
RV_2,011.21a nūnaṃ sā te prati varaṃ jaritre duhīyad indra dakṣiṇā maghonī |<BR>
RV_2,011.21c śikṣā stotṛbhyo māti dhag bhago no bṛhad vadema vidathe suvīrāḥ ||<BR>
<BR>
RV_2,012.01a yo jāta eva prathamo manasvān devo devān kratunā paryabhūṣat |<BR>
RV_2,012.01c yasya śuṣmād rodasī abhyasetāṃ nṛmṇasya mahnā sa janāsa indraḥ ||<BR>
RV_2,012.02a yaḥ pṛthivīṃ vyathamānām adṛṃhad yaḥ parvatān prakupitāṃ aramṇāt |<BR>
RV_2,012.02c yo antarikṣaṃ vimame varīyo yo dyām astabhnāt sa janāsa indraḥ ||<BR>
RV_2,012.03a yo hatvāhim ariṇāt sapta sindhūn yo gā udājad apadhā valasya |<BR>
RV_2,012.03c yo aśmanor antar agniṃ jajāna saṃvṛk samatsu sa janāsa indraḥ ||<BR>
RV_2,012.04a yenemā viśvā cyavanā kṛtāni yo dāsaṃ varṇam adharaṃ guhākaḥ |<BR>
RV_2,012.04c śvaghnīva yo jigīvāṃl lakṣam ādad aryaḥ puṣṭāni sa janāsa indraḥ ||<BR>
RV_2,012.05a yaṃ smā pṛcchanti kuha seti ghoram utem āhur naiṣo astīty enam |<BR>
RV_2,012.05c so aryaḥ puṣṭīr vija ivā mināti śrad asmai dhatta sa janāsa indraḥ ||<BR>
RV_2,012.06a yo radhrasya coditā yaḥ kṛśasya yo brahmaṇo nādhamānasya kīreḥ |<BR>
RV_2,012.06c yuktagrāvṇo yo 'vitā suśipraḥ sutasomasya sa janāsa indraḥ ||<BR>
RV_2,012.07a yasyāśvāsaḥ pradiśi yasya gāvo yasya grāmā yasya viśve rathāsaḥ |<BR>
RV_2,012.07c yaḥ sūryaṃ ya uṣasaṃ jajāna yo apāṃ netā sa janāsa indraḥ ||<BR>
RV_2,012.08a yaṃ krandasī saṃyatī vihvayete pare 'vara ubhayā amitrāḥ |<BR>
RV_2,012.08c samānaṃ cid ratham ātasthivāṃsā nānā havete sa janāsa indraḥ ||<BR>
RV_2,012.09a yasmān na ṛte vijayante janāso yaṃ yudhyamānā avase havante |<BR>
RV_2,012.09c yo viśvasya pratimānam babhūva yo acyutacyut sa janāsa indraḥ ||<BR>
RV_2,012.10a yaḥ śaśvato mahy eno dadhānān amanyamānāñ charvā jaghāna |<BR>
RV_2,012.10c yaḥ śardhate nānudadāti śṛdhyāṃ yo dasyor hantā sa janāsa indraḥ ||<BR>
RV_2,012.11a yaḥ śambaram parvateṣu kṣiyantaṃ catvāriṃśyāṃ śarady anvavindat |<BR>
RV_2,012.11c ojāyamānaṃ yo ahiṃ jaghāna dānuṃ śayānaṃ sa janāsa indraḥ ||<BR>
RV_2,012.12a yaḥ saptaraśmir vṛṣabhas tuviṣmān avāsṛjat sartave sapta sindhūn |<BR>
RV_2,012.12c yo rauhiṇam asphurad vajrabāhur dyām ārohantaṃ sa janāsa indraḥ ||<BR>
RV_2,012.13a dyāvā cid asmai pṛthivī namete śuṣmāc cid asya parvatā bhayante |<BR>
RV_2,012.13c yaḥ somapā nicito vajrabāhur yo vajrahastaḥ sa janāsa indraḥ ||<BR>
RV_2,012.14a yaḥ sunvantam avati yaḥ pacantaṃ yaḥ śaṃsantaṃ yaḥ śaśamānam ūtī |<BR>
RV_2,012.14c yasya brahma vardhanaṃ yasya somo yasyedaṃ rādhaḥ sa janāsa indraḥ ||<BR>
RV_2,012.15a yaḥ sunvate pacate dudhra ā cid vājaṃ dardarṣi sa kilāsi satyaḥ |<BR>
RV_2,012.15c vayaṃ ta indra viśvaha priyāsaḥ suvīrāso vidatham ā vadema ||<BR>
<BR>
RV_2,013.01a ṛtur janitrī tasyā apas pari makṣū jāta āviśad yāsu vardhate |<BR>
RV_2,013.01c tad āhanā abhavat pipyuṣī payo 'ṃśoḥ pīyūṣam prathamaṃ tad ukthyam ||<BR>
RV_2,013.02a sadhrīm ā yanti pari bibhratīḥ payo viśvapsnyāya pra bharanta bhojanam |<BR>
RV_2,013.02c samāno adhvā pravatām anuṣyade yas tākṛṇoḥ prathamaṃ sāsy ukthyaḥ ||<BR>
RV_2,013.03a anv eko vadati yad dadāti tad rūpā minan tadapā eka īyate |<BR>
RV_2,013.03c viśvā ekasya vinudas titikṣate yas tākṛṇoḥ prathamaṃ sāsy ukthyaḥ ||<BR>
RV_2,013.04a prajābhyaḥ puṣṭiṃ vibhajanta āsate rayim iva pṛṣṭham prabhavantam āyate |<BR>
RV_2,013.04c asinvan daṃṣṭraiḥ pitur atti bhojanaṃ yas tākṛṇoḥ prathamaṃ sāsy ukthyaḥ ||<BR>
RV_2,013.05a adhākṛṇoḥ pṛthivīṃ saṃdṛśe dive yo dhautīnām ahihann āriṇak pathaḥ |<BR>
RV_2,013.05c taṃ tvā stomebhir udabhir na vājinaṃ devaṃ devā ajanan sāsy ukthyaḥ ||<BR>
RV_2,013.06a yo bhojanaṃ ca dayase ca vardhanam ārdrād ā śuṣkam madhumad dudohitha |<BR>
RV_2,013.06c sa śevadhiṃ ni dadhiṣe vivasvati viśvasyaika īśiṣe sāsy ukthyaḥ ||<BR>
RV_2,013.07a yaḥ puṣpiṇīś ca prasvaś ca dharmaṇādhi dāne vy avanīr adhārayaḥ |<BR>
RV_2,013.07c yaś cāsamā ajano didyuto diva urur ūrvāṃ abhitaḥ sāsy ukthyaḥ ||<BR>
RV_2,013.08a yo nārmaraṃ sahavasuṃ nihantave pṛkṣāya ca dāsaveśāya cāvahaḥ |<BR>
RV_2,013.08c ūrjayantyā apariviṣṭam āsyam utaivādya purukṛt sāsy ukthyaḥ ||<BR>
RV_2,013.09a śataṃ vā yasya daśa sākam ādya ekasya śruṣṭau yad dha codam āvitha |<BR>
RV_2,013.09c arajjau dasyūn sam unab dabhītaye suprāvyo abhavaḥ sāsy ukthyaḥ ||<BR>
RV_2,013.10a viśved anu rodhanā asya pauṃsyaṃ dadur asmai dadhire kṛtnave dhanam |<BR>
RV_2,013.10c ṣaḷ astabhnā viṣṭiraḥ pañca saṃdṛśaḥ pari paro abhavaḥ sāsy ukthyaḥ ||<BR>
RV_2,013.11a supravācanaṃ tava vīra vīryaṃ yad ekena kratunā vindase vasu |<BR>
RV_2,013.11c jātūṣṭhirasya pra vayaḥ sahasvato yā cakartha sendra viśvāsy ukthyaḥ ||<BR>
RV_2,013.12a aramayaḥ sarapasas tarāya kaṃ turvītaye ca vayyāya ca srutim |<BR>
RV_2,013.12c nīcā santam ud anayaḥ parāvṛjam prāndhaṃ śroṇaṃ śravayan sāsy ukthyaḥ ||<BR>
RV_2,013.13a asmabhyaṃ tad vaso dānāya rādhaḥ sam arthayasva bahu te vasavyam |<BR>
RV_2,013.13c indra yac citraṃ śravasyā anu dyūn bṛhad vadema vidathe suvīrāḥ ||<BR>
<BR>
RV_2,014.01a adhvaryavo bharatendrāya somam āmatrebhiḥ siñcatā madyam andhaḥ |<BR>
RV_2,014.01c kāmī hi vīraḥ sadam asya pītiṃ juhota vṛṣṇe tad id eṣa vaṣṭi ||<BR>
RV_2,014.02a adhvaryavo yo apo vavrivāṃsaṃ vṛtraṃ jaghānāśanyeva vṛkṣam |<BR>
RV_2,014.02c tasmā etam bharata tadvaśāyaṃ eṣa indro arhati pītim asya ||<BR>
RV_2,014.03a adhvaryavo yo dṛbhīkaṃ jaghāna yo gā udājad apa hi valaṃ vaḥ |<BR>
RV_2,014.03c tasmā etam antarikṣe na vātam indraṃ somair orṇuta jūr na vastraiḥ ||<BR>
RV_2,014.04a adhvaryavo ya uraṇaṃ jaghāna nava cakhvāṃsaṃ navatiṃ ca bāhūn |<BR>
RV_2,014.04c yo arbudam ava nīcā babādhe tam indraṃ somasya bhṛthe hinota ||<BR>
RV_2,014.05a adhvaryavo yaḥ sv aśnaṃ jaghāna yaḥ śuṣṇam aśuṣaṃ yo vyaṃsam |<BR>
RV_2,014.05c yaḥ pipruṃ namuciṃ yo rudhikrāṃ tasmā indrāyāndhaso juhota ||<BR>
RV_2,014.06a adhvaryavo yaḥ śataṃ śambarasya puro bibhedāśmaneva pūrvīḥ |<BR>
RV_2,014.06c yo varcinaḥ śatam indraḥ sahasram apāvapad bharatā somam asmai ||<BR>
RV_2,014.07a adhvaryavo yaḥ śatam ā sahasram bhūmyā upasthe 'vapaj jaghanvān |<BR>
RV_2,014.07c kutsasyāyor atithigvasya vīrān ny āvṛṇag bharatā somam asmai ||<BR>
RV_2,014.08a adhvaryavo yan naraḥ kāmayādhve śruṣṭī vahanto naśathā tad indre |<BR>
RV_2,014.08c gabhastipūtam bharata śrutāyendrāya somaṃ yajyavo juhota ||<BR>
RV_2,014.09a adhvaryavaḥ kartanā śruṣṭim asmai vane nipūtaṃ vana un nayadhvam |<BR>
RV_2,014.09c juṣāṇo hastyam abhi vāvaśe va indrāya somam madiraṃ juhota ||<BR>
RV_2,014.10a adhvaryavaḥ payasodhar yathā goḥ somebhir īm pṛṇatā bhojam indram |<BR>
RV_2,014.10c vedāham asya nibhṛtam ma etad ditsantam bhūyo yajataś ciketa ||<BR>
RV_2,014.11a adhvaryavo yo divyasya vasvo yaḥ pārthivasya kṣamyasya rājā |<BR>
RV_2,014.11c tam ūrdaraṃ na pṛṇatā yavenendraṃ somebhis tad apo vo astu ||<BR>
RV_2,014.12a asmabhyaṃ tad vaso dānāya rādhaḥ sam arthayasva bahu te vasavyam |<BR>
RV_2,014.12c indra yac citraṃ śravasyā anu dyūn bṛhad vadema vidathe suvīrāḥ ||<BR>
<BR>
RV_2,015.01a pra ghā nv asya mahato mahāni satyā satyasya karaṇāni vocam |<BR>
RV_2,015.01c trikadrukeṣv apibat sutasyāsya made ahim indro jaghāna ||<BR>
RV_2,015.02a avaṃśe dyām astabhāyad bṛhantam ā rodasī apṛṇad antarikṣam |<BR>
RV_2,015.02c sa dhārayat pṛthivīm paprathac ca somasya tā mada indraś cakāra ||<BR>
RV_2,015.03a sadmeva prāco vi mimāya mānair vajreṇa khāny atṛṇan nadīnām |<BR>
RV_2,015.03c vṛthāsṛjat pathibhir dīrghayāthaiḥ somasya tā mada indraś cakāra ||<BR>
RV_2,015.04a sa pravoḷhṝn parigatyā dabhīter viśvam adhāg āyudham iddhe agnau |<BR>
RV_2,015.04c saṃ gobhir aśvair asṛjad rathebhiḥ somasya tā mada indraś cakāra ||<BR>
RV_2,015.05a sa īm mahīṃ dhunim etor aramṇāt so asnātṝn apārayat svasti |<BR>
RV_2,015.05c ta utsnāya rayim abhi pra tasthuḥ somasya tā mada indraś cakāra ||<BR>
RV_2,015.06a sodañcaṃ sindhum ariṇān mahitvā vajreṇāna uṣasaḥ sam pipeṣa |<BR>
RV_2,015.06c ajavaso javinībhir vivṛścan somasya tā mada indraś cakāra ||<BR>
RV_2,015.07a sa vidvāṃ apagohaṃ kanīnām āvir bhavann ud atiṣṭhat parāvṛk |<BR>
RV_2,015.07c prati śroṇa sthād vy anag acaṣṭa somasya tā mada indraś cakāra ||<BR>
RV_2,015.08a bhinad valam aṅgirobhir gṛṇāno vi parvatasya dṛṃhitāny airat |<BR>
RV_2,015.08c riṇag rodhāṃsi kṛtrimāṇy eṣāṃ somasya tā mada indraś cakāra ||<BR>
RV_2,015.09a svapnenābhyupyā cumuriṃ dhuniṃ ca jaghantha dasyum pra dabhītim āvaḥ |<BR>
RV_2,015.09c rambhī cid atra vivide hiraṇyaṃ somasya tā mada indraś cakāra ||<BR>
RV_2,015.10a nūnaṃ sā te prati varaṃ jaritre duhīyad indra dakṣiṇā maghonī |<BR>
RV_2,015.10c śikṣā stotṛbhyo māti dhag bhago no bṛhad vadema vidathe suvīrāḥ ||<BR>
<BR>
RV_2,016.01a pra vaḥ satāṃ jyeṣṭhatamāya suṣṭutim agnāv iva samidhāne havir bhare |<BR>
RV_2,016.01c indram ajuryaṃ jarayantam ukṣitaṃ sanād yuvānam avase havāmahe ||<BR>
RV_2,016.02a yasmād indrād bṛhataḥ kiṃ canem ṛte viśvāny asmin sambhṛtādhi vīryā |<BR>
RV_2,016.02c jaṭhare somaṃ tanvī saho maho haste vajram bharati śīrṣaṇi kratum ||<BR>
RV_2,016.03a na kṣoṇībhyām paribhve ta indriyaṃ na samudraiḥ parvatair indra te rathaḥ |<BR>
RV_2,016.03c na te vajram anv aśnoti kaś cana yad āśubhiḥ patasi yojanā puru ||<BR>
RV_2,016.04a viśve hy asmai yajatāya dhṛṣṇave kratum bharanti vṛṣabhāya saścate |<BR>
RV_2,016.04c vṛṣā yajasva haviṣā viduṣṭaraḥ pibendra somaṃ vṛṣabheṇa bhānunā ||<BR>
RV_2,016.05a vṛṣṇaḥ kośaḥ pavate madhva ūrmir vṛṣabhānnāya vṛṣabhāya pātave |<BR>
RV_2,016.05c vṛṣaṇādhvaryū vṛṣabhāso adrayo vṛṣaṇaṃ somaṃ vṛṣabhāya suṣvati ||<BR>
RV_2,016.06a vṛṣā te vajra uta te vṛṣā ratho vṛṣaṇā harī vṛṣabhāṇy āyudhā |<BR>
RV_2,016.06c vṛṣṇo madasya vṛṣabha tvam īśiṣa indra somasya vṛṣabhasya tṛpṇuhi ||<BR>
RV_2,016.07a pra te nāvaṃ na samane vacasyuvam brahmaṇā yāmi savaneṣu dādhṛṣiḥ |<BR>
RV_2,016.07c kuvin no asya vacaso nibodhiṣad indram utsaṃ na vasunaḥ sicāmahe ||<BR>
RV_2,016.08a purā sambādhād abhy ā vavṛtsva no dhenur na vatsaṃ yavasasya pipyuṣī |<BR>
RV_2,016.08c sakṛt su te sumatibhiḥ śatakrato sam patnībhir na vṛṣaṇo nasīmahi ||<BR>
RV_2,016.09a nūnaṃ sā te prati varaṃ jaritre duhīyad indra dakṣiṇā maghonī |<BR>
RV_2,016.09c śikṣā stotṛbhyo māti dhag bhago no bṛhad vadema vidathe suvīrāḥ ||<BR>
<BR>
RV_2,017.01a tad asmai navyam aṅgirasvad arcata śuṣmā yad asya pratnathodīrate |<BR>
RV_2,017.01c viśvā yad gotrā sahasā parīvṛtā made somasya dṛṃhitāny airayat ||<BR>
RV_2,017.02a sa bhūtu yo ha prathamāya dhāyasa ojo mimāno mahimānam ātirat |<BR>
RV_2,017.02c śūro yo yutsu tanvam parivyata śīrṣaṇi dyām mahinā praty amuñcata ||<BR>
RV_2,017.03a adhākṛṇoḥ prathamaṃ vīryam mahad yad asyāgre brahmaṇā śuṣmam airayaḥ |<BR>
RV_2,017.03c ratheṣṭhena haryaśvena vicyutāḥ pra jīrayaḥ sisrate sadhryak pṛthak ||<BR>
RV_2,017.04a adhā yo viśvā bhuvanābhi majmaneśānakṛt pravayā abhy avardhata |<BR>
RV_2,017.04c ād rodasī jyotiṣā vahnir ātanot sīvyan tamāṃsi dudhitā sam avyayat ||<BR>
RV_2,017.05a sa prācīnān parvatān dṛṃhad ojasādharācīnam akṛṇod apām apaḥ |<BR>
RV_2,017.05c adhārayat pṛthivīṃ viśvadhāyasam astabhnān māyayā dyām avasrasaḥ ||<BR>
RV_2,017.06a sāsmā aram bāhubhyāṃ yam pitākṛṇod viśvasmād ā januṣo vedasas pari |<BR>
RV_2,017.06c yenā pṛthivyāṃ ni kriviṃ śayadhyai vajreṇa hatvy avṛṇak tuviṣvaṇiḥ ||<BR>
RV_2,017.07a amājūr iva pitroḥ sacā satī samānād ā sadasas tvām iye bhagam |<BR>
RV_2,017.07c kṛdhi praketam upa māsy ā bhara daddhi bhāgaṃ tanvo yena māmahaḥ ||<BR>
RV_2,017.08a bhojaṃ tvām indra vayaṃ huvema dadiṣ ṭvam indrāpāṃsi vājān |<BR>
RV_2,017.08c aviḍḍhīndra citrayā na ūtī kṛdhi vṛṣann indra vasyaso naḥ ||<BR>
RV_2,017.09a nūnaṃ sā te prati varaṃ jaritre duhīyad indra dakṣiṇā maghonī |<BR>
RV_2,017.09c śikṣā stotṛbhyo māti dhag bhago no bṛhad vadema vidathe suvīrāḥ ||<BR>
<BR>
RV_2,018.01a prātā ratho navo yoji sasniś caturyugas trikaśaḥ saptaraśmiḥ |<BR>
RV_2,018.01c daśāritro manuṣyaḥ svarṣāḥ sa iṣṭibhir matibhī raṃhyo bhūt ||<BR>
RV_2,018.02a sāsmā aram prathamaṃ sa dvitīyam uto tṛtīyam manuṣaḥ sa hotā |<BR>
RV_2,018.02c anyasyā garbham anya ū jananta so anyebhiḥ sacate jenyo vṛṣā ||<BR>
RV_2,018.03a harī nu kaṃ ratha indrasya yojam āyai sūktena vacasā navena |<BR>
RV_2,018.03c mo ṣu tvām atra bahavo hi viprā ni rīraman yajamānāso anye ||<BR>
RV_2,018.04a ā dvābhyāṃ haribhyām indra yāhy ā caturbhir ā ṣaḍbhir hūyamānaḥ |<BR>
RV_2,018.04c āṣṭābhir daśabhiḥ somapeyam ayaṃ sutaḥ sumakha mā mṛdhas kaḥ ||<BR>
RV_2,018.05a ā viṃśatyā triṃśatā yāhy arvāṅ ā catvāriṃśatā haribhir yujānaḥ |<BR>
RV_2,018.05c ā pañcāśatā surathebhir indrā ṣaṣṭyā saptatyā somapeyam ||<BR>
RV_2,018.06a āśītyā navatyā yāhy arvāṅ ā śatena haribhir uhyamānaḥ |<BR>
RV_2,018.06c ayaṃ hi te śunahotreṣu soma indra tvāyā pariṣikto madāya ||<BR>
RV_2,018.07a mama brahmendra yāhy acchā viśvā harī dhuri dhiṣvā rathasya |<BR>
RV_2,018.07c purutrā hi vihavyo babhūthāsmiñ chūra savane mādayasva ||<BR>
RV_2,018.08a na ma indreṇa sakhyaṃ vi yoṣad asmabhyam asya dakṣiṇā duhīta |<BR>
RV_2,018.08c upa jyeṣṭhe varūthe gabhastau prāye-prāye jigīvāṃsaḥ syāma ||<BR>
RV_2,018.09a nūnaṃ sā te prati varaṃ jaritre duhīyad indra dakṣiṇā maghonī |<BR>
RV_2,018.09c śikṣā stotṛbhyo māti dhag bhago no bṛhad vadema vidathe suvīrāḥ ||<BR>
<BR>
RV_2,019.01a apāyy asyāndhaso madāya manīṣiṇaḥ suvānasya prayasaḥ |<BR>
RV_2,019.01c yasminn indraḥ pradivi vāvṛdhāna oko dadhe brahmaṇyantaś ca naraḥ ||<BR>
RV_2,019.02a asya mandāno madhvo vajrahasto 'him indro arṇovṛtaṃ vi vṛścat |<BR>
RV_2,019.02c pra yad vayo na svasarāṇy acchā prayāṃsi ca nadīnāṃ cakramanta ||<BR>
RV_2,019.03a sa māhina indro arṇo apām prairayad ahihācchā samudram |<BR>
RV_2,019.03c ajanayat sūryaṃ vidad gā aktunāhnāṃ vayunāni sādhat ||<BR>
RV_2,019.04a so apratīni manave purūṇīndro dāśad dāśuṣe hanti vṛtram |<BR>
RV_2,019.04c sadyo yo nṛbhyo atasāyyo bhūt paspṛdhānebhyaḥ sūryasya sātau ||<BR>
RV_2,019.05a sa sunvata indraḥ sūryam ā devo riṇaṅ martyāya stavān |<BR>
RV_2,019.05c ā yad rayiṃ guhadavadyam asmai bharad aṃśaṃ naitaśo daśasyan ||<BR>
RV_2,019.06a sa randhayat sadivaḥ sārathaye śuṣṇam aśuṣaṃ kuyavaṃ kutsāya |<BR>
RV_2,019.06c divodāsāya navatiṃ ca navendraḥ puro vy airac chambarasya ||<BR>
RV_2,019.07a evā ta indrocatham ahema śravasyā na tmanā vājayantaḥ |<BR>
RV_2,019.07c aśyāma tat sāptam āśuṣāṇā nanamo vadhar adevasya pīyoḥ ||<BR>
RV_2,019.08a evā te gṛtsamadāḥ śūra manmāvasyavo na vayunāni takṣuḥ |<BR>
RV_2,019.08c brahmaṇyanta indra te navīya iṣam ūrjaṃ sukṣitiṃ sumnam aśyuḥ ||<BR>
RV_2,019.09a nūnaṃ sā te prati varaṃ jaritre duhīyad indra dakṣiṇā maghonī |<BR>
RV_2,019.09c śikṣā stotṛbhyo māti dhag bhago no bṛhad vadema vidathe suvīrāḥ ||<BR>
<BR>
RV_2,020.01a vayaṃ te vaya indra viddhi ṣu ṇaḥ pra bharāmahe vājayur na ratham |<BR>
RV_2,020.01c vipanyavo dīdhyato manīṣā sumnam iyakṣantas tvāvato nṝn ||<BR>
RV_2,020.02a tvaṃ na indra tvābhir ūtī tvāyato abhiṣṭipāsi janān |<BR>
RV_2,020.02c tvam ino dāśuṣo varūtetthādhīr abhi yo nakṣati tvā ||<BR>
RV_2,020.03a sa no yuvendro johūtraḥ sakhā śivo narām astu pātā |<BR>
RV_2,020.03c yaḥ śaṃsantaṃ yaḥ śaśamānam ūtī pacantaṃ ca stuvantaṃ ca praṇeṣat ||<BR>
RV_2,020.04a tam u stuṣa indraṃ taṃ gṛṇīṣe yasmin purā vāvṛdhuḥ śāśaduś ca |<BR>
RV_2,020.04c sa vasvaḥ kāmam pīparad iyāno brahmaṇyato nūtanasyāyoḥ ||<BR>
RV_2,020.05a so aṅgirasām ucathā jujuṣvān brahmā tūtod indro gātum iṣṇan |<BR>
RV_2,020.05c muṣṇann uṣasaḥ sūryeṇa stavān aśnasya cic chiśnathat pūrvyāṇi ||<BR>
RV_2,020.06a sa ha śruta indro nāma deva ūrdhvo bhuvan manuṣe dasmatamaḥ |<BR>
RV_2,020.06c ava priyam arśasānasya sāhvāñ chiro bharad dāsasya svadhāvān ||<BR>
RV_2,020.07a sa vṛtrahendraḥ kṛṣṇayonīḥ purandaro dāsīr airayad vi |<BR>
RV_2,020.07c ajanayan manave kṣām apaś ca satrā śaṃsaṃ yajamānasya tūtot ||<BR>
RV_2,020.08a tasmai tavasyam anu dāyi satrendrāya devebhir arṇasātau |<BR>
RV_2,020.08c prati yad asya vajram bāhvor dhur hatvī dasyūn pura āyasīr ni tārīt ||<BR>
RV_2,020.09a nūnaṃ sā te prati varaṃ jaritre duhīyad indra dakṣiṇā maghonī |<BR>
RV_2,020.09c śikṣā stotṛbhyo māti dhag bhago no bṛhad vadema vidathe suvīrāḥ ||<BR>
<BR>
RV_2,021.01a viśvajite dhanajite svarjite satrājite nṛjita urvarājite |<BR>
RV_2,021.01c aśvajite gojite abjite bharendrāya somaṃ yajatāya haryatam ||<BR>
RV_2,021.02a abhibhuve 'bhibhaṅgāya vanvate 'ṣāḷhāya sahamānāya vedhase |<BR>
RV_2,021.02c tuvigraye vahnaye duṣṭarītave satrāsāhe nama indrāya vocata ||<BR>
RV_2,021.03a satrāsāho janabhakṣo janaṃsahaś cyavano yudhmo anu joṣam ukṣitaḥ |<BR>
RV_2,021.03c vṛtañcayaḥ sahurir vikṣv ārita indrasya vocam pra kṛtāni vīryā ||<BR>
RV_2,021.04a anānudo vṛṣabho dodhato vadho gambhīra ṛṣvo asamaṣṭakāvyaḥ |<BR>
RV_2,021.04c radhracodaḥ śnathano vīḷitas pṛthur indraḥ suyajña uṣasaḥ svar janat ||<BR>
RV_2,021.05a yajñena gātum apturo vividrire dhiyo hinvānā uśijo manīṣiṇaḥ |<BR>
RV_2,021.05c abhisvarā niṣadā gā avasyava indre hinvānā draviṇāny āśata ||<BR>
RV_2,021.06a indra śreṣṭhāni draviṇāni dhehi cittiṃ dakṣasya subhagatvam asme |<BR>
RV_2,021.06c poṣaṃ rayīṇām ariṣṭiṃ tanūnāṃ svādmānaṃ vācaḥ sudinatvam ahnām ||<BR>
<BR>
RV_2,022.01a trikadrukeṣu mahiṣo yavāśiraṃ tuviśuṣmas tṛpat somam apibad viṣṇunā sutaṃ yathāvaśat |<BR>
RV_2,022.01e sa īm mamāda mahi karma kartave mahām uruṃ sainaṃ saścad devo devaṃ satyam indraṃ satya induḥ ||<BR>
RV_2,022.02a adha tviṣīmāṃ abhy ojasā kriviṃ yudhābhavad ā rodasī apṛṇad asya majmanā pra vāvṛdhe |<BR>
RV_2,022.02e adhattānyaṃ jaṭhare prem aricyata sainaṃ saścad devo devaṃ satyam indraṃ satya induḥ ||<BR>
RV_2,022.03a sākaṃ jātaḥ kratunā sākam ojasā vavakṣitha sākaṃ vṛddho vīryaiḥ sāsahir mṛdho vicarṣaṇiḥ |<BR>
RV_2,022.03e dātā rādha stuvate kāmyaṃ vasu sainaṃ saścad devo devaṃ satyam indraṃ satya induḥ ||<BR>
RV_2,022.04a tava tyan naryaṃ nṛto 'pa indra prathamam pūrvyaṃ divi pravācyaṃ kṛtam |<BR>
RV_2,022.04c yad devasya śavasā prāriṇā asuṃ riṇann apaḥ |<BR>
RV_2,022.04e bhuvad viśvam abhy ādevam ojasā vidād ūrjaṃ śatakratur vidād iṣam ||<BR>
<BR>
RV_2,023.01a gaṇānāṃ tvā gaṇapatiṃ havāmahe kaviṃ kavīnām upamaśravastamam |<BR>
RV_2,023.01c jyeṣṭharājam brahmaṇām brahmaṇas pata ā naḥ śṛṇvann ūtibhiḥ sīda sādanam ||<BR>
RV_2,023.02a devāś cit te asurya pracetaso bṛhaspate yajñiyam bhāgam ānaśuḥ |<BR>
RV_2,023.02c usrā iva sūryo jyotiṣā maho viśveṣām ij janitā brahmaṇām asi ||<BR>
RV_2,023.03a ā vibādhyā parirāpas tamāṃsi ca jyotiṣmantaṃ ratham ṛtasya tiṣṭhasi |<BR>
RV_2,023.03c bṛhaspate bhīmam amitradambhanaṃ rakṣohaṇaṃ gotrabhidaṃ svarvidam ||<BR>
RV_2,023.04a sunītibhir nayasi trāyase janaṃ yas tubhyaṃ dāśān na tam aṃho aśnavat |<BR>
RV_2,023.04c brahmadviṣas tapano manyumīr asi bṛhaspate mahi tat te mahitvanam ||<BR>
RV_2,023.05a na tam aṃho na duritaṃ kutaś cana nārātayas titirur na dvayāvinaḥ |<BR>
RV_2,023.05c viśvā id asmād dhvaraso vi bādhase yaṃ sugopā rakṣasi brahmaṇas pate ||<BR>
RV_2,023.06a tvaṃ no gopāḥ pathikṛd vicakṣaṇas tava vratāya matibhir jarāmahe |<BR>
RV_2,023.06c bṛhaspate yo no abhi hvaro dadhe svā tam marmartu ducchunā harasvatī ||<BR>
RV_2,023.07a uta vā yo no marcayād anāgaso 'rātīvā martaḥ sānuko vṛkaḥ |<BR>
RV_2,023.07c bṛhaspate apa taṃ vartayā pathaḥ sugaṃ no asyai devavītaye kṛdhi ||<BR>
RV_2,023.08a trātāraṃ tvā tanūnāṃ havāmahe 'vaspartar adhivaktāram asmayum |<BR>
RV_2,023.08c bṛhaspate devanido ni barhaya mā durevā uttaraṃ sumnam un naśan ||<BR>
RV_2,023.09a tvayā vayaṃ suvṛdhā brahmaṇas pate spārhā vasu manuṣyā dadīmahi |<BR>
RV_2,023.09c yā no dūre taḷito yā arātayo 'bhi santi jambhayā tā anapnasaḥ ||<BR>
RV_2,023.10a tvayā vayam uttamaṃ dhīmahe vayo bṛhaspate papriṇā sasninā yujā |<BR>
RV_2,023.10c mā no duḥśaṃso abhidipsur īśata pra suśaṃsā matibhis tāriṣīmahi ||<BR>
RV_2,023.11a anānudo vṛṣabho jagmir āhavaṃ niṣṭaptā śatrum pṛtanāsu sāsahiḥ |<BR>
RV_2,023.11c asi satya ṛṇayā brahmaṇas pata ugrasya cid damitā vīḷuharṣiṇaḥ ||<BR>
RV_2,023.12a adevena manasā yo riṣaṇyati śāsām ugro manyamāno jighāṃsati |<BR>
RV_2,023.12c bṛhaspate mā praṇak tasya no vadho ni karma manyuṃ durevasya śardhataḥ ||<BR>
RV_2,023.13a bhareṣu havyo namasopasadyo gantā vājeṣu sanitā dhanaṃ-dhanam |<BR>
RV_2,023.13c viśvā id aryo abhidipsvo mṛdho bṛhaspatir vi vavarhā rathāṃ iva ||<BR>
RV_2,023.14a tejiṣṭhayā tapanī rakṣasas tapa ye tvā nide dadhire dṛṣṭavīryam |<BR>
RV_2,023.14c āvis tat kṛṣva yad asat ta ukthyam bṛhaspate vi parirāpo ardaya ||<BR>
RV_2,023.15a bṛhaspate ati yad aryo arhād dyumad vibhāti kratumaj janeṣu |<BR>
RV_2,023.15c yad dīdayac chavasa ṛtaprajāta tad asmāsu draviṇaṃ dhehi citram ||<BR>
RV_2,023.16a mā na stenebhyo ye abhi druhas pade nirāmiṇo ripavo 'nneṣu jāgṛdhuḥ |<BR>
RV_2,023.16c ā devānām ohate vi vrayo hṛdi bṛhaspate na paraḥ sāmno viduḥ ||<BR>
RV_2,023.17a viśvebhyo hi tvā bhuvanebhyas pari tvaṣṭājanat sāmnaḥ-sāmnaḥ kaviḥ |<BR>
RV_2,023.17c sa ṛṇacid ṛṇayā brahmaṇas patir druho hantā maha ṛtasya dhartari ||<BR>
RV_2,023.18a tava śriye vy ajihīta parvato gavāṃ gotram udasṛjo yad aṅgiraḥ |<BR>
RV_2,023.18c indreṇa yujā tamasā parīvṛtam bṛhaspate nir apām aubjo arṇavam ||<BR>
RV_2,023.19a brahmaṇas pate tvam asya yantā sūktasya bodhi tanayaṃ ca jinva |<BR>
RV_2,023.19c viśvaṃ tad bhadraṃ yad avanti devā bṛhad vadema vidathe suvīrāḥ ||<BR>
<BR>
RV_2,024.01a semām aviḍḍhi prabhṛtiṃ ya īśiṣe 'yā vidhema navayā mahā girā |<BR>
RV_2,024.01c yathā no mīḍhvān stavate sakhā tava bṛhaspate sīṣadhaḥ sota no matim ||<BR>
RV_2,024.02a yo nantvāny anaman ny ojasotādardar manyunā śambarāṇi vi |<BR>
RV_2,024.02c prācyāvayad acyutā brahmaṇas patir ā cāviśad vasumantaṃ vi parvatam ||<BR>
RV_2,024.03a tad devānāṃ devatamāya kartvam aśrathnan dṛḷhāvradanta vīḷitā |<BR>
RV_2,024.03c ud gā ājad abhinad brahmaṇā valam agūhat tamo vy acakṣayat svaḥ ||<BR>
RV_2,024.04a aśmāsyam avatam brahmaṇas patir madhudhāram abhi yam ojasātṛṇat |<BR>
RV_2,024.04c tam eva viśve papire svardṛśo bahu sākaṃ sisicur utsam udriṇam ||<BR>
RV_2,024.05a sanā tā kā cid bhuvanā bhavītvā mādbhiḥ śaradbhir duro varanta vaḥ |<BR>
RV_2,024.05c ayatantā carato anyad-anyad id yā cakāra vayunā brahmaṇas patiḥ ||<BR>
RV_2,024.06a abhinakṣanto abhi ye tam ānaśur nidhim paṇīnām paramaṃ guhā hitam |<BR>
RV_2,024.06c te vidvāṃsaḥ praticakṣyānṛtā punar yata u āyan tad ud īyur āviśam ||<BR>
RV_2,024.07a ṛtāvānaḥ praticakṣyānṛtā punar āta ā tasthuḥ kavayo mahas pathaḥ |<BR>
RV_2,024.07c te bāhubhyāṃ dhamitam agnim aśmani nakiḥ ṣo asty araṇo jahur hi tam ||<BR>
RV_2,024.08a ṛtajyena kṣipreṇa brahmaṇas patir yatra vaṣṭi pra tad aśnoti dhanvanā |<BR>
RV_2,024.08c tasya sādhvīr iṣavo yābhir asyati nṛcakṣaso dṛśaye karṇayonayaḥ ||<BR>
RV_2,024.09a sa saṃnayaḥ sa vinayaḥ purohitaḥ sa suṣṭutaḥ sa yudhi brahmaṇas patiḥ |<BR>
RV_2,024.09c cākṣmo yad vājam bharate matī dhanād it sūryas tapati tapyatur vṛthā ||<BR>
RV_2,024.10a vibhu prabhu prathamam mehanāvato bṛhaspateḥ suvidatrāṇi rādhyā |<BR>
RV_2,024.10c imā sātāni venyasya vājino yena janā ubhaye bhuñjate viśaḥ ||<BR>
RV_2,024.11a yo 'vare vṛjane viśvathā vibhur mahām u raṇvaḥ śavasā vavakṣitha |<BR>
RV_2,024.11c sa devo devān prati paprathe pṛthu viśved u tā paribhūr brahmaṇas patiḥ ||<BR>
RV_2,024.12a viśvaṃ satyam maghavānā yuvor id āpaś cana pra minanti vrataṃ vām |<BR>
RV_2,024.12c acchendrābrahmaṇaspatī havir no 'nnaṃ yujeva vājinā jigātam ||<BR>
RV_2,024.13a utāśiṣṭhā anu śṛṇvanti vahnayaḥ sabheyo vipro bharate matī dhanā |<BR>
RV_2,024.13c vīḷudveṣā anu vaśa ṛṇam ādadiḥ sa ha vājī samithe brahmaṇas patiḥ ||<BR>
RV_2,024.14a brahmaṇas pater abhavad yathāvaśaṃ satyo manyur mahi karmā kariṣyataḥ |<BR>
RV_2,024.14c yo gā udājat sa dive vi cābhajan mahīva rītiḥ śavasāsarat pṛthak ||<BR>
RV_2,024.15a brahmaṇas pate suyamasya viśvahā rāyaḥ syāma rathyo vayasvataḥ |<BR>
RV_2,024.15c vīreṣu vīrāṃ upa pṛṅdhi nas tvaṃ yad īśāno brahmaṇā veṣi me havam ||<BR>
RV_2,024.16a brahmaṇas pate tvam asya yantā sūktasya bodhi tanayaṃ ca jinva |<BR>
RV_2,024.16c viśvaṃ tad bhadraṃ yad avanti devā bṛhad vadema vidathe suvīrāḥ ||<BR>
<BR>
RV_2,025.01a indhāno agniṃ vanavad vanuṣyataḥ kṛtabrahmā śūśuvad rātahavya it |<BR>
RV_2,025.01c jātena jātam ati sa pra sarsṛte yaṃ-yaṃ yujaṃ kṛṇute brahmaṇas patiḥ ||<BR>
RV_2,025.02a vīrebhir vīrān vanavad vanuṣyato gobhī rayim paprathad bodhati tmanā |<BR>
RV_2,025.02c tokaṃ ca tasya tanayaṃ ca vardhate yaṃ-yaṃ yujaṃ kṛṇute brahmaṇas patiḥ ||<BR>
RV_2,025.03a sindhur na kṣodaḥ śimīvāṃ ṛghāyato vṛṣeva vadhrīṃr abhi vaṣṭy ojasā |<BR>
RV_2,025.03c agner iva prasitir nāha vartave yaṃ-yaṃ yujaṃ kṛṇute brahmaṇas patiḥ ||<BR>
RV_2,025.04a tasmā arṣanti divyā asaścataḥ sa satvabhiḥ prathamo goṣu gacchati |<BR>
RV_2,025.04c anibhṛṣṭataviṣir hanty ojasā yaṃ-yaṃ yujaṃ kṛṇute brahmaṇas patiḥ ||<BR>
RV_2,025.05a tasmā id viśve dhunayanta sindhavo 'cchidrā śarma dadhire purūṇi |<BR>
RV_2,025.05c devānāṃ sumne subhagaḥ sa edhate yaṃ-yaṃ yujaṃ kṛṇute brahmaṇas patiḥ ||<BR>
<BR>
RV_2,026.01a ṛjur ic chaṃso vanavad vanuṣyato devayann id adevayantam abhy asat |<BR>
RV_2,026.01c suprāvīr id vanavat pṛtsu duṣṭaraṃ yajved ayajyor vi bhajāti bhojanam ||<BR>
RV_2,026.02a yajasva vīra pra vihi manāyato bhadram manaḥ kṛṇuṣva vṛtratūrye |<BR>
RV_2,026.02c haviṣ kṛṇuṣva subhago yathāsasi brahmaṇas pater ava ā vṛṇīmahe ||<BR>
RV_2,026.03a sa ij janena sa viśā sa janmanā sa putrair vājam bharate dhanā nṛbhiḥ |<BR>
RV_2,026.03c devānāṃ yaḥ pitaram āvivāsati śraddhāmanā haviṣā brahmaṇas patim ||<BR>
RV_2,026.04a yo asmai havyair ghṛtavadbhir avidhat pra tam prācā nayati brahmaṇas patiḥ |<BR>
RV_2,026.04c uruṣyatīm aṃhaso rakṣatī riṣo 'ṃhoś cid asmā urucakrir adbhutaḥ ||<BR>
<BR>
RV_2,027.01a imā gira ādityebhyo ghṛtasnūḥ sanād rājabhyo juhvā juhomi |<BR>
RV_2,027.01c śṛṇotu mitro aryamā bhago nas tuvijāto varuṇo dakṣo aṃśaḥ ||<BR>
RV_2,027.02a imaṃ stomaṃ sakratavo me adya mitro aryamā varuṇo juṣanta |<BR>
RV_2,027.02c ādityāsaḥ śucayo dhārapūtā avṛjinā anavadyā ariṣṭāḥ ||<BR>
RV_2,027.03a ta ādityāsa uravo gabhīrā adabdhāso dipsanto bhūryakṣāḥ |<BR>
RV_2,027.03c antaḥ paśyanti vṛjinota sādhu sarvaṃ rājabhyaḥ paramā cid anti ||<BR>
RV_2,027.04a dhārayanta ādityāso jagat sthā devā viśvasya bhuvanasya gopāḥ |<BR>
RV_2,027.04c dīrghādhiyo rakṣamāṇā asuryam ṛtāvānaś cayamānā ṛṇāni ||<BR>
RV_2,027.05a vidyām ādityā avaso vo asya yad aryaman bhaya ā cin mayobhu |<BR>
RV_2,027.05c yuṣmākam mitrāvaruṇā praṇītau pari śvabhreva duritāni vṛjyām ||<BR>
RV_2,027.06a sugo hi vo aryaman mitra panthā anṛkṣaro varuṇa sādhur asti |<BR>
RV_2,027.06c tenādityā adhi vocatā no yacchatā no duṣparihantu śarma ||<BR>
RV_2,027.07a pipartu no aditī rājaputrāti dveṣāṃsy aryamā sugebhiḥ |<BR>
RV_2,027.07c bṛhan mitrasya varuṇasya śarmopa syāma puruvīrā ariṣṭāḥ ||<BR>
RV_2,027.08a tisro bhūmīr dhārayan trīṃr uta dyūn trīṇi vratā vidathe antar eṣām |<BR>
RV_2,027.08c ṛtenādityā mahi vo mahitvaṃ tad aryaman varuṇa mitra cāru ||<BR>
RV_2,027.09a trī rocanā divyā dhārayanta hiraṇyayāḥ śucayo dhārapūtāḥ |<BR>
RV_2,027.09c asvapnajo animiṣā adabdhā uruśaṃsā ṛjave martyāya ||<BR>
RV_2,027.10a tvaṃ viśveṣāṃ varuṇāsi rājā ye ca devā asura ye ca martāḥ |<BR>
RV_2,027.10c śataṃ no rāsva śarado vicakṣe 'śyāmāyūṃṣi sudhitāni pūrvā ||<BR>
RV_2,027.11a na dakṣiṇā vi cikite na savyā na prācīnam ādityā nota paścā |<BR>
RV_2,027.11c pākyā cid vasavo dhīryā cid yuṣmānīto abhayaṃ jyotir aśyām ||<BR>
RV_2,027.12a yo rājabhya ṛtanibhyo dadāśa yaṃ vardhayanti puṣṭayaś ca nityāḥ |<BR>
RV_2,027.12c sa revān yāti prathamo rathena vasudāvā vidatheṣu praśastaḥ ||<BR>
RV_2,027.13a śucir apaḥ sūyavasā adabdha upa kṣeti vṛddhavayāḥ suvīraḥ |<BR>
RV_2,027.13c nakiṣ ṭaṃ ghnanty antito na dūrād ya ādityānām bhavati praṇītau ||<BR>
RV_2,027.14a adite mitra varuṇota mṛḷa yad vo vayaṃ cakṛmā kac cid āgaḥ |<BR>
RV_2,027.14c urv aśyām abhayaṃ jyotir indra mā no dīrghā abhi naśan tamisrāḥ ||<BR>
RV_2,027.15a ubhe asmai pīpayataḥ samīcī divo vṛṣṭiṃ subhago nāma puṣyan |<BR>
RV_2,027.15c ubhā kṣayāv ājayan yāti pṛtsūbhāv ardhau bhavataḥ sādhū asmai ||<BR>
RV_2,027.16a yā vo māyā abhidruhe yajatrāḥ pāśā ādityā ripave vicṛttāḥ |<BR>
RV_2,027.16c aśvīva tāṃ ati yeṣaṃ rathenāriṣṭā urāv ā śarman syāma ||<BR>
RV_2,027.17a māham maghono varuṇa priyasya bhūridāvna ā vidaṃ śūnam āpeḥ |<BR>
RV_2,027.17c mā rāyo rājan suyamād ava sthām bṛhad vadema vidathe suvīrāḥ ||<BR>
<BR>
RV_2,028.01a idaṃ kaver ādityasya svarājo viśvāni sānty abhy astu mahnā |<BR>
RV_2,028.01c ati yo mandro yajathāya devaḥ sukīrtim bhikṣe varuṇasya bhūreḥ ||<BR>
RV_2,028.02a tava vrate subhagāsaḥ syāma svādhyo varuṇa tuṣṭuvāṃsaḥ |<BR>
RV_2,028.02c upāyana uṣasāṃ gomatīnām agnayo na jaramāṇā anu dyūn ||<BR>
RV_2,028.03a tava syāma puruvīrasya śarmann uruśaṃsasya varuṇa praṇetaḥ |<BR>
RV_2,028.03c yūyaṃ naḥ putrā aditer adabdhā abhi kṣamadhvaṃ yujyāya devāḥ ||<BR>
RV_2,028.04a pra sīm ādityo asṛjad vidhartāṃ ṛtaṃ sindhavo varuṇasya yanti |<BR>
RV_2,028.04c na śrāmyanti na vi mucanty ete vayo na paptū raghuyā parijman ||<BR>
RV_2,028.05a vi mac chrathāya raśanām ivāga ṛdhyāma te varuṇa khām ṛtasya |<BR>
RV_2,028.05c mā tantuś chedi vayato dhiyam me mā mātrā śāry apasaḥ pura ṛtoḥ ||<BR>
RV_2,028.06a apo su myakṣa varuṇa bhiyasam mat samrāḷ ṛtāvo 'nu mā gṛbhāya |<BR>
RV_2,028.06c dāmeva vatsād vi mumugdhy aṃho nahi tvad āre nimiṣaś caneśe ||<BR>
RV_2,028.07a mā no vadhair varuṇa ye ta iṣṭāv enaḥ kṛṇvantam asura bhrīṇanti |<BR>
RV_2,028.07c mā jyotiṣaḥ pravasathāni ganma vi ṣū mṛdhaḥ śiśratho jīvase naḥ ||<BR>
RV_2,028.08a namaḥ purā te varuṇota nūnam utāparaṃ tuvijāta bravāma |<BR>
RV_2,028.08c tve hi kam parvate na śritāny apracyutāni dūḷabha vratāni ||<BR>
RV_2,028.09a para ṛṇā sāvīr adha matkṛtāni māhaṃ rājann anyakṛtena bhojam |<BR>
RV_2,028.09c avyuṣṭā in nu bhūyasīr uṣāsa ā no jīvān varuṇa tāsu śādhi ||<BR>
RV_2,028.10a yo me rājan yujyo vā sakhā vā svapne bhayam bhīrave mahyam āha |<BR>
RV_2,028.10c steno vā yo dipsati no vṛko vā tvaṃ tasmād varuṇa pāhy asmān ||<BR>
RV_2,028.11a māham maghono varuṇa priyasya bhūridāvna ā vidaṃ śūnam āpeḥ |<BR>
RV_2,028.11c mā rāyo rājan suyamād ava sthām bṛhad vadema vidathe suvīrāḥ ||<BR>
<BR>
RV_2,029.01a dhṛtavratā ādityā iṣirā āre mat karta rahasūr ivāgaḥ |<BR>
RV_2,029.01c śṛṇvato vo varuṇa mitra devā bhadrasya vidvāṃ avase huve vaḥ ||<BR>
RV_2,029.02a yūyaṃ devāḥ pramatir yūyam ojo yūyaṃ dveṣāṃsi sanutar yuyota |<BR>
RV_2,029.02c abhikṣattāro abhi ca kṣamadhvam adyā ca no mṛḷayatāparaṃ ca ||<BR>
RV_2,029.03a kim ū nu vaḥ kṛṇavāmāpareṇa kiṃ sanena vasava āpyena |<BR>
RV_2,029.03c yūyaṃ no mitrāvaruṇādite ca svastim indrāmaruto dadhāta ||<BR>
RV_2,029.04a haye devā yūyam id āpaya stha te mṛḷata nādhamānāya mahyam |<BR>
RV_2,029.04c mā vo ratho madhyamavāḷ ṛte bhūn mā yuṣmāvatsv āpiṣu śramiṣma ||<BR>
RV_2,029.05a pra va eko mimaya bhūry āgo yan mā piteva kitavaṃ śaśāsa |<BR>
RV_2,029.05c āre pāśā āre aghāni devā mā mādhi putre vim iva grabhīṣṭa ||<BR>
RV_2,029.06a arvāñco adyā bhavatā yajatrā ā vo hārdi bhayamāno vyayeyam |<BR>
RV_2,029.06c trādhvaṃ no devā nijuro vṛkasya trādhvaṃ kartād avapado yajatrāḥ ||<BR>
RV_2,029.07a māham maghono varuṇa priyasya bhūridāvna ā vidaṃ śūnam āpeḥ |<BR>
RV_2,029.07c mā rāyo rājan suyamād ava sthām bṛhad vadema vidathe suvīrāḥ ||<BR>
<BR>
RV_2,030.01a ṛtaṃ devāya kṛṇvate savitra indrāyāhighne na ramanta āpaḥ |<BR>
RV_2,030.01c ahar-ahar yāty aktur apāṃ kiyāty ā prathamaḥ sarga āsām ||<BR>
RV_2,030.02a yo vṛtrāya sinam atrābhariṣyat pra taṃ janitrī viduṣa uvāca |<BR>
RV_2,030.02c patho radantīr anu joṣam asmai dive-dive dhunayo yanty artham ||<BR>
RV_2,030.03a ūrdhvo hy asthād adhy antarikṣe 'dhā vṛtrāya pra vadhaṃ jabhāra |<BR>
RV_2,030.03c mihaṃ vasāna upa hīm adudrot tigmāyudho ajayac chatrum indraḥ ||<BR>
RV_2,030.04a bṛhaspate tapuṣāśneva vidhya vṛkadvaraso asurasya vīrān |<BR>
RV_2,030.04c yathā jaghantha dhṛṣatā purā cid evā jahi śatrum asmākam indra ||<BR>
RV_2,030.05a ava kṣipa divo aśmānam uccā yena śatrum mandasāno nijūrvāḥ |<BR>
RV_2,030.05c tokasya sātau tanayasya bhūrer asmāṃ ardhaṃ kṛṇutād indra gonām ||<BR>
RV_2,030.06a pra hi kratuṃ vṛhatho yaṃ vanutho radhrasya stho yajamānasya codau |<BR>
RV_2,030.06c indrāsomā yuvam asmāṃ aviṣṭam asmin bhayasthe kṛṇutam u lokam ||<BR>
RV_2,030.07a na mā taman na śraman nota tandran na vocāma mā sunoteti somam |<BR>
RV_2,030.07c yo me pṛṇād yo dadad yo nibodhād yo mā sunvantam upa gobhir āyat ||<BR>
RV_2,030.08a sarasvati tvam asmāṃ aviḍḍhi marutvatī dhṛṣatī jeṣi śatrūn |<BR>
RV_2,030.08c tyaṃ cic chardhantaṃ taviṣīyamāṇam indro hanti vṛṣabhaṃ śaṇḍikānām ||<BR>
RV_2,030.09a yo naḥ sanutya uta vā jighatnur abhikhyāya taṃ tigitena vidhya |<BR>
RV_2,030.09c bṛhaspata āyudhair jeṣi śatrūn druhe rīṣantam pari dhehi rājan ||<BR>
RV_2,030.10a asmākebhiḥ satvabhiḥ śūra śūrair vīryā kṛdhi yāni te kartvāni |<BR>
RV_2,030.10c jyog abhūvann anudhūpitāso hatvī teṣām ā bharā no vasūni ||<BR>
RV_2,030.11a taṃ vaḥ śardham mārutaṃ sumnayur giropa bruve namasā daivyaṃ janam |<BR>
RV_2,030.11c yathā rayiṃ sarvavīraṃ naśāmahā apatyasācaṃ śrutyaṃ dive-dive ||<BR>
<BR>
RV_2,031.01a asmākam mitrāvaruṇāvataṃ ratham ādityai rudrair vasubhiḥ sacābhuvā |<BR>
RV_2,031.01c pra yad vayo na paptan vasmanas pari śravasyavo hṛṣīvanto vanarṣadaḥ ||<BR>
RV_2,031.02a adha smā na ud avatā sajoṣaso rathaṃ devāso abhi vikṣu vājayum |<BR>
RV_2,031.02c yad āśavaḥ padyābhis titrato rajaḥ pṛthivyāḥ sānau jaṅghananta pāṇibhiḥ ||<BR>
RV_2,031.03a uta sya na indro viśvacarṣaṇir divaḥ śardhena mārutena sukratuḥ |<BR>
RV_2,031.03c anu nu sthāty avṛkābhir ūtibhī ratham mahe sanaye vājasātaye ||<BR>
RV_2,031.04a uta sya devo bhuvanasya sakṣaṇis tvaṣṭā gnābhiḥ sajoṣā jūjuvad ratham |<BR>
RV_2,031.04c iḷā bhago bṛhaddivota rodasī pūṣā purandhir aśvināv adhā patī ||<BR>
RV_2,031.05a uta tye devī subhage mithūdṛśoṣāsānaktā jagatām apījuvā |<BR>
RV_2,031.05c stuṣe yad vām pṛthivi navyasā vaca sthātuś ca vayas trivayā upastire ||<BR>
RV_2,031.06a uta vaḥ śaṃsam uśijām iva śmasy ahir budhnyo 'ja ekapād uta |<BR>
RV_2,031.06c trita ṛbhukṣāḥ savitā cano dadhe 'pāṃ napād āśuhemā dhiyā śami ||<BR>
RV_2,031.07a etā vo vaśmy udyatā yajatrā atakṣann āyavo navyase sam |<BR>
RV_2,031.07c śravasyavo vājaṃ cakānāḥ saptir na rathyo aha dhītim aśyāḥ ||<BR>
<BR>
RV_2,032.01a asya me dyāvāpṛthivī ṛtāyato bhūtam avitrī vacasaḥ siṣāsataḥ |<BR>
RV_2,032.01c yayor āyuḥ prataraṃ te idam pura upastute vasūyur vām maho dadhe ||<BR>
RV_2,032.02a mā no guhyā ripa āyor ahan dabhan mā na ābhyo rīradho ducchunābhyaḥ |<BR>
RV_2,032.02c mā no vi yauḥ sakhyā viddhi tasya naḥ sumnāyatā manasā tat tvemahe ||<BR>
RV_2,032.03a aheḷatā manasā śruṣṭim ā vaha duhānāṃ dhenum pipyuṣīm asaścatam |<BR>
RV_2,032.03c padyābhir āśuṃ vacasā ca vājinaṃ tvāṃ hinomi puruhūta viśvahā ||<BR>
RV_2,032.04a rākām ahaṃ suhavāṃ suṣṭutī huve śṛṇotu naḥ subhagā bodhatu tmanā |<BR>
RV_2,032.04c sīvyatv apaḥ sūcyācchidyamānayā dadātu vīraṃ śatadāyam ukthyam ||<BR>
RV_2,032.05a yās te rāke sumatayaḥ supeśaso yābhir dadāsi dāśuṣe vasūni |<BR>
RV_2,032.05c tābhir no adya sumanā upāgahi sahasrapoṣaṃ subhage rarāṇā ||<BR>
RV_2,032.06a sinīvāli pṛthuṣṭuke yā devānām asi svasā |<BR>
RV_2,032.06c juṣasva havyam āhutam prajāṃ devi didiḍḍhi naḥ ||<BR>
RV_2,032.07a yā subāhuḥ svaṅguriḥ suṣūmā bahusūvarī |<BR>
RV_2,032.07c tasyai viśpatnyai haviḥ sinīvālyai juhotana ||<BR>
RV_2,032.08a yā guṅgūr yā sinīvālī yā rākā yā sarasvatī |<BR>
RV_2,032.08c indrāṇīm ahva ūtaye varuṇānīṃ svastaye ||<BR>
<BR>
RV_2,033.01a ā te pitar marutāṃ sumnam etu mā naḥ sūryasya saṃdṛśo yuyothāḥ |<BR>
RV_2,033.01c abhi no vīro arvati kṣameta pra jāyemahi rudra prajābhiḥ ||<BR>
RV_2,033.02a tvādattebhī rudra śantamebhiḥ śataṃ himā aśīya bheṣajebhiḥ |<BR>
RV_2,033.02c vy asmad dveṣo vitaraṃ vy aṃho vy amīvāś cātayasvā viṣūcīḥ ||<BR>
RV_2,033.03a śreṣṭho jātasya rudra śriyāsi tavastamas tavasāṃ vajrabāho |<BR>
RV_2,033.03c parṣi ṇaḥ pāram aṃhasaḥ svasti viśvā abhītī rapaso yuyodhi ||<BR>
RV_2,033.04a mā tvā rudra cukrudhāmā namobhir mā duṣṭutī vṛṣabha mā sahūtī |<BR>
RV_2,033.04c un no vīrāṃ arpaya bheṣajebhir bhiṣaktamaṃ tvā bhiṣajāṃ śṛṇomi ||<BR>
RV_2,033.05a havīmabhir havate yo havirbhir ava stomebhī rudraṃ diṣīya |<BR>
RV_2,033.05c ṛdūdaraḥ suhavo mā no asyai babhruḥ suśipro rīradhan manāyai ||<BR>
RV_2,033.06a un mā mamanda vṛṣabho marutvān tvakṣīyasā vayasā nādhamānam |<BR>
RV_2,033.06c ghṛṇīva cchāyām arapā aśīyā vivāseyaṃ rudrasya sumnam ||<BR>
RV_2,033.07a kva sya te rudra mṛḷayākur hasto yo asti bheṣajo jalāṣaḥ |<BR>
RV_2,033.07c apabhartā rapaso daivyasyābhī nu mā vṛṣabha cakṣamīthāḥ ||<BR>
RV_2,033.08a pra babhrave vṛṣabhāya śvitīce maho mahīṃ suṣṭutim īrayāmi |<BR>
RV_2,033.08c namasyā kalmalīkinaṃ namobhir gṛṇīmasi tveṣaṃ rudrasya nāma ||<BR>
RV_2,033.09a sthirebhir aṅgaiḥ pururūpa ugro babhruḥ śukrebhiḥ pipiśe hiraṇyaiḥ |<BR>
RV_2,033.09c īśānād asya bhuvanasya bhūrer na vā u yoṣad rudrād asuryam ||<BR>
RV_2,033.10a arhan bibharṣi sāyakāni dhanvārhan niṣkaṃ yajataṃ viśvarūpam |<BR>
RV_2,033.10c arhann idaṃ dayase viśvam abhvaṃ na vā ojīyo rudra tvad asti ||<BR>
RV_2,033.11a stuhi śrutaṃ gartasadaṃ yuvānam mṛgaṃ na bhīmam upahatnum ugram |<BR>
RV_2,033.11c mṛḷā jaritre rudra stavāno 'nyaṃ te asman ni vapantu senāḥ ||<BR>
RV_2,033.12a kumāraś cit pitaraṃ vandamānam prati nānāma rudropayantam |<BR>
RV_2,033.12c bhūrer dātāraṃ satpatiṃ gṛṇīṣe stutas tvam bheṣajā rāsy asme ||<BR>
RV_2,033.13a yā vo bheṣajā marutaḥ śucīni yā śantamā vṛṣaṇo yā mayobhu |<BR>
RV_2,033.13c yāni manur avṛṇītā pitā nas tā śaṃ ca yoś ca rudrasya vaśmi ||<BR>
RV_2,033.14a pari ṇo hetī rudrasya vṛjyāḥ pari tveṣasya durmatir mahī gāt |<BR>
RV_2,033.14c ava sthirā maghavadbhyas tanuṣva mīḍhvas tokāya tanayāya mṛḷa ||<BR>
RV_2,033.15a evā babhro vṛṣabha cekitāna yathā deva na hṛṇīṣe na haṃsi |<BR>
RV_2,033.15c havanaśrun no rudreha bodhi bṛhad vadema vidathe suvīrāḥ ||<BR>
<BR>
RV_2,034.01a dhārāvarā maruto dhṛṣṇvojaso mṛgā na bhīmās taviṣībhir arcinaḥ |<BR>
RV_2,034.01c agnayo na śuśucānā ṛjīṣiṇo bhṛmiṃ dhamanto apa gā avṛṇvata ||<BR>
RV_2,034.02a dyāvo na stṛbhiś citayanta khādino vy abhriyā na dyutayanta vṛṣṭayaḥ |<BR>
RV_2,034.02c rudro yad vo maruto rukmavakṣaso vṛṣājani pṛśnyāḥ śukra ūdhani ||<BR>
RV_2,034.03a ukṣante aśvāṃ atyāṃ ivājiṣu nadasya karṇais turayanta āśubhiḥ |<BR>
RV_2,034.03c hiraṇyaśiprā maruto davidhvataḥ pṛkṣaṃ yātha pṛṣatībhiḥ samanyavaḥ ||<BR>
RV_2,034.04a pṛkṣe tā viśvā bhuvanā vavakṣire mitrāya vā sadam ā jīradānavaḥ |<BR>
RV_2,034.04c pṛṣadaśvāso anavabhrarādhasa ṛjipyāso na vayuneṣu dhūrṣadaḥ ||<BR>
RV_2,034.05a indhanvabhir dhenubhī rapśadūdhabhir adhvasmabhiḥ pathibhir bhrājadṛṣṭayaḥ |<BR>
RV_2,034.05c ā haṃsāso na svasarāṇi gantana madhor madāya marutaḥ samanyavaḥ ||<BR>
RV_2,034.06a ā no brahmāṇi marutaḥ samanyavo narāṃ na śaṃsaḥ savanāni gantana |<BR>
RV_2,034.06c aśvām iva pipyata dhenum ūdhani kartā dhiyaṃ jaritre vājapeśasam ||<BR>
RV_2,034.07a taṃ no dāta maruto vājinaṃ ratha āpānam brahma citayad dive-dive |<BR>
RV_2,034.07c iṣaṃ stotṛbhyo vṛjaneṣu kārave sanim medhām ariṣṭaṃ duṣṭaraṃ sahaḥ ||<BR>
RV_2,034.08a yad yuñjate maruto rukmavakṣaso 'śvān ratheṣu bhaga ā sudānavaḥ |<BR>
RV_2,034.08c dhenur na śiśve svasareṣu pinvate janāya rātahaviṣe mahīm iṣam ||<BR>
RV_2,034.09a yo no maruto vṛkatāti martyo ripur dadhe vasavo rakṣatā riṣaḥ |<BR>
RV_2,034.09c vartayata tapuṣā cakriyābhi tam ava rudrā aśaso hantanā vadhaḥ ||<BR>
RV_2,034.10a citraṃ tad vo maruto yāma cekite pṛśnyā yad ūdhar apy āpayo duhuḥ |<BR>
RV_2,034.10c yad vā nide navamānasya rudriyās tritaṃ jarāya juratām adābhyāḥ ||<BR>
RV_2,034.11a tān vo maho maruta evayāvno viṣṇor eṣasya prabhṛthe havāmahe |<BR>
RV_2,034.11c hiraṇyavarṇān kakuhān yatasruco brahmaṇyantaḥ śaṃsyaṃ rādha īmahe ||<BR>
RV_2,034.12a te daśagvāḥ prathamā yajñam ūhire te no hinvantūṣaso vyuṣṭiṣu |<BR>
RV_2,034.12c uṣā na rāmīr aruṇair aporṇute maho jyotiṣā śucatā goarṇasā ||<BR>
RV_2,034.13a te kṣoṇībhir aruṇebhir nāñjibhī rudrā ṛtasya sadaneṣu vāvṛdhuḥ |<BR>
RV_2,034.13c nimeghamānā atyena pājasā suścandraṃ varṇaṃ dadhire supeśasam ||<BR>
RV_2,034.14a tāṃ iyāno mahi varūtham ūtaya upa ghed enā namasā gṛṇīmasi |<BR>
RV_2,034.14c trito na yān pañca hotṝn abhiṣṭaya āvavartad avarāñ cakriyāvase ||<BR>
RV_2,034.15a yayā radhram pārayathāty aṃho yayā nido muñcatha vanditāram |<BR>
RV_2,034.15c arvācī sā maruto yā va ūtir o ṣu vāśreva sumatir jigātu ||<BR>
<BR>
RV_2,035.01a upem asṛkṣi vājayur vacasyāṃ cano dadhīta nādyo giro me |<BR>
RV_2,035.01c apāṃ napād āśuhemā kuvit sa supeśasas karati joṣiṣad dhi ||<BR>
RV_2,035.02a imaṃ sv asmai hṛda ā sutaṣṭam mantraṃ vocema kuvid asya vedat |<BR>
RV_2,035.02c apāṃ napād asuryasya mahnā viśvāny aryo bhuvanā jajāna ||<BR>
RV_2,035.03a sam anyā yanty upa yanty anyāḥ samānam ūrvaṃ nadyaḥ pṛṇanti |<BR>
RV_2,035.03c tam ū śuciṃ śucayo dīdivāṃsam apāṃ napātam pari tasthur āpaḥ ||<BR>
RV_2,035.04a tam asmerā yuvatayo yuvānam marmṛjyamānāḥ pari yanty āpaḥ |<BR>
RV_2,035.04c sa śukrebhiḥ śikvabhī revad asme dīdāyānidhmo ghṛtanirṇig apsu ||<BR>
RV_2,035.05a asmai tisro avyathyāya nārīr devāya devīr didhiṣanty annam |<BR>
RV_2,035.05c kṛtā ivopa hi prasarsre apsu sa pīyūṣaṃ dhayati pūrvasūnām ||<BR>
RV_2,035.06a aśvasyātra janimāsya ca svar druho riṣaḥ sampṛcaḥ pāhi sūrīn |<BR>
RV_2,035.06c āmāsu pūrṣu paro apramṛṣyaṃ nārātayo vi naśan nānṛtāni ||<BR>
RV_2,035.07a sva ā dame sudughā yasya dhenuḥ svadhām pīpāya subhv annam atti |<BR>
RV_2,035.07c so apāṃ napād ūrjayann apsv antar vasudeyāya vidhate vi bhāti ||<BR>
RV_2,035.08a yo apsv ā śucinā daivyena ṛtāvājasra urviyā vibhāti |<BR>
RV_2,035.08c vayā id anyā bhuvanāny asya pra jāyante vīrudhaś ca prajābhiḥ ||<BR>
RV_2,035.09a apāṃ napād ā hy asthād upasthaṃ jihmānām ūrdhvo vidyutaṃ vasānaḥ |<BR>
RV_2,035.09c tasya jyeṣṭham mahimānaṃ vahantīr hiraṇyavarṇāḥ pari yanti yahvīḥ ||<BR>
RV_2,035.10a hiraṇyarūpaḥ sa hiraṇyasaṃdṛg apāṃ napāt sed u hiraṇyavarṇaḥ |<BR>
RV_2,035.10c hiraṇyayāt pari yoner niṣadyā hiraṇyadā dadaty annam asmai ||<BR>
RV_2,035.11a tad asyānīkam uta cāru nāmāpīcyaṃ vardhate naptur apām |<BR>
RV_2,035.11c yam indhate yuvatayaḥ sam itthā hiraṇyavarṇaṃ ghṛtam annam asya ||<BR>
RV_2,035.12a asmai bahūnām avamāya sakhye yajñair vidhema namasā havirbhiḥ |<BR>
RV_2,035.12c saṃ sānu mārjmi didhiṣāmi bilmair dadhāmy annaiḥ pari vanda ṛgbhiḥ ||<BR>
RV_2,035.13a sa īṃ vṛṣājanayat tāsu garbhaṃ sa īṃ śiśur dhayati taṃ rihanti |<BR>
RV_2,035.13c so apāṃ napād anabhimlātavarṇo 'nyasyeveha tanvā viveṣa ||<BR>
RV_2,035.14a asmin pade parame tasthivāṃsam adhvasmabhir viśvahā dīdivāṃsam |<BR>
RV_2,035.14c āpo naptre ghṛtam annaṃ vahantīḥ svayam atkaiḥ pari dīyanti yahvīḥ ||<BR>
RV_2,035.15a ayāṃsam agne sukṣitiṃ janāyāyāṃsam u maghavadbhyaḥ suvṛktim |<BR>
RV_2,035.15c viśvaṃ tad bhadraṃ yad avanti devā bṛhad vadema vidathe suvīrāḥ ||<BR>
<BR>
RV_2,036.01a tubhyaṃ hinvāno vasiṣṭa gā apo 'dhukṣan sīm avibhir adribhir naraḥ |<BR>
RV_2,036.01c pibendra svāhā prahutaṃ vaṣaṭkṛtaṃ hotrād ā somam prathamo ya īśiṣe ||<BR>
RV_2,036.02a yajñaiḥ sammiślāḥ pṛṣatībhir ṛṣṭibhir yāmañ chubhrāso añjiṣu priyā uta |<BR>
RV_2,036.02c āsadyā barhir bharatasya sūnavaḥ potrād ā somam pibatā divo naraḥ ||<BR>
RV_2,036.03a ameva naḥ suhavā ā hi gantana ni barhiṣi sadatanā raṇiṣṭana |<BR>
RV_2,036.03c athā mandasva jujuṣāṇo andhasas tvaṣṭar devebhir janibhiḥ sumadgaṇaḥ ||<BR>
RV_2,036.04a ā vakṣi devāṃ iha vipra yakṣi cośan hotar ni ṣadā yoniṣu triṣu |<BR>
RV_2,036.04c prati vīhi prasthitaṃ somyam madhu pibāgnīdhrāt tava bhāgasya tṛpṇuhi ||<BR>
RV_2,036.05a eṣa sya te tanvo nṛmṇavardhanaḥ saha ojaḥ pradivi bāhvor hitaḥ |<BR>
RV_2,036.05c tubhyaṃ suto maghavan tubhyam ābhṛtas tvam asya brāhmaṇād ā tṛpat piba ||<BR>
RV_2,036.06a juṣethāṃ yajñam bodhataṃ havasya me satto hotā nividaḥ pūrvyā anu |<BR>
RV_2,036.06c acchā rājānā nama ety āvṛtam praśāstrād ā pibataṃ somyam madhu ||<BR>
<BR>
RV_2,037.01a mandasva hotrād anu joṣam andhaso 'dhvaryavaḥ sa pūrṇāṃ vaṣṭy āsicam |<BR>
RV_2,037.01c tasmā etam bharata tadvaśo dadir hotrāt somaṃ draviṇodaḥ piba ṛtubhiḥ ||<BR>
RV_2,037.02a yam u pūrvam ahuve tam idaṃ huve sed u havyo dadir yo nāma patyate |<BR>
RV_2,037.02c adhvaryubhiḥ prasthitaṃ somyam madhu potrāt somaṃ draviṇodaḥ piba ṛtubhiḥ ||<BR>
RV_2,037.03a medyantu te vahnayo yebhir īyase 'riṣaṇyan vīḷayasvā vanaspate |<BR>
RV_2,037.03c āyūyā dhṛṣṇo abhigūryā tvaṃ neṣṭrāt somaṃ draviṇodaḥ piba ṛtubhiḥ ||<BR>
RV_2,037.04a apād dhotrād uta potrād amattota neṣṭrād ajuṣata prayo hitam |<BR>
RV_2,037.04c turīyam pātram amṛktam amartyaṃ draviṇodāḥ pibatu drāviṇodasaḥ ||<BR>
RV_2,037.05a arvāñcam adya yayyaṃ nṛvāhaṇaṃ rathaṃ yuñjāthām iha vāṃ vimocanam |<BR>
RV_2,037.05c pṛṅktaṃ havīṃṣi madhunā hi kaṃ gatam athā somam pibataṃ vājinīvasū ||<BR>
RV_2,037.06a joṣy agne samidhaṃ joṣy āhutiṃ joṣi brahma janyaṃ joṣi suṣṭutim |<BR>
RV_2,037.06c viśvebhir viśvāṃ ṛtunā vaso maha uśan devāṃ uśataḥ pāyayā haviḥ ||<BR>
<BR>
RV_2,038.01a ud u ṣya devaḥ savitā savāya śaśvattamaṃ tadapā vahnir asthāt |<BR>
RV_2,038.01c nūnaṃ devebhyo vi hi dhāti ratnam athābhajad vītihotraṃ svastau ||<BR>
RV_2,038.02a viśvasya hi śruṣṭaye deva ūrdhvaḥ pra bāhavā pṛthupāṇiḥ sisarti |<BR>
RV_2,038.02c āpaś cid asya vrata ā nimṛgrā ayaṃ cid vāto ramate parijman ||<BR>
RV_2,038.03a āśubhiś cid yān vi mucāti nūnam arīramad atamānaṃ cid etoḥ |<BR>
RV_2,038.03c ahyarṣūṇāṃ cin ny ayāṃ aviṣyām anu vrataṃ savitur moky āgāt ||<BR>
RV_2,038.04a punaḥ sam avyad vitataṃ vayantī madhyā kartor ny adhāc chakma dhīraḥ |<BR>
RV_2,038.04c ut saṃhāyāsthād vy ṛtūṃr adardhar aramatiḥ savitā deva āgāt ||<BR>
RV_2,038.05a nānaukāṃsi duryo viśvam āyur vi tiṣṭhate prabhavaḥ śoko agneḥ |<BR>
RV_2,038.05c jyeṣṭham mātā sūnave bhāgam ādhād anv asya ketam iṣitaṃ savitrā ||<BR>
RV_2,038.06a samāvavarti viṣṭhito jigīṣur viśveṣāṃ kāmaś caratām amābhūt |<BR>
RV_2,038.06c śaśvāṃ apo vikṛtaṃ hitvy āgād anu vrataṃ savitur daivyasya ||<BR>
RV_2,038.07a tvayā hitam apyam apsu bhāgaṃ dhanvānv ā mṛgayaso vi tasthuḥ |<BR>
RV_2,038.07c vanāni vibhyo nakir asya tāni vratā devasya savitur minanti ||<BR>
RV_2,038.08a yādrādhyaṃ varuṇo yonim apyam aniśitaṃ nimiṣi jarbhurāṇaḥ |<BR>
RV_2,038.08c viśvo mārtāṇḍo vrajam ā paśur gāt sthaśo janmāni savitā vy ākaḥ ||<BR>
RV_2,038.09a na yasyendro varuṇo na mitro vratam aryamā na minanti rudraḥ |<BR>
RV_2,038.09c nārātayas tam idaṃ svasti huve devaṃ savitāraṃ namobhiḥ ||<BR>
RV_2,038.10a bhagaṃ dhiyaṃ vājayantaḥ purandhiṃ narāśaṃso gnāspatir no avyāḥ |<BR>
RV_2,038.10c āye vāmasya saṃgathe rayīṇām priyā devasya savituḥ syāma ||<BR>
RV_2,038.11a asmabhyaṃ tad divo adbhyaḥ pṛthivyās tvayā dattaṃ kāmyaṃ rādha ā gāt |<BR>
RV_2,038.11c śaṃ yat stotṛbhya āpaye bhavāty uruśaṃsāya savitar jaritre ||<BR>
<BR>
RV_2,039.01a grāvāṇeva tad id arthaṃ jarethe gṛdhreva vṛkṣaṃ nidhimantam accha |<BR>
RV_2,039.01c brahmāṇeva vidatha ukthaśāsā dūteva havyā janyā purutrā ||<BR>
RV_2,039.02a prātaryāvāṇā rathyeva vīrājeva yamā varam ā sacethe |<BR>
RV_2,039.02c mene iva tanvā śumbhamāne dampatīva kratuvidā janeṣu ||<BR>
RV_2,039.03a śṛṅgeva naḥ prathamā gantam arvāk chaphāv iva jarbhurāṇā tarobhiḥ |<BR>
RV_2,039.03c cakravākeva prati vastor usrārvāñcā yātaṃ rathyeva śakrā ||<BR>
RV_2,039.04a nāveva naḥ pārayataṃ yugeva nabhyeva na upadhīva pradhīva |<BR>
RV_2,039.04c śvāneva no ariṣaṇyā tanūnāṃ khṛgaleva visrasaḥ pātam asmān ||<BR>
RV_2,039.05a vātevājuryā nadyeva rītir akṣī iva cakṣuṣā yātam arvāk |<BR>
RV_2,039.05c hastāv iva tanve śambhaviṣṭhā pādeva no nayataṃ vasyo accha ||<BR>
RV_2,039.06a oṣṭhāv iva madhv āsne vadantā stanāv iva pipyataṃ jīvase naḥ |<BR>
RV_2,039.06c nāseva nas tanvo rakṣitārā karṇāv iva suśrutā bhūtam asme ||<BR>
RV_2,039.07a hasteva śaktim abhi saṃdadī naḥ kṣāmeva naḥ sam ajataṃ rajāṃsi |<BR>
RV_2,039.07c imā giro aśvinā yuṣmayantīḥ kṣṇotreṇeva svadhitiṃ saṃ śiśītam ||<BR>
RV_2,039.08a etāni vām aśvinā vardhanāni brahma stomaṃ gṛtsamadāso akran |<BR>
RV_2,039.08c tāni narā jujuṣāṇopa yātam bṛhad vadema vidathe suvīrāḥ ||<BR>
<BR>
RV_2,040.01a somāpūṣaṇā jananā rayīṇāṃ jananā divo jananā pṛthivyāḥ |<BR>
RV_2,040.01c jātau viśvasya bhuvanasya gopau devā akṛṇvann amṛtasya nābhim ||<BR>
RV_2,040.02a imau devau jāyamānau juṣantemau tamāṃsi gūhatām ajuṣṭā |<BR>
RV_2,040.02c ābhyām indraḥ pakvam āmāsv antaḥ somāpūṣabhyāṃ janad usriyāsu ||<BR>
RV_2,040.03a somāpūṣaṇā rajaso vimānaṃ saptacakraṃ ratham aviśvaminvam |<BR>
RV_2,040.03c viṣūvṛtam manasā yujyamānaṃ taṃ jinvatho vṛṣaṇā pañcaraśmim ||<BR>
RV_2,040.04a divy anyaḥ sadanaṃ cakra uccā pṛthivyām anyo adhy antarikṣe |<BR>
RV_2,040.04c tāv asmabhyam puruvāram purukṣuṃ rāyas poṣaṃ vi ṣyatāṃ nābhim asme ||<BR>
RV_2,040.05a viśvāny anyo bhuvanā jajāna viśvam anyo abhicakṣāṇa eti |<BR>
RV_2,040.05c somāpūṣaṇāv avataṃ dhiyam me yuvābhyāṃ viśvāḥ pṛtanā jayema ||<BR>
RV_2,040.06a dhiyam pūṣā jinvatu viśvaminvo rayiṃ somo rayipatir dadhātu |<BR>
RV_2,040.06c avatu devy aditir anarvā bṛhad vadema vidathe suvīrāḥ ||<BR>
<BR>
RV_2,041.01a vāyo ye te sahasriṇo rathāsas tebhir ā gahi |<BR>
RV_2,041.01c niyutvān somapītaye ||<BR>
RV_2,041.02a niyutvān vāyav ā gahy ayaṃ śukro ayāmi te |<BR>
RV_2,041.02c gantāsi sunvato gṛham ||<BR>
RV_2,041.03a śukrasyādya gavāśira indravāyū niyutvataḥ |<BR>
RV_2,041.03c ā yātam pibataṃ narā ||<BR>
RV_2,041.04a ayaṃ vām mitrāvaruṇā sutaḥ soma ṛtāvṛdhā |<BR>
RV_2,041.04c mamed iha śrutaṃ havam ||<BR>
RV_2,041.05a rājānāv anabhidruhā dhruve sadasy uttame |<BR>
RV_2,041.05c sahasrasthūṇa āsāte ||<BR>
RV_2,041.06a tā samrājā ghṛtāsutī ādityā dānunas patī |<BR>
RV_2,041.06c sacete anavahvaram ||<BR>
RV_2,041.07a gomad ū ṣu nāsatyāśvāvad yātam aśvinā |<BR>
RV_2,041.07c vartī rudrā nṛpāyyam ||<BR>
RV_2,041.08a na yat paro nāntara ādadharṣad vṛṣaṇvasū |<BR>
RV_2,041.08c duḥśaṃso martyo ripuḥ ||<BR>
RV_2,041.09a tā na ā voḷham aśvinā rayim piśaṅgasaṃdṛśam |<BR>
RV_2,041.09c dhiṣṇyā varivovidam ||<BR>
RV_2,041.10a indro aṅga mahad bhayam abhī ṣad apa cucyavat |<BR>
RV_2,041.10c sa hi sthiro vicarṣaṇiḥ ||<BR>
RV_2,041.11a indraś ca mṛḷayāti no na naḥ paścād aghaṃ naśat |<BR>
RV_2,041.11c bhadram bhavāti naḥ puraḥ ||<BR>
RV_2,041.12a indra āśābhyas pari sarvābhyo abhayaṃ karat |<BR>
RV_2,041.12c jetā śatrūn vicarṣaṇiḥ ||<BR>
RV_2,041.13a viśve devāsa ā gata śṛṇutā ma imaṃ havam |<BR>
RV_2,041.13c edam barhir ni ṣīdata ||<BR>
RV_2,041.14a tīvro vo madhumāṃ ayaṃ śunahotreṣu matsaraḥ |<BR>
RV_2,041.14c etam pibata kāmyam ||<BR>
RV_2,041.15a indrajyeṣṭhā marudgaṇā devāsaḥ pūṣarātayaḥ |<BR>
RV_2,041.15c viśve mama śrutā havam ||<BR>
RV_2,041.16a ambitame nadītame devitame sarasvati |<BR>
RV_2,041.16c apraśastā iva smasi praśastim amba nas kṛdhi ||<BR>
RV_2,041.17a tve viśvā sarasvati śritāyūṃṣi devyām |<BR>
RV_2,041.17c śunahotreṣu matsva prajāṃ devi didiḍḍhi naḥ ||<BR>
RV_2,041.18a imā brahma sarasvati juṣasva vājinīvati |<BR>
RV_2,041.18c yā te manma gṛtsamadā ṛtāvari priyā deveṣu juhvati ||<BR>
RV_2,041.19a pretāṃ yajñasya śambhuvā yuvām id ā vṛṇīmahe |<BR>
RV_2,041.19c agniṃ ca havyavāhanam ||<BR>
RV_2,041.20a dyāvā naḥ pṛthivī imaṃ sidhram adya divispṛśam |<BR>
RV_2,041.20c yajñaṃ deveṣu yacchatām ||<BR>
RV_2,041.21a ā vām upastham adruhā devāḥ sīdantu yajñiyāḥ |<BR>
RV_2,041.21c ihādya somapītaye ||<BR>
<BR>
RV_2,042.01a kanikradaj januṣam prabruvāṇa iyarti vācam ariteva nāvam |<BR>
RV_2,042.01c sumaṅgalaś ca śakune bhavāsi mā tvā kā cid abhibhā viśvyā vidat ||<BR>
RV_2,042.02a mā tvā śyena ud vadhīn mā suparṇo mā tvā vidad iṣumān vīro astā |<BR>
RV_2,042.02c pitryām anu pradiśaṃ kanikradat sumaṅgalo bhadravādī vadeha ||<BR>
RV_2,042.03a ava kranda dakṣiṇato gṛhāṇāṃ sumaṅgalo bhadravādī śakunte |<BR>
RV_2,042.03c mā na stena īśata māghaśaṃso bṛhad vadema vidathe suvīrāḥ ||<BR>
<BR>
RV_2,043.01a pradakṣiṇid abhi gṛṇanti kāravo vayo vadanta ṛtuthā śakuntayaḥ |<BR>
RV_2,043.01c ubhe vācau vadati sāmagā iva gāyatraṃ ca traiṣṭubhaṃ cānu rājati ||<BR>
RV_2,043.02a udgāteva śakune sāma gāyasi brahmaputra iva savaneṣu śaṃsasi |<BR>
RV_2,043.02c vṛṣeva vājī śiśumatīr apītyā sarvato naḥ śakune bhadram ā vada viśvato naḥ śakune puṇyam ā vada ||<BR>
RV_2,043.03a āvadaṃs tvaṃ śakune bhadram ā vada tūṣṇīm āsīnaḥ sumatiṃ cikiddhi naḥ |<BR>
RV_2,043.03c yad utpatan vadasi karkarir yathā bṛhad vadema vidathe suvīrāḥ ||<BR>
<BR>
<BR>
<BR>
_____________________________________________________________<BR>
<BR>
<BR>
<BR>
<BR>
Ṛgveda 3<BR>
<BR>
<BR>
<BR>
<BR>
RV_3,001.01a somasya mā tavasaṃ vakṣy agne vahniṃ cakartha vidathe yajadhyai |<BR>
RV_3,001.01c devāṃ acchā dīdyad yuñje adriṃ śamāye agne tanvaṃ juṣasva ||<BR>
RV_3,001.02a prāñcaṃ yajñaṃ cakṛma vardhatāṃ gīḥ samidbhir agniṃ namasā duvasyan |<BR>
RV_3,001.02c divaḥ śaśāsur vidathā kavīnāṃ gṛtsāya cit tavase gātum īṣuḥ ||<BR>
RV_3,001.03a mayo dadhe medhiraḥ pūtadakṣo divaḥ subandhur januṣā pṛthivyāḥ |<BR>
RV_3,001.03c avindann u darśatam apsv antar devāso agnim apasi svasṝṇām ||<BR>
RV_3,001.04a avardhayan subhagaṃ sapta yahvīḥ śvetaṃ jajñānam aruṣam mahitvā |<BR>
RV_3,001.04c śiśuṃ na jātam abhy ārur aśvā devāso agniṃ janiman vapuṣyan ||<BR>
RV_3,001.05a śukrebhir aṅgai raja ātatanvān kratum punānaḥ kavibhiḥ pavitraiḥ |<BR>
RV_3,001.05c śocir vasānaḥ pary āyur apāṃ śriyo mimīte bṛhatīr anūnāḥ ||<BR>
RV_3,001.06a vavrājā sīm anadatīr adabdhā divo yahvīr avasānā anagnāḥ |<BR>
RV_3,001.06c sanā atra yuvatayaḥ sayonīr ekaṃ garbhaṃ dadhire sapta vāṇīḥ ||<BR>
RV_3,001.07a stīrṇā asya saṃhato viśvarūpā ghṛtasya yonau sravathe madhūnām |<BR>
RV_3,001.07c asthur atra dhenavaḥ pinvamānā mahī dasmasya mātarā samīcī ||<BR>
RV_3,001.08a babhrāṇaḥ sūno sahaso vy adyaud dadhānaḥ śukrā rabhasā vapūṃṣi |<BR>
RV_3,001.08c ścotanti dhārā madhuno ghṛtasya vṛṣā yatra vāvṛdhe kāvyena ||<BR>
RV_3,001.09a pituś cid ūdhar januṣā viveda vy asya dhārā asṛjad vi dhenāḥ |<BR>
RV_3,001.09c guhā carantaṃ sakhibhiḥ śivebhir divo yahvībhir na guhā babhūva ||<BR>
RV_3,001.10a pituś ca garbhaṃ janituś ca babhre pūrvīr eko adhayat pīpyānāḥ |<BR>
RV_3,001.10c vṛṣṇe sapatnī śucaye sabandhū ubhe asmai manuṣye ni pāhi ||<BR>
RV_3,001.11a urau mahāṃ anibādhe vavardhāpo agniṃ yaśasaḥ saṃ hi pūrvīḥ |<BR>
RV_3,001.11c ṛtasya yonāv aśayad damūnā jāmīnām agnir apasi svasṝṇām ||<BR>
RV_3,001.12a akro na babhriḥ samithe mahīnāṃ didṛkṣeyaḥ sūnave bhāṛjīkaḥ |<BR>
RV_3,001.12c ud usriyā janitā yo jajānāpāṃ garbho nṛtamo yahvo agniḥ ||<BR>
RV_3,001.13a apāṃ garbhaṃ darśatam oṣadhīnāṃ vanā jajāna subhagā virūpam |<BR>
RV_3,001.13c devāsaś cin manasā saṃ hi jagmuḥ paniṣṭhaṃ jātaṃ tavasaṃ duvasyan ||<BR>
RV_3,001.14a bṛhanta id bhānavo bhāṛjīkam agniṃ sacanta vidyuto na śukrāḥ |<BR>
RV_3,001.14c guheva vṛddhaṃ sadasi sve antar apāra ūrve amṛtaṃ duhānāḥ ||<BR>
RV_3,001.15a īḷe ca tvā yajamāno havirbhir īḷe sakhitvaṃ sumatiṃ nikāmaḥ |<BR>
RV_3,001.15c devair avo mimīhi saṃ jaritre rakṣā ca no damyebhir anīkaiḥ ||<BR>
RV_3,001.16a upakṣetāras tava supraṇīte 'gne viśvāni dhanyā dadhānāḥ |<BR>
RV_3,001.16c suretasā śravasā tuñjamānā abhi ṣyāma pṛtanāyūṃr adevān ||<BR>
RV_3,001.17a ā devānām abhavaḥ ketur agne mandro viśvāni kāvyāni vidvān |<BR>
RV_3,001.17c prati martāṃ avāsayo damūnā anu devān rathiro yāsi sādhan ||<BR>
RV_3,001.18a ni duroṇe amṛto martyānāṃ rājā sasāda vidathāni sādhan |<BR>
RV_3,001.18c ghṛtapratīka urviyā vy adyaud agnir viśvāni kāvyāni vidvān ||<BR>
RV_3,001.19a ā no gahi sakhyebhiḥ śivebhir mahān mahībhir ūtibhiḥ saraṇyan |<BR>
RV_3,001.19c asme rayim bahulaṃ saṃtarutraṃ suvācam bhāgaṃ yaśasaṃ kṛdhī naḥ ||<BR>
RV_3,001.20a etā te agne janimā sanāni pra pūrvyāya nūtanāni vocam |<BR>
RV_3,001.20c mahānti vṛṣṇe savanā kṛtemā janmañ-janman nihito jātavedāḥ ||<BR>
RV_3,001.21a janmañ-janman nihito jātavedā viśvāmitrebhir idhyate ajasraḥ |<BR>
RV_3,001.21c tasya vayaṃ sumatau yajñiyasyāpi bhadre saumanase syāma ||<BR>
RV_3,001.22a imaṃ yajñaṃ sahasāvan tvaṃ no devatrā dhehi sukrato rarāṇaḥ |<BR>
RV_3,001.22c pra yaṃsi hotar bṛhatīr iṣo no 'gne mahi draviṇam ā yajasva ||<BR>
RV_3,001.23a iḷām agne purudaṃsaṃ saniṃ goḥ śaśvattamaṃ havamānāya sādha |<BR>
RV_3,001.23c syān naḥ sūnus tanayo vijāvāgne sā te sumatir bhūtv asme ||<BR>
<BR>
RV_3,002.01a vaiśvānarāya dhiṣaṇām ṛtāvṛdhe ghṛtaṃ na pūtam agnaye janāmasi |<BR>
RV_3,002.01c dvitā hotāram manuṣaś ca vāghato dhiyā rathaṃ na kuliśaḥ sam ṛṇvati ||<BR>
RV_3,002.02a sa rocayaj januṣā rodasī ubhe sa mātror abhavat putra īḍyaḥ |<BR>
RV_3,002.02c havyavāḷ agnir ajaraś canohito dūḷabho viśām atithir vibhāvasuḥ ||<BR>
RV_3,002.03a kratvā dakṣasya taruṣo vidharmaṇi devāso agniṃ janayanta cittibhiḥ |<BR>
RV_3,002.03c rurucānam bhānunā jyotiṣā mahām atyaṃ na vājaṃ saniṣyann upa bruve ||<BR>
RV_3,002.04a ā mandrasya saniṣyanto vareṇyaṃ vṛṇīmahe ahrayaṃ vājam ṛgmiyam |<BR>
RV_3,002.04c rātim bhṛgūṇām uśijaṃ kavikratum agniṃ rājantaṃ divyena śociṣā ||<BR>
RV_3,002.05a agniṃ sumnāya dadhire puro janā vājaśravasam iha vṛktabarhiṣaḥ |<BR>
RV_3,002.05c yatasrucaḥ surucaṃ viśvadevyaṃ rudraṃ yajñānāṃ sādhadiṣṭim apasām ||<BR>
RV_3,002.06a pāvakaśoce tava hi kṣayam pari hotar yajñeṣu vṛktabarhiṣo naraḥ |<BR>
RV_3,002.06c agne duva icchamānāsa āpyam upāsate draviṇaṃ dhehi tebhyaḥ ||<BR>
RV_3,002.07a ā rodasī apṛṇad ā svar mahaj jātaṃ yad enam apaso adhārayan |<BR>
RV_3,002.07c so adhvarāya pari ṇīyate kavir atyo na vājasātaye canohitaḥ ||<BR>
RV_3,002.08a namasyata havyadātiṃ svadhvaraṃ duvasyata damyaṃ jātavedasam |<BR>
RV_3,002.08c rathīr ṛtasya bṛhato vicarṣaṇir agnir devānām abhavat purohitaḥ ||<BR>
RV_3,002.09a tisro yahvasya samidhaḥ parijmano 'gner apunann uśijo amṛtyavaḥ |<BR>
RV_3,002.09c tāsām ekām adadhur martye bhujam u lokam u dve upa jāmim īyatuḥ ||<BR>
RV_3,002.10a viśāṃ kaviṃ viśpatim mānuṣīr iṣaḥ saṃ sīm akṛṇvan svadhitiṃ na tejase |<BR>
RV_3,002.10c sa udvato nivato yāti veviṣat sa garbham eṣu bhuvaneṣu dīdharat ||<BR>
RV_3,002.11a sa jinvate jaṭhareṣu prajajñivān vṛṣā citreṣu nānadan na siṃhaḥ |<BR>
RV_3,002.11c vaiśvānaraḥ pṛthupājā amartyo vasu ratnā dayamāno vi dāśuṣe ||<BR>
RV_3,002.12a vaiśvānaraḥ pratnathā nākam āruhad divas pṛṣṭham bhandamānaḥ sumanmabhiḥ |<BR>
RV_3,002.12c sa pūrvavaj janayañ jantave dhanaṃ samānam ajmam pary eti jāgṛviḥ ||<BR>
RV_3,002.13a ṛtāvānaṃ yajñiyaṃ vipram ukthyam ā yaṃ dadhe mātariśvā divi kṣayam |<BR>
RV_3,002.13c taṃ citrayāmaṃ harikeśam īmahe sudītim agniṃ suvitāya navyase ||<BR>
RV_3,002.14a śuciṃ na yāmann iṣiraṃ svardṛśaṃ ketuṃ divo rocanasthām uṣarbudham |<BR>
RV_3,002.14c agnim mūrdhānaṃ divo apratiṣkutaṃ tam īmahe namasā vājinam bṛhat ||<BR>
RV_3,002.15a mandraṃ hotāraṃ śucim advayāvinaṃ damūnasam ukthyaṃ viśvacarṣaṇim |<BR>
RV_3,002.15c rathaṃ na citraṃ vapuṣāya darśatam manurhitaṃ sadam id rāya īmahe ||<BR>
<BR>
RV_3,003.01a vaiśvānarāya pṛthupājase vipo ratnā vidhanta dharuṇeṣu gātave |<BR>
RV_3,003.01c agnir hi devāṃ amṛto duvasyaty athā dharmāṇi sanatā na dūduṣat ||<BR>
RV_3,003.02a antar dūto rodasī dasma īyate hotā niṣatto manuṣaḥ purohitaḥ |<BR>
RV_3,003.02c kṣayam bṛhantam pari bhūṣati dyubhir devebhir agnir iṣito dhiyāvasuḥ ||<BR>
RV_3,003.03a ketuṃ yajñānāṃ vidathasya sādhanaṃ viprāso agnim mahayanta cittibhiḥ |<BR>
RV_3,003.03c apāṃsi yasminn adhi saṃdadhur giras tasmin sumnāni yajamāna ā cake ||<BR>
RV_3,003.04a pitā yajñānām asuro vipaścitāṃ vimānam agnir vayunaṃ ca vāghatām |<BR>
RV_3,003.04c ā viveśa rodasī bhūrivarpasā purupriyo bhandate dhāmabhiḥ kaviḥ ||<BR>
RV_3,003.05a candram agniṃ candrarathaṃ harivrataṃ vaiśvānaram apsuṣadaṃ svarvidam |<BR>
RV_3,003.05c vigāhaṃ tūrṇiṃ taviṣībhir āvṛtam bhūrṇiṃ devāsa iha suśriyaṃ dadhuḥ ||<BR>
RV_3,003.06a agnir devebhir manuṣaś ca jantubhis tanvāno yajñam purupeśasaṃ dhiyā |<BR>
RV_3,003.06c rathīr antar īyate sādhadiṣṭibhir jīro damūnā abhiśasticātanaḥ ||<BR>
RV_3,003.07a agne jarasva svapatya āyuny ūrjā pinvasva sam iṣo didīhi naḥ |<BR>
RV_3,003.07c vayāṃsi jinva bṛhataś ca jāgṛva uśig devānām asi sukratur vipām ||<BR>
RV_3,003.08a viśpatiṃ yahvam atithiṃ naraḥ sadā yantāraṃ dhīnām uśijaṃ ca vāghatām |<BR>
RV_3,003.08c adhvarāṇāṃ cetanaṃ jātavedasam pra śaṃsanti namasā jūtibhir vṛdhe ||<BR>
RV_3,003.09a vibhāvā devaḥ suraṇaḥ pari kṣitīr agnir babhūva śavasā sumadrathaḥ |<BR>
RV_3,003.09c tasya vratāni bhūripoṣiṇo vayam upa bhūṣema dama ā suvṛktibhiḥ ||<BR>
RV_3,003.10a vaiśvānara tava dhāmāny ā cake yebhiḥ svarvid abhavo vicakṣaṇa |<BR>
RV_3,003.10c jāta āpṛṇo bhuvanāni rodasī agne tā viśvā paribhūr asi tmanā ||<BR>
RV_3,003.11a vaiśvānarasya daṃsanābhyo bṛhad ariṇād ekaḥ svapasyayā kaviḥ |<BR>
RV_3,003.11c ubhā pitarā mahayann ajāyatāgnir dyāvāpṛthivī bhūriretasā ||<BR>
<BR>
RV_3,004.01a samit-samit sumanā bodhy asme śucā-śucā sumatiṃ rāsi vasvaḥ |<BR>
RV_3,004.01c ā deva devān yajathāya vakṣi sakhā sakhīn sumanā yakṣy agne ||<BR>
RV_3,004.02a yaṃ devāsas trir ahann āyajante dive-dive varuṇo mitro agniḥ |<BR>
RV_3,004.02c semaṃ yajñam madhumantaṃ kṛdhī nas tanūnapād ghṛtayoniṃ vidhantam ||<BR>
RV_3,004.03a pra dīdhitir viśvavārā jigāti hotāram iḷaḥ prathamaṃ yajadhyai |<BR>
RV_3,004.03c acchā namobhir vṛṣabhaṃ vandadhyai sa devān yakṣad iṣito yajīyān ||<BR>
RV_3,004.04a ūrdhvo vāṃ gātur adhvare akāry ūrdhvā śocīṃṣi prasthitā rajāṃsi |<BR>
RV_3,004.04c divo vā nābhā ny asādi hotā stṛṇīmahi devavyacā vi barhiḥ ||<BR>
RV_3,004.05a sapta hotrāṇi manasā vṛṇānā invanto viśvam prati yann ṛtena |<BR>
RV_3,004.05c nṛpeśaso vidatheṣu pra jātā abhīmaṃ yajñaṃ vi caranta pūrvīḥ ||<BR>
RV_3,004.06a ā bhandamāne uṣasā upāke uta smayete tanvā virūpe |<BR>
RV_3,004.06c yathā no mitro varuṇo jujoṣad indro marutvāṃ uta vā mahobhiḥ ||<BR>
RV_3,004.07a daivyā hotārā prathamā ny ṛñje sapta pṛkṣāsaḥ svadhayā madanti |<BR>
RV_3,004.07c ṛtaṃ śaṃsanta ṛtam it ta āhur anu vrataṃ vratapā dīdhyānāḥ ||<BR>
RV_3,004.08a ā bhāratī bhāratībhiḥ sajoṣā iḷā devair manuṣyebhir agniḥ |<BR>
RV_3,004.08c sarasvatī sārasvatebhir arvāk tisro devīr barhir edaṃ sadantu ||<BR>
RV_3,004.09a tan nas turīpam adha poṣayitnu deva tvaṣṭar vi rarāṇaḥ syasva |<BR>
RV_3,004.09c yato vīraḥ karmaṇyaḥ sudakṣo yuktagrāvā jāyate devakāmaḥ ||<BR>
RV_3,004.10a vanaspate 'va sṛjopa devān agnir haviḥ śamitā sūdayāti |<BR>
RV_3,004.10c sed u hotā satyataro yajāti yathā devānāṃ janimāni veda ||<BR>
RV_3,004.11a ā yāhy agne samidhāno arvāṅ indreṇa devaiḥ sarathaṃ turebhiḥ |<BR>
RV_3,004.11c barhir na āstām aditiḥ suputrā svāhā devā amṛtā mādayantām ||<BR>
<BR>
RV_3,005.01a praty agnir uṣasaś cekitāno 'bodhi vipraḥ padavīḥ kavīnām |<BR>
RV_3,005.01c pṛthupājā devayadbhiḥ samiddho 'pa dvārā tamaso vahnir āvaḥ ||<BR>
RV_3,005.02a pred v agnir vāvṛdhe stomebhir gīrbhi stotṝṇāṃ namasya ukthaiḥ |<BR>
RV_3,005.02c pūrvīr ṛtasya saṃdṛśaś cakānaḥ saṃ dūto adyaud uṣaso viroke ||<BR>
RV_3,005.03a adhāyy agnir mānuṣīṣu vikṣv apāṃ garbho mitra ṛtena sādhan |<BR>
RV_3,005.03c ā haryato yajataḥ sānv asthād abhūd u vipro havyo matīnām ||<BR>
RV_3,005.04a mitro agnir bhavati yat samiddho mitro hotā varuṇo jātavedāḥ |<BR>
RV_3,005.04c mitro adhvaryur iṣiro damūnā mitraḥ sindhūnām uta parvatānām ||<BR>
RV_3,005.05a pāti priyaṃ ripo agram padaṃ veḥ pāti yahvaś caraṇaṃ sūryasya |<BR>
RV_3,005.05c pāti nābhā saptaśīrṣāṇam agniḥ pāti devānām upamādam ṛṣvaḥ ||<BR>
RV_3,005.06a ṛbhuś cakra īḍyaṃ cāru nāma viśvāni devo vayunāni vidvān |<BR>
RV_3,005.06c sasasya carma ghṛtavat padaṃ ves tad id agnī rakṣaty aprayucchan ||<BR>
RV_3,005.07a ā yonim agnir ghṛtavantam asthāt pṛthupragāṇam uśantam uśānaḥ |<BR>
RV_3,005.07c dīdyānaḥ śucir ṛṣvaḥ pāvakaḥ punaḥ-punar mātarā navyasī kaḥ ||<BR>
RV_3,005.08a sadyo jāta oṣadhībhir vavakṣe yadī vardhanti prasvo ghṛtena |<BR>
RV_3,005.08c āpa iva pravatā śumbhamānā uruṣyad agniḥ pitror upasthe ||<BR>
RV_3,005.09a ud u ṣṭutaḥ samidhā yahvo adyaud varṣman divo adhi nābhā pṛthivyāḥ |<BR>
RV_3,005.09c mitro agnir īḍyo mātariśvā dūto vakṣad yajathāya devān ||<BR>
RV_3,005.10a ud astambhīt samidhā nākam ṛṣvo 'gnir bhavann uttamo rocanānām |<BR>
RV_3,005.10c yadī bhṛgubhyaḥ pari mātariśvā guhā santaṃ havyavāhaṃ samīdhe ||<BR>
RV_3,005.11a iḷām agne purudaṃsaṃ saniṃ goḥ śaśvattamaṃ havamānāya sādha |<BR>
RV_3,005.11c syān naḥ sūnus tanayo vijāvāgne sā te sumatir bhūtv asme ||<BR>
<BR>
RV_3,006.01a pra kāravo mananā vacyamānā devadrīcīṃ nayata devayantaḥ |<BR>
RV_3,006.01c dakṣiṇāvāḍ vājinī prācy eti havir bharanty agnaye ghṛtācī ||<BR>
RV_3,006.02a ā rodasī apṛṇā jāyamāna uta pra rikthā adha nu prayajyo |<BR>
RV_3,006.02c divaś cid agne mahinā pṛthivyā vacyantāṃ te vahnayaḥ saptajihvāḥ ||<BR>
RV_3,006.03a dyauś ca tvā pṛthivī yajñiyāso ni hotāraṃ sādayante damāya |<BR>
RV_3,006.03c yadī viśo mānuṣīr devayantīḥ prayasvatīr īḷate śukram arciḥ ||<BR>
RV_3,006.04a mahān sadhasthe dhruva ā niṣatto 'ntar dyāvā māhine haryamāṇaḥ |<BR>
RV_3,006.04c āskre sapatnī ajare amṛkte sabardughe urugāyasya dhenū ||<BR>
RV_3,006.05a vratā te agne mahato mahāni tava kratvā rodasī ā tatantha |<BR>
RV_3,006.05c tvaṃ dūto abhavo jāyamānas tvaṃ netā vṛṣabha carṣaṇīnām ||<BR>
RV_3,006.06a ṛtasya vā keśinā yogyābhir ghṛtasnuvā rohitā dhuri dhiṣva |<BR>
RV_3,006.06c athā vaha devān deva viśvān svadhvarā kṛṇuhi jātavedaḥ ||<BR>
RV_3,006.07a divaś cid ā te rucayanta rokā uṣo vibhātīr anu bhāsi pūrvīḥ |<BR>
RV_3,006.07c apo yad agna uśadhag vaneṣu hotur mandrasya panayanta devāḥ ||<BR>
RV_3,006.08a urau vā ye antarikṣe madanti divo vā ye rocane santi devāḥ |<BR>
RV_3,006.08c ūmā vā ye suhavāso yajatrā āyemire rathyo agne aśvāḥ ||<BR>
RV_3,006.09a aibhir agne sarathaṃ yāhy arvāṅ nānārathaṃ vā vibhavo hy aśvāḥ |<BR>
RV_3,006.09c patnīvatas triṃśataṃ trīṃś ca devān anuṣvadham ā vaha mādayasva ||<BR>
RV_3,006.10a sa hotā yasya rodasī cid urvī yajñaṃ-yajñam abhi vṛdhe gṛṇītaḥ |<BR>
RV_3,006.10c prācī adhvareva tasthatuḥ sumeke ṛtāvarī ṛtajātasya satye ||<BR>
RV_3,006.11a iḷām agne purudaṃsaṃ saniṃ goḥ śaśvattamaṃ havamānāya sādha |<BR>
RV_3,006.11c syān naḥ sūnus tanayo vijāvāgne sā te sumatir bhūtv asme ||<BR>
<BR>
RV_3,007.01a pra ya āruḥ śitipṛṣṭhasya dhāser ā mātarā viviśuḥ sapta vāṇīḥ |<BR>
RV_3,007.01c parikṣitā pitarā saṃ carete pra sarsrāte dīrgham āyuḥ prayakṣe ||<BR>
RV_3,007.02a divakṣaso dhenavo vṛṣṇo aśvā devīr ā tasthau madhumad vahantīḥ |<BR>
RV_3,007.02c ṛtasya tvā sadasi kṣemayantam pary ekā carati vartaniṃ gauḥ ||<BR>
RV_3,007.03a ā sīm arohat suyamā bhavantīḥ patiś cikitvān rayivid rayīṇām |<BR>
RV_3,007.03c pra nīlapṛṣṭho atasasya dhāses tā avāsayat purudhapratīkaḥ ||<BR>
RV_3,007.04a mahi tvāṣṭram ūrjayantīr ajuryaṃ stabhūyamānaṃ vahato vahanti |<BR>
RV_3,007.04c vy aṅgebhir didyutānaḥ sadhastha ekām iva rodasī ā viveśa ||<BR>
RV_3,007.05a jānanti vṛṣṇo aruṣasya śevam uta bradhnasya śāsane raṇanti |<BR>
RV_3,007.05c divorucaḥ suruco rocamānā iḷā yeṣāṃ gaṇyā māhinā gīḥ ||<BR>
RV_3,007.06a uto pitṛbhyām pravidānu ghoṣam maho mahadbhyām anayanta śūṣam |<BR>
RV_3,007.06c ukṣā ha yatra pari dhānam aktor anu svaṃ dhāma jaritur vavakṣa ||<BR>
RV_3,007.07a adhvaryubhiḥ pañcabhiḥ sapta viprāḥ priyaṃ rakṣante nihitam padaṃ veḥ |<BR>
RV_3,007.07c prāñco madanty ukṣaṇo ajuryā devā devānām anu hi vratā guḥ ||<BR>
RV_3,007.08a daivyā hotārā prathamā ny ṛñje sapta pṛkṣāsaḥ svadhayā madanti |<BR>
RV_3,007.08c ṛtaṃ śaṃsanta ṛtam it ta āhur anu vrataṃ vratapā dīdhyānāḥ ||<BR>
RV_3,007.09a vṛṣāyante mahe atyāya pūrvīr vṛṣṇe citrāya raśmayaḥ suyāmāḥ |<BR>
RV_3,007.09c deva hotar mandrataraś cikitvān maho devān rodasī eha vakṣi ||<BR>
RV_3,007.10a pṛkṣaprayajo draviṇaḥ suvācaḥ suketava uṣaso revad ūṣuḥ |<BR>
RV_3,007.10c uto cid agne mahinā pṛthivyāḥ kṛtaṃ cid enaḥ sam mahe daśasya ||<BR>
RV_3,007.11a iḷām agne purudaṃsaṃ saniṃ goḥ śaśvattamaṃ havamānāya sādha |<BR>
RV_3,007.11c syān naḥ sūnus tanayo vijāvāgne sā te sumatir bhūtv asme ||<BR>
<BR>
RV_3,008.01a añjanti tvām adhvare devayanto vanaspate madhunā daivyena |<BR>
RV_3,008.01c yad ūrdhvas tiṣṭhā draviṇeha dhattād yad vā kṣayo mātur asyā upasthe ||<BR>
RV_3,008.02a samiddhasya śrayamāṇaḥ purastād brahma vanvāno ajaraṃ suvīram |<BR>
RV_3,008.02c āre asmad amatim bādhamāna uc chrayasva mahate saubhagāya ||<BR>
RV_3,008.03a uc chrayasva vanaspate varṣman pṛthivyā adhi |<BR>
RV_3,008.03c sumitī mīyamāno varco dhā yajñavāhase ||<BR>
RV_3,008.04a yuvā suvāsāḥ parivīta āgāt sa u śreyān bhavati jāyamānaḥ |<BR>
RV_3,008.04c taṃ dhīrāsaḥ kavaya un nayanti svādhyo manasā devayantaḥ ||<BR>
RV_3,008.05a jāto jāyate sudinatve ahnāṃ samarya ā vidathe vardhamānaḥ |<BR>
RV_3,008.05c punanti dhīrā apaso manīṣā devayā vipra ud iyarti vācam ||<BR>
RV_3,008.06a yān vo naro devayanto nimimyur vanaspate svadhitir vā tatakṣa |<BR>
RV_3,008.06c te devāsaḥ svaravas tasthivāṃsaḥ prajāvad asme didhiṣantu ratnam ||<BR>
RV_3,008.07a ye vṛkṇāso adhi kṣami nimitāso yatasrucaḥ |<BR>
RV_3,008.07c te no vyantu vāryaṃ devatrā kṣetrasādhasaḥ ||<BR>
RV_3,008.08a ādityā rudrā vasavaḥ sunīthā dyāvākṣāmā pṛthivī antarikṣam |<BR>
RV_3,008.08c sajoṣaso yajñam avantu devā ūrdhvaṃ kṛṇvantv adhvarasya ketum ||<BR>
RV_3,008.09a haṃsā iva śreṇiśo yatānāḥ śukrā vasānāḥ svaravo na āguḥ |<BR>
RV_3,008.09c unnīyamānāḥ kavibhiḥ purastād devā devānām api yanti pāthaḥ ||<BR>
RV_3,008.10a śṛṅgāṇīvec chṛṅgiṇāṃ saṃ dadṛśre caṣālavantaḥ svaravaḥ pṛthivyām |<BR>
RV_3,008.10c vāghadbhir vā vihave śroṣamāṇā asmāṃ avantu pṛtanājyeṣu ||<BR>
RV_3,008.11a vanaspate śatavalśo vi roha sahasravalśā vi vayaṃ ruhema |<BR>
RV_3,008.11c yaṃ tvām ayaṃ svadhitis tejamānaḥ praṇināya mahate saubhagāya ||<BR>
<BR>
RV_3,009.01a sakhāyas tvā vavṛmahe devam martāsa ūtaye |<BR>
RV_3,009.01c apāṃ napātaṃ subhagaṃ sudīditiṃ supratūrtim anehasam ||<BR>
RV_3,009.02a kāyamāno vanā tvaṃ yan mātṝr ajagann apaḥ |<BR>
RV_3,009.02c na tat te agne pramṛṣe nivartanaṃ yad dūre sann ihābhavaḥ ||<BR>
RV_3,009.03a ati tṛṣṭaṃ vavakṣithāthaiva sumanā asi |<BR>
RV_3,009.03c pra-prānye yanti pary anya āsate yeṣāṃ sakhye asi śritaḥ ||<BR>
RV_3,009.04a īyivāṃsam ati sridhaḥ śaśvatīr ati saścataḥ |<BR>
RV_3,009.04c anv īm avindan nicirāso adruho 'psu siṃham iva śritam ||<BR>
RV_3,009.05a sasṛvāṃsam iva tmanāgnim itthā tirohitam |<BR>
RV_3,009.05c ainaṃ nayan mātariśvā parāvato devebhyo mathitam pari ||<BR>
RV_3,009.06a taṃ tvā martā agṛbhṇata devebhyo havyavāhana |<BR>
RV_3,009.06c viśvān yad yajñāṃ abhipāsi mānuṣa tava kratvā yaviṣṭhya ||<BR>
RV_3,009.07a tad bhadraṃ tava daṃsanā pākāya cic chadayati |<BR>
RV_3,009.07c tvāṃ yad agne paśavaḥ samāsate samiddham apiśarvare ||<BR>
RV_3,009.08a ā juhotā svadhvaraṃ śīram pāvakaśociṣam |<BR>
RV_3,009.08c āśuṃ dūtam ajiram pratnam īḍyaṃ śruṣṭī devaṃ saparyata ||<BR>
RV_3,009.09a trīṇi śatā trī sahasrāṇy agniṃ triṃśac ca devā nava cāsaparyan |<BR>
RV_3,009.09c aukṣan ghṛtair astṛṇan barhir asmā ād id dhotāraṃ ny asādayanta ||<BR>
<BR>
RV_3,010.01a tvām agne manīṣiṇaḥ samrājaṃ carṣaṇīnām |<BR>
RV_3,010.01c devam martāsa indhate sam adhvare ||<BR>
RV_3,010.02a tvāṃ yajñeṣv ṛtvijam agne hotāram īḷate |<BR>
RV_3,010.02c gopā ṛtasya dīdihi sve dame ||<BR>
RV_3,010.03a sa ghā yas te dadāśati samidhā jātavedase |<BR>
RV_3,010.03c so agne dhatte suvīryaṃ sa puṣyati ||<BR>
RV_3,010.04a sa ketur adhvarāṇām agnir devebhir ā gamat |<BR>
RV_3,010.04c añjānaḥ sapta hotṛbhir haviṣmate ||<BR>
RV_3,010.05a pra hotre pūrvyaṃ vaco 'gnaye bharatā bṛhat |<BR>
RV_3,010.05c vipāṃ jyotīṃṣi bibhrate na vedhase ||<BR>
RV_3,010.06a agniṃ vardhantu no giro yato jāyata ukthyaḥ |<BR>
RV_3,010.06c mahe vājāya draviṇāya darśataḥ ||<BR>
RV_3,010.07a agne yajiṣṭho adhvare devān devayate yaja |<BR>
RV_3,010.07c hotā mandro vi rājasy ati sridhaḥ ||<BR>
RV_3,010.08a sa naḥ pāvaka dīdihi dyumad asme suvīryam |<BR>
RV_3,010.08c bhavā stotṛbhyo antamaḥ svastaye ||<BR>
RV_3,010.09a taṃ tvā viprā vipanyavo jāgṛvāṃsaḥ sam indhate |<BR>
RV_3,010.09c havyavāham amartyaṃ sahovṛdham ||<BR>
<BR>
RV_3,011.01a agnir hotā purohito 'dhvarasya vicarṣaṇiḥ |<BR>
RV_3,011.01c sa veda yajñam ānuṣak ||<BR>
RV_3,011.02a sa havyavāḷ amartya uśig dūtaś canohitaḥ |<BR>
RV_3,011.02c agnir dhiyā sam ṛṇvati ||<BR>
RV_3,011.03a agnir dhiyā sa cetati ketur yajñasya pūrvyaḥ |<BR>
RV_3,011.03c arthaṃ hy asya taraṇi ||<BR>
RV_3,011.04a agniṃ sūnuṃ sanaśrutaṃ sahaso jātavedasam |<BR>
RV_3,011.04c vahniṃ devā akṛṇvata ||<BR>
RV_3,011.05a adābhyaḥ puraetā viśām agnir mānuṣīṇām |<BR>
RV_3,011.05c tūrṇī rathaḥ sadā navaḥ ||<BR>
RV_3,011.06a sāhvān viśvā abhiyujaḥ kratur devānām amṛktaḥ |<BR>
RV_3,011.06c agnis tuviśravastamaḥ ||<BR>
RV_3,011.07a abhi prayāṃsi vāhasā dāśvāṃ aśnoti martyaḥ |<BR>
RV_3,011.07c kṣayam pāvakaśociṣaḥ ||<BR>
RV_3,011.08a pari viśvāni sudhitāgner aśyāma manmabhiḥ |<BR>
RV_3,011.08c viprāso jātavedasaḥ ||<BR>
RV_3,011.09a agne viśvāni vāryā vājeṣu saniṣāmahe |<BR>
RV_3,011.09c tve devāsa erire ||<BR>
<BR>
RV_3,012.01a indrāgnī ā gataṃ sutaṃ gīrbhir nabho vareṇyam |<BR>
RV_3,012.01c asya pātaṃ dhiyeṣitā ||<BR>
RV_3,012.02a indrāgnī jarituḥ sacā yajño jigāti cetanaḥ |<BR>
RV_3,012.02c ayā pātam imaṃ sutam ||<BR>
RV_3,012.03a indram agniṃ kavicchadā yajñasya jūtyā vṛṇe |<BR>
RV_3,012.03c tā somasyeha tṛmpatām ||<BR>
RV_3,012.04a tośā vṛtrahaṇā huve sajitvānāparājitā |<BR>
RV_3,012.04c indrāgnī vājasātamā ||<BR>
RV_3,012.05a pra vām arcanty ukthino nīthāvido jaritāraḥ |<BR>
RV_3,012.05c indrāgnī iṣa ā vṛṇe ||<BR>
RV_3,012.06a indrāgnī navatim puro dāsapatnīr adhūnutam |<BR>
RV_3,012.06c sākam ekena karmaṇā ||<BR>
RV_3,012.07a indrāgnī apasas pary upa pra yanti dhītayaḥ |<BR>
RV_3,012.07c ṛtasya pathyā anu ||<BR>
RV_3,012.08a indrāgnī taviṣāṇi vāṃ sadhasthāni prayāṃsi ca |<BR>
RV_3,012.08c yuvor aptūryaṃ hitam ||<BR>
RV_3,012.09a indrāgnī rocanā divaḥ pari vājeṣu bhūṣathaḥ |<BR>
RV_3,012.09c tad vāṃ ceti pra vīryam ||<BR>
<BR>
RV_3,013.01a pra vo devāyāgnaye barhiṣṭham arcāsmai |<BR>
RV_3,013.01c gamad devebhir ā sa no yajiṣṭho barhir ā sadat ||<BR>
RV_3,013.02a ṛtāvā yasya rodasī dakṣaṃ sacanta ūtayaḥ |<BR>
RV_3,013.02c haviṣmantas tam īḷate taṃ saniṣyanto 'vase ||<BR>
RV_3,013.03a sa yantā vipra eṣāṃ sa yajñānām athā hi ṣaḥ |<BR>
RV_3,013.03c agniṃ taṃ vo duvasyata dātā yo vanitā magham ||<BR>
RV_3,013.04a sa naḥ śarmāṇi vītaye 'gnir yacchatu śantamā |<BR>
RV_3,013.04c yato naḥ pruṣṇavad vasu divi kṣitibhyo apsv ā ||<BR>
RV_3,013.05a dīdivāṃsam apūrvyaṃ vasvībhir asya dhītibhiḥ |<BR>
RV_3,013.05c ṛkvāṇo agnim indhate hotāraṃ viśpatiṃ viśām ||<BR>
RV_3,013.06a uta no brahmann aviṣa uktheṣu devahūtamaḥ |<BR>
RV_3,013.06c śaṃ naḥ śocā marudvṛdho 'gne sahasrasātamaḥ ||<BR>
RV_3,013.07a nū no rāsva sahasravat tokavat puṣṭimad vasu |<BR>
RV_3,013.07c dyumad agne suvīryaṃ varṣiṣṭham anupakṣitam ||<BR>
<BR>
RV_3,014.01a ā hotā mandro vidathāny asthāt satyo yajvā kavitamaḥ sa vedhāḥ |<BR>
RV_3,014.01c vidyudrathaḥ sahasas putro agniḥ śociṣkeśaḥ pṛthivyām pājo aśret ||<BR>
RV_3,014.02a ayāmi te namauktiṃ juṣasva ṛtāvas tubhyaṃ cetate sahasvaḥ |<BR>
RV_3,014.02c vidvāṃ ā vakṣi viduṣo ni ṣatsi madhya ā barhir ūtaye yajatra ||<BR>
RV_3,014.03a dravatāṃ ta uṣasā vājayantī agne vātasya pathyābhir accha |<BR>
RV_3,014.03c yat sīm añjanti pūrvyaṃ havirbhir ā vandhureva tasthatur duroṇe ||<BR>
RV_3,014.04a mitraś ca tubhyaṃ varuṇaḥ sahasvo 'gne viśve marutaḥ sumnam arcan |<BR>
RV_3,014.04c yac chociṣā sahasas putra tiṣṭhā abhi kṣitīḥ prathayan sūryo nṝn ||<BR>
RV_3,014.05a vayaṃ te adya rarimā hi kāmam uttānahastā namasopasadya |<BR>
RV_3,014.05c yajiṣṭhena manasā yakṣi devān asredhatā manmanā vipro agne ||<BR>
RV_3,014.06a tvad dhi putra sahaso vi pūrvīr devasya yanty ūtayo vi vājāḥ |<BR>
RV_3,014.06c tvaṃ dehi sahasriṇaṃ rayiṃ no 'drogheṇa vacasā satyam agne ||<BR>
RV_3,014.07a tubhyaṃ dakṣa kavikrato yānīmā deva martāso adhvare akarma |<BR>
RV_3,014.07c tvaṃ viśvasya surathasya bodhi sarvaṃ tad agne amṛta svadeha ||<BR>
<BR>
RV_3,015.01a vi pājasā pṛthunā śośucāno bādhasva dviṣo rakṣaso amīvāḥ |<BR>
RV_3,015.01c suśarmaṇo bṛhataḥ śarmaṇi syām agner ahaṃ suhavasya praṇītau ||<BR>
RV_3,015.02a tvaṃ no asyā uṣaso vyuṣṭau tvaṃ sūra udite bodhi gopāḥ |<BR>
RV_3,015.02c janmeva nityaṃ tanayaṃ juṣasva stomam me agne tanvā sujāta ||<BR>
RV_3,015.03a tvaṃ nṛcakṣā vṛṣabhānu pūrvīḥ kṛṣṇāsv agne aruṣo vi bhāhi |<BR>
RV_3,015.03c vaso neṣi ca parṣi cāty aṃhaḥ kṛdhī no rāya uśijo yaviṣṭha ||<BR>
RV_3,015.04a aṣāḷho agne vṛṣabho didīhi puro viśvāḥ saubhagā saṃjigīvān |<BR>
RV_3,015.04c yajñasya netā prathamasya pāyor jātavedo bṛhataḥ supraṇīte ||<BR>
RV_3,015.05a acchidrā śarma jaritaḥ purūṇi devāṃ acchā dīdyānaḥ sumedhāḥ |<BR>
RV_3,015.05c ratho na sasnir abhi vakṣi vājam agne tvaṃ rodasī naḥ sumeke ||<BR>
RV_3,015.06a pra pīpaya vṛṣabha jinva vājān agne tvaṃ rodasī naḥ sudoghe |<BR>
RV_3,015.06c devebhir deva surucā rucāno mā no martasya durmatiḥ pari ṣṭhāt ||<BR>
RV_3,015.07a iḷām agne purudaṃsaṃ saniṃ goḥ śaśvattamaṃ havamānāya sādha |<BR>
RV_3,015.07c syān naḥ sūnus tanayo vijāvāgne sā te sumatir bhūtv asme ||<BR>
<BR>
RV_3,016.01a ayam agniḥ suvīryasyeśe mahaḥ saubhagasya |<BR>
RV_3,016.01c rāya īśe svapatyasya gomata īśe vṛtrahathānām ||<BR>
RV_3,016.02a imaṃ naro marutaḥ saścatā vṛdhaṃ yasmin rāyaḥ śevṛdhāsaḥ |<BR>
RV_3,016.02c abhi ye santi pṛtanāsu dūḍhyo viśvāhā śatrum ādabhuḥ ||<BR>
RV_3,016.03a sa tvaṃ no rāyaḥ śiśīhi mīḍhvo agne suvīryasya |<BR>
RV_3,016.03c tuvidyumna varṣiṣṭhasya prajāvato 'namīvasya śuṣmiṇaḥ ||<BR>
RV_3,016.04a cakrir yo viśvā bhuvanābhi sāsahiś cakrir deveṣv ā duvaḥ |<BR>
RV_3,016.04c ā deveṣu yatata ā suvīrya ā śaṃsa uta nṛṇām ||<BR>
RV_3,016.05a mā no agne 'mataye māvīratāyai rīradhaḥ |<BR>
RV_3,016.05c māgotāyai sahasas putra mā nide 'pa dveṣāṃsy ā kṛdhi ||<BR>
RV_3,016.06a śagdhi vājasya subhaga prajāvato 'gne bṛhato adhvare |<BR>
RV_3,016.06c saṃ rāyā bhūyasā sṛja mayobhunā tuvidyumna yaśasvatā ||<BR>
<BR>
RV_3,017.01a samidhyamānaḥ prathamānu dharmā sam aktubhir ajyate viśvavāraḥ |<BR>
RV_3,017.01c śociṣkeśo ghṛtanirṇik pāvakaḥ suyajño agnir yajathāya devān ||<BR>
RV_3,017.02a yathāyajo hotram agne pṛthivyā yathā divo jātavedaś cikitvān |<BR>
RV_3,017.02c evānena haviṣā yakṣi devān manuṣvad yajñam pra tiremam adya ||<BR>
RV_3,017.03a trīṇy āyūṃṣi tava jātavedas tisra ājānīr uṣasas te agne |<BR>
RV_3,017.03c tābhir devānām avo yakṣi vidvān athā bhava yajamānāya śaṃ yoḥ ||<BR>
RV_3,017.04a agniṃ sudītiṃ sudṛśaṃ gṛṇanto namasyāmas tveḍyaṃ jātavedaḥ |<BR>
RV_3,017.04c tvāṃ dūtam aratiṃ havyavāhaṃ devā akṛṇvann amṛtasya nābhim ||<BR>
RV_3,017.05a yas tvad dhotā pūrvo agne yajīyān dvitā ca sattā svadhayā ca śambhuḥ |<BR>
RV_3,017.05c tasyānu dharma pra yajā cikitvo 'tha no dhā adhvaraṃ devavītau ||<BR>
<BR>
RV_3,018.01a bhavā no agne sumanā upetau sakheva sakhye pitareva sādhuḥ |<BR>
RV_3,018.01c purudruho hi kṣitayo janānām prati pratīcīr dahatād arātīḥ ||<BR>
RV_3,018.02a tapo ṣv agne antarāṃ amitrān tapā śaṃsam araruṣaḥ parasya |<BR>
RV_3,018.02c tapo vaso cikitāno acittān vi te tiṣṭhantām ajarā ayāsaḥ ||<BR>
RV_3,018.03a idhmenāgna icchamāno ghṛtena juhomi havyaṃ tarase balāya |<BR>
RV_3,018.03c yāvad īśe brahmaṇā vandamāna imāṃ dhiyaṃ śataseyāya devīm ||<BR>
RV_3,018.04a uc chociṣā sahasas putra stuto bṛhad vayaḥ śaśamāneṣu dhehi |<BR>
RV_3,018.04c revad agne viśvāmitreṣu śaṃ yor marmṛjmā te tanvam bhūri kṛtvaḥ ||<BR>
RV_3,018.05a kṛdhi ratnaṃ susanitar dhanānāṃ sa ghed agne bhavasi yat samiddhaḥ |<BR>
RV_3,018.05c stotur duroṇe subhagasya revat sṛprā karasnā dadhiṣe vapūṃṣi ||<BR>
<BR>
RV_3,019.01a agniṃ hotāram pra vṛṇe miyedhe gṛtsaṃ kaviṃ viśvavidam amūram |<BR>
RV_3,019.01c sa no yakṣad devatātā yajīyān rāye vājāya vanate maghāni ||<BR>
RV_3,019.02a pra te agne haviṣmatīm iyarmy acchā sudyumnāṃ rātinīṃ ghṛtācīm |<BR>
RV_3,019.02c pradakṣiṇid devatātim urāṇaḥ saṃ rātibhir vasubhir yajñam aśret ||<BR>
RV_3,019.03a sa tejīyasā manasā tvota uta śikṣa svapatyasya śikṣoḥ |<BR>
RV_3,019.03c agne rāyo nṛtamasya prabhūtau bhūyāma te suṣṭutayaś ca vasvaḥ ||<BR>
RV_3,019.04a bhūrīṇi hi tve dadhire anīkāgne devasya yajyavo janāsaḥ |<BR>
RV_3,019.04c sa ā vaha devatātiṃ yaviṣṭha śardho yad adya divyaṃ yajāsi ||<BR>
RV_3,019.05a yat tvā hotāram anajan miyedhe niṣādayanto yajathāya devāḥ |<BR>
RV_3,019.05c sa tvaṃ no agne 'viteha bodhy adhi śravāṃsi dhehi nas tanūṣu ||<BR>
<BR>
RV_3,020.01a agnim uṣasam aśvinā dadhikrāṃ vyuṣṭiṣu havate vahnir ukthaiḥ |<BR>
RV_3,020.01c sujyotiṣo naḥ śṛṇvantu devāḥ sajoṣaso adhvaraṃ vāvaśānāḥ ||<BR>
RV_3,020.02a agne trī te vājinā trī ṣadhasthā tisras te jihvā ṛtajāta pūrvīḥ |<BR>
RV_3,020.02c tisra u te tanvo devavātās tābhir naḥ pāhi giro aprayucchan ||<BR>
RV_3,020.03a agne bhūrīṇi tava jātavedo deva svadhāvo 'mṛtasya nāma |<BR>
RV_3,020.03c yāś ca māyā māyināṃ viśvaminva tve pūrvīḥ saṃdadhuḥ pṛṣṭabandho ||<BR>
RV_3,020.04a agnir netā bhaga iva kṣitīnāṃ daivīnāṃ deva ṛtupā ṛtāvā |<BR>
RV_3,020.04c sa vṛtrahā sanayo viśvavedāḥ parṣad viśvāti duritā gṛṇantam ||<BR>
RV_3,020.05a dadhikrām agnim uṣasaṃ ca devīm bṛhaspatiṃ savitāraṃ ca devam |<BR>
RV_3,020.05c aśvinā mitrāvaruṇā bhagaṃ ca vasūn rudrāṃ ādityāṃ iha huve ||<BR>
<BR>
RV_3,021.01a imaṃ no yajñam amṛteṣu dhehīmā havyā jātavedo juṣasva |<BR>
RV_3,021.01c stokānām agne medaso ghṛtasya hotaḥ prāśāna prathamo niṣadya ||<BR>
RV_3,021.02a ghṛtavantaḥ pāvaka te stokā ścotanti medasaḥ |<BR>
RV_3,021.02c svadharman devavītaye śreṣṭhaṃ no dhehi vāryam ||<BR>
RV_3,021.03a tubhyaṃ stokā ghṛtaścuto 'gne viprāya santya |<BR>
RV_3,021.03c ṛṣiḥ śreṣṭhaḥ sam idhyase yajñasya prāvitā bhava ||<BR>
RV_3,021.04a tubhyaṃ ścotanty adhrigo śacīva stokāso agne medaso ghṛtasya |<BR>
RV_3,021.04c kaviśasto bṛhatā bhānunāgā havyā juṣasva medhira ||<BR>
RV_3,021.05a ojiṣṭhaṃ te madhyato meda udbhṛtam pra te vayaṃ dadāmahe |<BR>
RV_3,021.05c ścotanti te vaso stokā adhi tvaci prati tān devaśo vihi ||<BR>
<BR>
RV_3,022.01a ayaṃ so agnir yasmin somam indraḥ sutaṃ dadhe jaṭhare vāvaśānaḥ |<BR>
RV_3,022.01c sahasriṇaṃ vājam atyaṃ na saptiṃ sasavān san stūyase jātavedaḥ ||<BR>
RV_3,022.02a agne yat te divi varcaḥ pṛthivyāṃ yad oṣadhīṣv apsv ā yajatra |<BR>
RV_3,022.02c yenāntarikṣam urv ātatantha tveṣaḥ sa bhānur arṇavo nṛcakṣāḥ ||<BR>
RV_3,022.03a agne divo arṇam acchā jigāsy acchā devāṃ ūciṣe dhiṣṇyā ye |<BR>
RV_3,022.03c yā rocane parastāt sūryasya yāś cāvastād upatiṣṭhanta āpaḥ ||<BR>
RV_3,022.04a purīṣyāso agnayaḥ prāvaṇebhiḥ sajoṣasaḥ |<BR>
RV_3,022.04c juṣantāṃ yajñam adruho 'namīvā iṣo mahīḥ ||<BR>
RV_3,022.05a iḷām agne purudaṃsaṃ saniṃ goḥ śaśvattamaṃ havamānāya sādha |<BR>
RV_3,022.05c syān naḥ sūnus tanayo vijāvāgne sā te sumatir bhūtv asme ||<BR>
<BR>
RV_3,023.01a nirmathitaḥ sudhita ā sadhasthe yuvā kavir adhvarasya praṇetā |<BR>
RV_3,023.01c jūryatsv agnir ajaro vaneṣv atrā dadhe amṛtaṃ jātavedāḥ ||<BR>
RV_3,023.02a amanthiṣṭām bhāratā revad agniṃ devaśravā devavātaḥ sudakṣam |<BR>
RV_3,023.02c agne vi paśya bṛhatābhi rāyeṣāṃ no netā bhavatād anu dyūn ||<BR>
RV_3,023.03a daśa kṣipaḥ pūrvyaṃ sīm ajījanan sujātam mātṛṣu priyam |<BR>
RV_3,023.03c agniṃ stuhi daivavātaṃ devaśravo yo janānām asad vaśī ||<BR>
RV_3,023.04a ni tvā dadhe vara ā pṛthivyā iḷāyās pade sudinatve ahnām |<BR>
RV_3,023.04c dṛṣadvatyām mānuṣa āpayāyāṃ sarasvatyāṃ revad agne didīhi ||<BR>
RV_3,023.05a iḷām agne purudaṃsaṃ saniṃ goḥ śaśvattamaṃ havamānāya sādha |<BR>
RV_3,023.05c syān naḥ sūnus tanayo vijāvāgne sā te sumatir bhūtv asme ||<BR>
<BR>
RV_3,024.01a agne sahasva pṛtanā abhimātīr apāsya |<BR>
RV_3,024.01c duṣṭaras tarann arātīr varco dhā yajñavāhase ||<BR>
RV_3,024.02a agna iḷā sam idhyase vītihotro amartyaḥ |<BR>
RV_3,024.02c juṣasva sū no adhvaram ||<BR>
RV_3,024.03a agne dyumnena jāgṛve sahasaḥ sūnav āhuta |<BR>
RV_3,024.03c edam barhiḥ sado mama ||<BR>
RV_3,024.04a agne viśvebhir agnibhir devebhir mahayā giraḥ |<BR>
RV_3,024.04c yajñeṣu ya u cāyavaḥ ||<BR>
RV_3,024.05a agne dā dāśuṣe rayiṃ vīravantam parīṇasam |<BR>
RV_3,024.05c śiśīhi naḥ sūnumataḥ ||<BR>
<BR>
RV_3,025.01a agne divaḥ sūnur asi pracetās tanā pṛthivyā uta viśvavedāḥ |<BR>
RV_3,025.01c ṛdhag devāṃ iha yajā cikitvaḥ ||<BR>
RV_3,025.02a agniḥ sanoti vīryāṇi vidvān sanoti vājam amṛtāya bhūṣan |<BR>
RV_3,025.02c sa no devāṃ eha vahā purukṣo ||<BR>
RV_3,025.03a agnir dyāvāpṛthivī viśvajanye ā bhāti devī amṛte amūraḥ |<BR>
RV_3,025.03c kṣayan vājaiḥ puruścandro namobhiḥ ||<BR>
RV_3,025.04a agna indraś ca dāśuṣo duroṇe sutāvato yajñam ihopa yātam |<BR>
RV_3,025.04c amardhantā somapeyāya devā ||<BR>
RV_3,025.05a agne apāṃ sam idhyase duroṇe nityaḥ sūno sahaso jātavedaḥ |<BR>
RV_3,025.05c sadhasthāni mahayamāna ūtī ||<BR>
<BR>
RV_3,026.01a vaiśvānaram manasāgniṃ nicāyyā haviṣmanto anuṣatyaṃ svarvidam |<BR>
RV_3,026.01c sudānuṃ devaṃ rathiraṃ vasūyavo gīrbhī raṇvaṃ kuśikāso havāmahe ||<BR>
RV_3,026.02a taṃ śubhram agnim avase havāmahe vaiśvānaram mātariśvānam ukthyam |<BR>
RV_3,026.02c bṛhaspatim manuṣo devatātaye vipraṃ śrotāram atithiṃ raghuṣyadam ||<BR>
RV_3,026.03a aśvo na krandañ janibhiḥ sam idhyate vaiśvānaraḥ kuśikebhir yuge-yuge |<BR>
RV_3,026.03c sa no agniḥ suvīryaṃ svaśvyaṃ dadhātu ratnam amṛteṣu jāgṛviḥ ||<BR>
RV_3,026.04a pra yantu vājās taviṣībhir agnayaḥ śubhe sammiślāḥ pṛṣatīr ayukṣata |<BR>
RV_3,026.04c bṛhadukṣo maruto viśvavedasaḥ pra vepayanti parvatāṃ adābhyāḥ ||<BR>
RV_3,026.05a agniśriyo maruto viśvakṛṣṭaya ā tveṣam ugram ava īmahe vayam |<BR>
RV_3,026.05c te svānino rudriyā varṣanirṇijaḥ siṃhā na heṣakratavaḥ sudānavaḥ ||<BR>
RV_3,026.06a vrātaṃ-vrātaṃ gaṇaṃ-gaṇaṃ suśastibhir agner bhāmam marutām oja īmahe |<BR>
RV_3,026.06c pṛṣadaśvāso anavabhrarādhaso gantāro yajñaṃ vidatheṣu dhīrāḥ ||<BR>
RV_3,026.07a agnir asmi janmanā jātavedā ghṛtam me cakṣur amṛtam ma āsan |<BR>
RV_3,026.07c arkas tridhātū rajaso vimāno 'jasro gharmo havir asmi nāma ||<BR>
RV_3,026.08a tribhiḥ pavitrair apupod dhy arkaṃ hṛdā matiṃ jyotir anu prajānan |<BR>
RV_3,026.08c varṣiṣṭhaṃ ratnam akṛta svadhābhir ād id dyāvāpṛthivī pary apaśyat ||<BR>
RV_3,026.09a śatadhāram utsam akṣīyamāṇaṃ vipaścitam pitaraṃ vaktvānām |<BR>
RV_3,026.09c meḷim madantam pitror upasthe taṃ rodasī pipṛtaṃ satyavācam ||<BR>
<BR>
RV_3,027.01a pra vo vājā abhidyavo haviṣmanto ghṛtācyā |<BR>
RV_3,027.01c devāñ jigāti sumnayuḥ ||<BR>
RV_3,027.02a īḷe agniṃ vipaścitaṃ girā yajñasya sādhanam |<BR>
RV_3,027.02c śruṣṭīvānaṃ dhitāvānam ||<BR>
RV_3,027.03a agne śakema te vayaṃ yamaṃ devasya vājinaḥ |<BR>
RV_3,027.03c ati dveṣāṃsi tarema ||<BR>
RV_3,027.04a samidhyamāno adhvare 'gniḥ pāvaka īḍyaḥ |<BR>
RV_3,027.04c śociṣkeśas tam īmahe ||<BR>
RV_3,027.05a pṛthupājā amartyo ghṛtanirṇik svāhutaḥ |<BR>
RV_3,027.05c agnir yajñasya havyavāṭ ||<BR>
RV_3,027.06a taṃ sabādho yatasruca itthā dhiyā yajñavantaḥ |<BR>
RV_3,027.06c ā cakrur agnim ūtaye ||<BR>
RV_3,027.07a hotā devo amartyaḥ purastād eti māyayā |<BR>
RV_3,027.07c vidathāni pracodayan ||<BR>
RV_3,027.08a vājī vājeṣu dhīyate 'dhvareṣu pra ṇīyate |<BR>
RV_3,027.08c vipro yajñasya sādhanaḥ ||<BR>
RV_3,027.09a dhiyā cakre vareṇyo bhūtānāṃ garbham ā dadhe |<BR>
RV_3,027.09c dakṣasya pitaraṃ tanā ||<BR>
RV_3,027.10a ni tvā dadhe vareṇyaṃ dakṣasyeḷā sahaskṛta |<BR>
RV_3,027.10c agne sudītim uśijam ||<BR>
RV_3,027.11a agniṃ yanturam apturam ṛtasya yoge vanuṣaḥ |<BR>
RV_3,027.11c viprā vājaiḥ sam indhate ||<BR>
RV_3,027.12a ūrjo napātam adhvare dīdivāṃsam upa dyavi |<BR>
RV_3,027.12c agnim īḷe kavikratum ||<BR>
RV_3,027.13a īḷenyo namasyas tiras tamāṃsi darśataḥ |<BR>
RV_3,027.13c sam agnir idhyate vṛṣā ||<BR>
RV_3,027.14a vṛṣo agniḥ sam idhyate 'śvo na devavāhanaḥ |<BR>
RV_3,027.14c taṃ haviṣmanta īḷate ||<BR>
RV_3,027.15a vṛṣaṇaṃ tvā vayaṃ vṛṣan vṛṣaṇaḥ sam idhīmahi |<BR>
RV_3,027.15c agne dīdyatam bṛhat ||<BR>
<BR>
RV_3,028.01a agne juṣasva no haviḥ puroḷāśaṃ jātavedaḥ |<BR>
RV_3,028.01c prātaḥsāve dhiyāvaso ||<BR>
RV_3,028.02a puroḷā agne pacatas tubhyaṃ vā ghā pariṣkṛtaḥ |<BR>
RV_3,028.02c taṃ juṣasva yaviṣṭhya ||<BR>
RV_3,028.03a agne vīhi puroḷāśam āhutaṃ tiroahnyam |<BR>
RV_3,028.03c sahasaḥ sūnur asy adhvare hitaḥ ||<BR>
RV_3,028.04a mādhyandine savane jātavedaḥ puroḷāśam iha kave juṣasva |<BR>
RV_3,028.04c agne yahvasya tava bhāgadheyaṃ na pra minanti vidatheṣu dhīrāḥ ||<BR>
RV_3,028.05a agne tṛtīye savane hi kāniṣaḥ puroḷāśaṃ sahasaḥ sūnav āhutam |<BR>
RV_3,028.05c athā deveṣv adhvaraṃ vipanyayā dhā ratnavantam amṛteṣu jāgṛvim ||<BR>
RV_3,028.06a agne vṛdhāna āhutim puroḷāśaṃ jātavedaḥ |<BR>
RV_3,028.06c juṣasva tiroahnyam ||<BR>
<BR>
RV_3,029.01a astīdam adhimanthanam asti prajananaṃ kṛtam |<BR>
RV_3,029.01c etāṃ viśpatnīm ā bharāgnim manthāma pūrvathā ||<BR>
RV_3,029.02a araṇyor nihito jātavedā garbha iva sudhito garbhiṇīṣu |<BR>
RV_3,029.02c dive-diva īḍyo jāgṛvadbhir haviṣmadbhir manuṣyebhir agniḥ ||<BR>
RV_3,029.03a uttānāyām ava bharā cikitvān sadyaḥ pravītā vṛṣaṇaṃ jajāna |<BR>
RV_3,029.03c aruṣastūpo ruśad asya pāja iḷāyās putro vayune 'janiṣṭa ||<BR>
RV_3,029.04a iḷāyās tvā pade vayaṃ nābhā pṛthivyā adhi |<BR>
RV_3,029.04c jātavedo ni dhīmahy agne havyāya voḷhave ||<BR>
RV_3,029.05a manthatā naraḥ kavim advayantam pracetasam amṛtaṃ supratīkam |<BR>
RV_3,029.05c yajñasya ketum prathamam purastād agniṃ naro janayatā suśevam ||<BR>
RV_3,029.06a yadī manthanti bāhubhir vi rocate 'śvo na vājy aruṣo vaneṣv ā |<BR>
RV_3,029.06c citro na yāmann aśvinor anivṛtaḥ pari vṛṇakty aśmanas tṛṇā dahan ||<BR>
RV_3,029.07a jāto agnī rocate cekitāno vājī vipraḥ kaviśastaḥ sudānuḥ |<BR>
RV_3,029.07c yaṃ devāsa īḍyaṃ viśvavidaṃ havyavāham adadhur adhvareṣu ||<BR>
RV_3,029.08a sīda hotaḥ sva u loke cikitvān sādayā yajñaṃ sukṛtasya yonau |<BR>
RV_3,029.08c devāvīr devān haviṣā yajāsy agne bṛhad yajamāne vayo dhāḥ ||<BR>
RV_3,029.09a kṛṇota dhūmaṃ vṛṣaṇaṃ sakhāyo 'sredhanta itana vājam accha |<BR>
RV_3,029.09c ayam agniḥ pṛtanāṣāṭ suvīro yena devāso asahanta dasyūn ||<BR>
RV_3,029.10a ayaṃ te yonir ṛtviyo yato jāto arocathāḥ |<BR>
RV_3,029.10c taṃ jānann agna ā sīdāthā no vardhayā giraḥ ||<BR>
RV_3,029.11a tanūnapād ucyate garbha āsuro narāśaṃso bhavati yad vijāyate |<BR>
RV_3,029.11c mātariśvā yad amimīta mātari vātasya sargo abhavat sarīmaṇi ||<BR>
RV_3,029.12a sunirmathā nirmathitaḥ sunidhā nihitaḥ kaviḥ |<BR>
RV_3,029.12c agne svadhvarā kṛṇu devān devayate yaja ||<BR>
RV_3,029.13a ajījanann amṛtam martyāso 'sremāṇaṃ taraṇiṃ vīḷujambham |<BR>
RV_3,029.13c daśa svasāro agruvaḥ samīcīḥ pumāṃsaṃ jātam abhi saṃ rabhante ||<BR>
RV_3,029.14a pra saptahotā sanakād arocata mātur upasthe yad aśocad ūdhani |<BR>
RV_3,029.14c na ni miṣati suraṇo dive-dive yad asurasya jaṭharād ajāyata ||<BR>
RV_3,029.15a amitrāyudho marutām iva prayāḥ prathamajā brahmaṇo viśvam id viduḥ |<BR>
RV_3,029.15c dyumnavad brahma kuśikāsa erira eka-eko dame agniṃ sam īdhire ||<BR>
RV_3,029.16a yad adya tvā prayati yajñe asmin hotaś cikitvo 'vṛṇīmahīha |<BR>
RV_3,029.16c dhruvam ayā dhruvam utāśamiṣṭhāḥ prajānan vidvāṃ upa yāhi somam ||<BR>
<BR>
RV_3,030.01a icchanti tvā somyāsaḥ sakhāyaḥ sunvanti somaṃ dadhati prayāṃsi |<BR>
RV_3,030.01c titikṣante abhiśastiṃ janānām indra tvad ā kaś cana hi praketaḥ ||<BR>
RV_3,030.02a na te dūre paramā cid rajāṃsy ā tu pra yāhi harivo haribhyām |<BR>
RV_3,030.02c sthirāya vṛṣṇe savanā kṛtemā yuktā grāvāṇaḥ samidhāne agnau ||<BR>
RV_3,030.03a indraḥ suśipro maghavā tarutro mahāvrātas tuvikūrmir ṛghāvān |<BR>
RV_3,030.03c yad ugro dhā bādhito martyeṣu kva tyā te vṛṣabha vīryāṇi ||<BR>
RV_3,030.04a tvaṃ hi ṣmā cyāvayann acyutāny eko vṛtrā carasi jighnamānaḥ |<BR>
RV_3,030.04c tava dyāvāpṛthivī parvatāso 'nu vratāya nimiteva tasthuḥ ||<BR>
RV_3,030.05a utābhaye puruhūta śravobhir eko dṛḷham avado vṛtrahā san |<BR>
RV_3,030.05c ime cid indra rodasī apāre yat saṃgṛbhṇā maghavan kāśir it te ||<BR>
RV_3,030.06a pra sū ta indra pravatā haribhyām pra te vajraḥ pramṛṇann etu śatrūn |<BR>
RV_3,030.06c jahi pratīco anūcaḥ parāco viśvaṃ satyaṃ kṛṇuhi viṣṭam astu ||<BR>
RV_3,030.07a yasmai dhāyur adadhā martyāyābhaktaṃ cid bhajate gehyaṃ saḥ |<BR>
RV_3,030.07c bhadrā ta indra sumatir ghṛtācī sahasradānā puruhūta rātiḥ ||<BR>
RV_3,030.08a sahadānum puruhūta kṣiyantam ahastam indra sam piṇak kuṇārum |<BR>
RV_3,030.08c abhi vṛtraṃ vardhamānam piyārum apādam indra tavasā jaghantha ||<BR>
RV_3,030.09a ni sāmanām iṣirām indra bhūmim mahīm apārāṃ sadane sasattha |<BR>
RV_3,030.09c astabhnād dyāṃ vṛṣabho antarikṣam arṣantv āpas tvayeha prasūtāḥ ||<BR>
RV_3,030.10a alātṛṇo vala indra vrajo goḥ purā hantor bhayamāno vy āra |<BR>
RV_3,030.10c sugān patho akṛṇon niraje gāḥ prāvan vāṇīḥ puruhūtaṃ dhamantīḥ ||<BR>
RV_3,030.11a eko dve vasumatī samīcī indra ā paprau pṛthivīm uta dyām |<BR>
RV_3,030.11c utāntarikṣād abhi naḥ samīka iṣo rathīḥ sayujaḥ śūra vājān ||<BR>
RV_3,030.12a diśaḥ sūryo na mināti pradiṣṭā dive-dive haryaśvaprasūtāḥ |<BR>
RV_3,030.12c saṃ yad ānaḷ adhvana ād id aśvair vimocanaṃ kṛṇute tat tv asya ||<BR>
RV_3,030.13a didṛkṣanta uṣaso yāmann aktor vivasvatyā mahi citram anīkam |<BR>
RV_3,030.13c viśve jānanti mahinā yad āgād indrasya karma sukṛtā purūṇi ||<BR>
RV_3,030.14a mahi jyotir nihitaṃ vakṣaṇāsv āmā pakvaṃ carati bibhratī gauḥ |<BR>
RV_3,030.14c viśvaṃ svādma sambhṛtam usriyāyāṃ yat sīm indro adadhād bhojanāya ||<BR>
RV_3,030.15a indra dṛhya yāmakośā abhūvan yajñāya śikṣa gṛṇate sakhibhyaḥ |<BR>
RV_3,030.15c durmāyavo durevā martyāso niṣaṅgiṇo ripavo hantvāsaḥ ||<BR>
RV_3,030.16a saṃ ghoṣaḥ śṛṇve 'vamair amitrair jahī ny eṣv aśaniṃ tapiṣṭhām |<BR>
RV_3,030.16c vṛścem adhastād vi rujā sahasva jahi rakṣo maghavan randhayasva ||<BR>
RV_3,030.17a ud vṛha rakṣaḥ sahamūlam indra vṛścā madhyam praty agraṃ śṛṇīhi |<BR>
RV_3,030.17c ā kīvataḥ salalūkaṃ cakartha brahmadviṣe tapuṣiṃ hetim asya ||<BR>
RV_3,030.18a svastaye vājibhiś ca praṇetaḥ saṃ yan mahīr iṣa āsatsi pūrvīḥ |<BR>
RV_3,030.18c rāyo vantāro bṛhataḥ syāmāsme astu bhaga indra prajāvān ||<BR>
RV_3,030.19a ā no bhara bhagam indra dyumantaṃ ni te deṣṇasya dhīmahi prareke |<BR>
RV_3,030.19c ūrva iva paprathe kāmo asme tam ā pṛṇa vasupate vasūnām ||<BR>
RV_3,030.20a imaṃ kāmam mandayā gobhir aśvaiś candravatā rādhasā paprathaś ca |<BR>
RV_3,030.20c svaryavo matibhis tubhyaṃ viprā indrāya vāhaḥ kuśikāso akran ||<BR>
RV_3,030.21a ā no gotrā dardṛhi gopate gāḥ sam asmabhyaṃ sanayo yantu vājāḥ |<BR>
RV_3,030.21c divakṣā asi vṛṣabha satyaśuṣmo 'smabhyaṃ su maghavan bodhi godāḥ ||<BR>
RV_3,030.22a śunaṃ huvema maghavānam indram asmin bhare nṛtamaṃ vājasātau |<BR>
RV_3,030.22c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||<BR>
<BR>
RV_3,031.01a śāsad vahnir duhitur naptyaṃ gād vidvāṃ ṛtasya dīdhitiṃ saparyan |<BR>
RV_3,031.01c pitā yatra duhituḥ sekam ṛñjan saṃ śagmyena manasā dadhanve ||<BR>
RV_3,031.02a na jāmaye tānvo riktham āraik cakāra garbhaṃ sanitur nidhānam |<BR>
RV_3,031.02c yadī mātaro janayanta vahnim anyaḥ kartā sukṛtor anya ṛndhan ||<BR>
RV_3,031.03a agnir jajñe juhvā rejamāno mahas putrāṃ aruṣasya prayakṣe |<BR>
RV_3,031.03c mahān garbho mahy ā jātam eṣām mahī pravṛd dharyaśvasya yajñaiḥ ||<BR>
RV_3,031.04a abhi jaitrīr asacanta spṛdhānam mahi jyotis tamaso nir ajānan |<BR>
RV_3,031.04c taṃ jānatīḥ praty ud āyann uṣāsaḥ patir gavām abhavad eka indraḥ ||<BR>
RV_3,031.05a vīḷau satīr abhi dhīrā atṛndan prācāhinvan manasā sapta viprāḥ |<BR>
RV_3,031.05c viśvām avindan pathyām ṛtasya prajānann it tā namasā viveśa ||<BR>
RV_3,031.06a vidad yadī saramā rugṇam adrer mahi pāthaḥ pūrvyaṃ sadhryak kaḥ |<BR>
RV_3,031.06c agraṃ nayat supady akṣarāṇām acchā ravam prathamā jānatī gāt ||<BR>
RV_3,031.07a agacchad u vipratamaḥ sakhīyann asūdayat sukṛte garbham adriḥ |<BR>
RV_3,031.07c sasāna maryo yuvabhir makhasyann athābhavad aṅgirāḥ sadyo arcan ||<BR>
RV_3,031.08a sataḥ-sataḥ pratimānam purobhūr viśvā veda janimā hanti śuṣṇam |<BR>
RV_3,031.08c pra ṇo divaḥ padavīr gavyur arcan sakhā sakhīṃr amuñcan nir avadyāt ||<BR>
RV_3,031.09a ni gavyatā manasā sedur arkaiḥ kṛṇvānāso amṛtatvāya gātum |<BR>
RV_3,031.09c idaṃ cin nu sadanam bhūry eṣāṃ yena māsāṃ asiṣāsann ṛtena ||<BR>
RV_3,031.10a sampaśyamānā amadann abhi svam payaḥ pratnasya retaso dughānāḥ |<BR>
RV_3,031.10c vi rodasī atapad ghoṣa eṣāṃ jāte niṣṭhām adadhur goṣu vīrān ||<BR>
RV_3,031.11a sa jātebhir vṛtrahā sed u havyair ud usriyā asṛjad indro arkaiḥ |<BR>
RV_3,031.11c urūcy asmai ghṛtavad bharantī madhu svādma duduhe jenyā gauḥ ||<BR>
RV_3,031.12a pitre cic cakruḥ sadanaṃ sam asmai mahi tviṣīmat sukṛto vi hi khyan |<BR>
RV_3,031.12c viṣkabhnanta skambhanenā janitrī āsīnā ūrdhvaṃ rabhasaṃ vi minvan ||<BR>
RV_3,031.13a mahī yadi dhiṣaṇā śiśnathe dhāt sadyovṛdhaṃ vibhvaṃ rodasyoḥ |<BR>
RV_3,031.13c giro yasminn anavadyāḥ samīcīr viśvā indrāya taviṣīr anuttāḥ ||<BR>
RV_3,031.14a mahy ā te sakhyaṃ vaśmi śaktīr ā vṛtraghne niyuto yanti pūrvīḥ |<BR>
RV_3,031.14c mahi stotram ava āganma sūrer asmākaṃ su maghavan bodhi gopāḥ ||<BR>
RV_3,031.15a mahi kṣetram puru ścandraṃ vividvān ād it sakhibhyaś carathaṃ sam airat |<BR>
RV_3,031.15c indro nṛbhir ajanad dīdyānaḥ sākaṃ sūryam uṣasaṃ gātum agnim ||<BR>
RV_3,031.16a apaś cid eṣa vibhvo damūnāḥ pra sadhrīcīr asṛjad viśvaścandrāḥ |<BR>
RV_3,031.16c madhvaḥ punānāḥ kavibhiḥ pavitrair dyubhir hinvanty aktubhir dhanutrīḥ ||<BR>
RV_3,031.17a anu kṛṣṇe vasudhitī jihāte ubhe sūryasya maṃhanā yajatre |<BR>
RV_3,031.17c pari yat te mahimānaṃ vṛjadhyai sakhāya indra kāmyā ṛjipyāḥ ||<BR>
RV_3,031.18a patir bhava vṛtrahan sūnṛtānāṃ girāṃ viśvāyur vṛṣabho vayodhāḥ |<BR>
RV_3,031.18c ā no gahi sakhyebhiḥ śivebhir mahān mahībhir ūtibhiḥ saraṇyan ||<BR>
RV_3,031.19a tam aṅgirasvan namasā saparyan navyaṃ kṛṇomi sanyase purājām |<BR>
RV_3,031.19c druho vi yāhi bahulā adevīḥ svaś ca no maghavan sātaye dhāḥ ||<BR>
RV_3,031.20a mihaḥ pāvakāḥ pratatā abhūvan svasti naḥ pipṛhi pāram āsām |<BR>
RV_3,031.20c indra tvaṃ rathiraḥ pāhi no riṣo makṣū-makṣū kṛṇuhi gojito naḥ ||<BR>
RV_3,031.21a adediṣṭa vṛtrahā gopatir gā antaḥ kṛṣṇāṃ aruṣair dhāmabhir gāt |<BR>
RV_3,031.21c pra sūnṛtā diśamāna ṛtena duraś ca viśvā avṛṇod apa svāḥ ||<BR>
RV_3,031.22a śunaṃ huvema maghavānam indram asmin bhare nṛtamaṃ vājasātau |<BR>
RV_3,031.22c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||<BR>
<BR>
RV_3,032.01a indra somaṃ somapate pibemam mādhyandinaṃ savanaṃ cāru yat te |<BR>
RV_3,032.01c prapruthyā śipre maghavann ṛjīṣin vimucyā harī iha mādayasva ||<BR>
RV_3,032.02a gavāśiram manthinam indra śukram pibā somaṃ rarimā te madāya |<BR>
RV_3,032.02c brahmakṛtā mārutenā gaṇena sajoṣā rudrais tṛpad ā vṛṣasva ||<BR>
RV_3,032.03a ye te śuṣmaṃ ye taviṣīm avardhann arcanta indra marutas ta ojaḥ |<BR>
RV_3,032.03c mādhyandine savane vajrahasta pibā rudrebhiḥ sagaṇaḥ suśipra ||<BR>
RV_3,032.04a ta in nv asya madhumad vivipra indrasya śardho maruto ya āsan |<BR>
RV_3,032.04c yebhir vṛtrasyeṣito vivedāmarmaṇo manyamānasya marma ||<BR>
RV_3,032.05a manuṣvad indra savanaṃ juṣāṇaḥ pibā somaṃ śaśvate vīryāya |<BR>
RV_3,032.05c sa ā vavṛtsva haryaśva yajñaiḥ saraṇyubhir apo arṇā sisarṣi ||<BR>
RV_3,032.06a tvam apo yad dha vṛtraṃ jaghanvāṃ atyāṃ iva prāsṛjaḥ sartavājau |<BR>
RV_3,032.06c śayānam indra caratā vadhena vavrivāṃsam pari devīr adevam ||<BR>
RV_3,032.07a yajāma in namasā vṛddham indram bṛhantam ṛṣvam ajaraṃ yuvānam |<BR>
RV_3,032.07c yasya priye mamatur yajñiyasya na rodasī mahimānam mamāte ||<BR>
RV_3,032.08a indrasya karma sukṛtā purūṇi vratāni devā na minanti viśve |<BR>
RV_3,032.08c dādhāra yaḥ pṛthivīṃ dyām utemāṃ jajāna sūryam uṣasaṃ sudaṃsāḥ ||<BR>
RV_3,032.09a adrogha satyaṃ tava tan mahitvaṃ sadyo yaj jāto apibo ha somam |<BR>
RV_3,032.09c na dyāva indra tavasas ta ojo nāhā na māsāḥ śarado varanta ||<BR>
RV_3,032.10a tvaṃ sadyo apibo jāta indra madāya somam parame vyoman |<BR>
RV_3,032.10c yad dha dyāvāpṛthivī āviveśīr athābhavaḥ pūrvyaḥ kārudhāyāḥ ||<BR>
RV_3,032.11a ahann ahim pariśayānam arṇa ojāyamānaṃ tuvijāta tavyān |<BR>
RV_3,032.11c na te mahitvam anu bhūd adha dyaur yad anyayā sphigyā kṣām avasthāḥ ||<BR>
RV_3,032.12a yajño hi ta indra vardhano bhūd uta priyaḥ sutasomo miyedhaḥ |<BR>
RV_3,032.12c yajñena yajñam ava yajñiyaḥ san yajñas te vajram ahihatya āvat ||<BR>
RV_3,032.13a yajñenendram avasā cakre arvāg ainaṃ sumnāya navyase vavṛtyām |<BR>
RV_3,032.13c ya stomebhir vāvṛdhe pūrvyebhir yo madhyamebhir uta nūtanebhiḥ ||<BR>
RV_3,032.14a viveṣa yan mā dhiṣaṇā jajāna stavai purā pāryād indram ahnaḥ |<BR>
RV_3,032.14c aṃhaso yatra pīparad yathā no nāveva yāntam ubhaye havante ||<BR>
RV_3,032.15a āpūrṇo asya kalaśaḥ svāhā sekteva kośaṃ sisice pibadhyai |<BR>
RV_3,032.15c sam u priyā āvavṛtran madāya pradakṣiṇid abhi somāsa indram ||<BR>
RV_3,032.16a na tvā gabhīraḥ puruhūta sindhur nādrayaḥ pari ṣanto varanta |<BR>
RV_3,032.16c itthā sakhibhya iṣito yad indrā dṛḷhaṃ cid arujo gavyam ūrvam ||<BR>
RV_3,032.17a śunaṃ huvema maghavānam indram asmin bhare nṛtamaṃ vājasātau |<BR>
RV_3,032.17c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||<BR>
<BR>
RV_3,033.01a pra parvatānām uśatī upasthād aśve iva viṣite hāsamāne |<BR>
RV_3,033.01c gāveva śubhre mātarā rihāṇe vipāṭ chutudrī payasā javete ||<BR>
RV_3,033.02a indreṣite prasavam bhikṣamāṇe acchā samudraṃ rathyeva yāthaḥ |<BR>
RV_3,033.02c samārāṇe ūrmibhiḥ pinvamāne anyā vām anyām apy eti śubhre ||<BR>
RV_3,033.03a acchā sindhum mātṛtamām ayāsaṃ vipāśam urvīṃ subhagām aganma |<BR>
RV_3,033.03c vatsam iva mātarā saṃrihāṇe samānaṃ yonim anu saṃcarantī ||<BR>
RV_3,033.04a enā vayam payasā pinvamānā anu yoniṃ devakṛtaṃ carantīḥ |<BR>
RV_3,033.04c na vartave prasavaḥ sargataktaḥ kiṃyur vipro nadyo johavīti ||<BR>
RV_3,033.05a ramadhvam me vacase somyāya ṛtāvarīr upa muhūrtam evaiḥ |<BR>
RV_3,033.05c pra sindhum acchā bṛhatī manīṣāvasyur ahve kuśikasya sūnuḥ ||<BR>
RV_3,033.06a indro asmāṃ aradad vajrabāhur apāhan vṛtram paridhiṃ nadīnām |<BR>
RV_3,033.06c devo 'nayat savitā supāṇis tasya vayam prasave yāma urvīḥ ||<BR>
RV_3,033.07a pravācyaṃ śaśvadhā vīryaṃ tad indrasya karma yad ahiṃ vivṛścat |<BR>
RV_3,033.07c vi vajreṇa pariṣado jaghānāyann āpo 'yanam icchamānāḥ ||<BR>
RV_3,033.08a etad vaco jaritar māpi mṛṣṭhā ā yat te ghoṣān uttarā yugāni |<BR>
RV_3,033.08c uktheṣu kāro prati no juṣasva mā no ni kaḥ puruṣatrā namas te ||<BR>
RV_3,033.09a o ṣu svasāraḥ kārave śṛṇota yayau vo dūrād anasā rathena |<BR>
RV_3,033.09c ni ṣū namadhvam bhavatā supārā adhoakṣāḥ sindhavaḥ srotyābhiḥ ||<BR>
RV_3,033.10a ā te kāro śṛṇavāmā vacāṃsi yayātha dūrād anasā rathena |<BR>
RV_3,033.10c ni te naṃsai pīpyāneva yoṣā maryāyeva kanyā śaśvacai te ||<BR>
RV_3,033.11a yad aṅga tvā bharatāḥ saṃtareyur gavyan grāma iṣita indrajūtaḥ |<BR>
RV_3,033.11c arṣād aha prasavaḥ sargatakta ā vo vṛṇe sumatiṃ yajñiyānām ||<BR>
RV_3,033.12a atāriṣur bharatā gavyavaḥ sam abhakta vipraḥ sumatiṃ nadīnām |<BR>
RV_3,033.12c pra pinvadhvam iṣayantīḥ surādhā ā vakṣaṇāḥ pṛṇadhvaṃ yāta śībham ||<BR>
RV_3,033.13a ud va ūrmiḥ śamyā hantv āpo yoktrāṇi muñcata |<BR>
RV_3,033.13c māduṣkṛtau vyenasāghnyau śūnam āratām ||<BR>
<BR>
RV_3,034.01a indraḥ pūrbhid ātirad dāsam arkair vidadvasur dayamāno vi śatrūn |<BR>
RV_3,034.01c brahmajūtas tanvā vāvṛdhāno bhūridātra āpṛṇad rodasī ubhe ||<BR>
RV_3,034.02a makhasya te taviṣasya pra jūtim iyarmi vācam amṛtāya bhūṣan |<BR>
RV_3,034.02c indra kṣitīnām asi mānuṣīṇāṃ viśāṃ daivīnām uta pūrvayāvā ||<BR>
RV_3,034.03a indro vṛtram avṛṇoc chardhanītiḥ pra māyinām aminād varpaṇītiḥ |<BR>
RV_3,034.03c ahan vyaṃsam uśadhag vaneṣv āvir dhenā akṛṇod rāmyāṇām ||<BR>
RV_3,034.04a indraḥ svarṣā janayann ahāni jigāyośigbhiḥ pṛtanā abhiṣṭiḥ |<BR>
RV_3,034.04c prārocayan manave ketum ahnām avindaj jyotir bṛhate raṇāya ||<BR>
RV_3,034.05a indras tujo barhaṇā ā viveśa nṛvad dadhāno naryā purūṇi |<BR>
RV_3,034.05c acetayad dhiya imā jaritre premaṃ varṇam atirac chukram āsām ||<BR>
RV_3,034.06a maho mahāni panayanty asyendrasya karma sukṛtā purūṇi |<BR>
RV_3,034.06c vṛjanena vṛjinān sam pipeṣa māyābhir dasyūṃr abhibhūtyojāḥ ||<BR>
RV_3,034.07a yudhendro mahnā varivaś cakāra devebhyaḥ satpatiś carṣaṇiprāḥ |<BR>
RV_3,034.07c vivasvataḥ sadane asya tāni viprā ukthebhiḥ kavayo gṛṇanti ||<BR>
RV_3,034.08a satrāsāhaṃ vareṇyaṃ sahodāṃ sasavāṃsaṃ svar apaś ca devīḥ |<BR>
RV_3,034.08c sasāna yaḥ pṛthivīṃ dyām utemām indram madanty anu dhīraṇāsaḥ ||<BR>
RV_3,034.09a sasānātyāṃ uta sūryaṃ sasānendraḥ sasāna purubhojasaṃ gām |<BR>
RV_3,034.09c hiraṇyayam uta bhogaṃ sasāna hatvī dasyūn prāryaṃ varṇam āvat ||<BR>
RV_3,034.10a indra oṣadhīr asanod ahāni vanaspatīṃr asanod antarikṣam |<BR>
RV_3,034.10c bibheda valaṃ nunude vivāco 'thābhavad damitābhikratūnām ||<BR>
RV_3,034.11a śunaṃ huvema maghavānam indram asmin bhare nṛtamaṃ vājasātau |<BR>
RV_3,034.11c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||<BR>
<BR>
RV_3,035.01a tiṣṭhā harī ratha ā yujyamānā yāhi vāyur na niyuto no accha |<BR>
RV_3,035.01c pibāsy andho abhisṛṣṭo asme indra svāhā rarimā te madāya ||<BR>
RV_3,035.02a upājirā puruhūtāya saptī harī rathasya dhūrṣv ā yunajmi |<BR>
RV_3,035.02c dravad yathā sambhṛtaṃ viśvataś cid upemaṃ yajñam ā vahāta indram ||<BR>
RV_3,035.03a upo nayasva vṛṣaṇā tapuṣpotem ava tvaṃ vṛṣabha svadhāvaḥ |<BR>
RV_3,035.03c grasetām aśvā vi muceha śoṇā dive-dive sadṛśīr addhi dhānāḥ ||<BR>
RV_3,035.04a brahmaṇā te brahmayujā yunajmi harī sakhāyā sadhamāda āśū |<BR>
RV_3,035.04c sthiraṃ rathaṃ sukham indrādhitiṣṭhan prajānan vidvāṃ upa yāhi somam ||<BR>
RV_3,035.05a mā te harī vṛṣaṇā vītapṛṣṭhā ni rīraman yajamānāso anye |<BR>
RV_3,035.05c atyāyāhi śaśvato vayaṃ te 'raṃ sutebhiḥ kṛṇavāma somaiḥ ||<BR>
RV_3,035.06a tavāyaṃ somas tvam ehy arvāṅ chaśvattamaṃ sumanā asya pāhi |<BR>
RV_3,035.06c asmin yajñe barhiṣy ā niṣadyā dadhiṣvemaṃ jaṭhara indum indra ||<BR>
RV_3,035.07a stīrṇaṃ te barhiḥ suta indra somaḥ kṛtā dhānā attave te haribhyām |<BR>
RV_3,035.07c tadokase puruśākāya vṛṣṇe marutvate tubhyaṃ rātā havīṃṣi ||<BR>
RV_3,035.08a imaṃ naraḥ parvatās tubhyam āpaḥ sam indra gobhir madhumantam akran |<BR>
RV_3,035.08c tasyāgatyā sumanā ṛṣva pāhi prajānan vidvān pathyā anu svāḥ ||<BR>
RV_3,035.09a yāṃ ābhajo maruta indra some ye tvām avardhann abhavan gaṇas te |<BR>
RV_3,035.09c tebhir etaṃ sajoṣā vāvaśāno 'gneḥ piba jihvayā somam indra ||<BR>
RV_3,035.10a indra piba svadhayā cit sutasyāgner vā pāhi jihvayā yajatra |<BR>
RV_3,035.10c adhvaryor vā prayataṃ śakra hastād dhotur vā yajñaṃ haviṣo juṣasva ||<BR>
RV_3,035.11a śunaṃ huvema maghavānam indram asmin bhare nṛtamaṃ vājasātau |<BR>
RV_3,035.11c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||<BR>
<BR>
RV_3,036.01a imām ū ṣu prabhṛtiṃ sātaye dhāḥ śaśvac-chaśvad ūtibhir yādamānaḥ |<BR>
RV_3,036.01c sute-sute vāvṛdhe vardhanebhir yaḥ karmabhir mahadbhiḥ suśruto bhūt ||<BR>
RV_3,036.02a indrāya somāḥ pradivo vidānā ṛbhur yebhir vṛṣaparvā vihāyāḥ |<BR>
RV_3,036.02c prayamyamānān prati ṣū gṛbhāyendra piba vṛṣadhūtasya vṛṣṇaḥ ||<BR>
RV_3,036.03a pibā vardhasva tava ghā sutāsa indra somāsaḥ prathamā uteme |<BR>
RV_3,036.03c yathāpibaḥ pūrvyāṃ indra somāṃ evā pāhi panyo adyā navīyān ||<BR>
RV_3,036.04a mahāṃ amatro vṛjane virapśy ugraṃ śavaḥ patyate dhṛṣṇv ojaḥ |<BR>
RV_3,036.04c nāha vivyāca pṛthivī canainaṃ yat somāso haryaśvam amandan ||<BR>
RV_3,036.05a mahāṃ ugro vāvṛdhe vīryāya samācakre vṛṣabhaḥ kāvyena |<BR>
RV_3,036.05c indro bhago vājadā asya gāvaḥ pra jāyante dakṣiṇā asya pūrvīḥ ||<BR>
RV_3,036.06a pra yat sindhavaḥ prasavaṃ yathāyann āpaḥ samudraṃ rathyeva jagmuḥ |<BR>
RV_3,036.06c ataś cid indraḥ sadaso varīyān yad īṃ somaḥ pṛṇati dugdho aṃśuḥ ||<BR>
RV_3,036.07a samudreṇa sindhavo yādamānā indrāya somaṃ suṣutam bharantaḥ |<BR>
RV_3,036.07c aṃśuṃ duhanti hastino bharitrair madhvaḥ punanti dhārayā pavitraiḥ ||<BR>
RV_3,036.08a hradā iva kukṣayaḥ somadhānāḥ sam ī vivyāca savanā purūṇi |<BR>
RV_3,036.08c annā yad indraḥ prathamā vy āśa vṛtraṃ jaghanvāṃ avṛṇīta somam ||<BR>
RV_3,036.09a ā tū bhara mākir etat pari ṣṭhād vidmā hi tvā vasupatiṃ vasūnām |<BR>
RV_3,036.09c indra yat te māhinaṃ datram asty asmabhyaṃ tad dharyaśva pra yandhi ||<BR>
RV_3,036.10a asme pra yandhi maghavann ṛjīṣinn indra rāyo viśvavārasya bhūreḥ |<BR>
RV_3,036.10c asme śataṃ śarado jīvase dhā asme vīrāñ chaśvata indra śiprin ||<BR>
RV_3,036.11a śunaṃ huvema maghavānam indram asmin bhare nṛtamaṃ vājasātau |<BR>
RV_3,036.11c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||<BR>
<BR>
RV_3,037.01a vārtrahatyāya śavase pṛtanāṣāhyāya ca |<BR>
RV_3,037.01c indra tvā vartayāmasi ||<BR>
RV_3,037.02a arvācīnaṃ su te mana uta cakṣuḥ śatakrato |<BR>
RV_3,037.02c indra kṛṇvantu vāghataḥ ||<BR>
RV_3,037.03a nāmāni te śatakrato viśvābhir gīrbhir īmahe |<BR>
RV_3,037.03c indrābhimātiṣāhye ||<BR>
RV_3,037.04a puruṣṭutasya dhāmabhiḥ śatena mahayāmasi |<BR>
RV_3,037.04c indrasya carṣaṇīdhṛtaḥ ||<BR>
RV_3,037.05a indraṃ vṛtrāya hantave puruhūtam upa bruve |<BR>
RV_3,037.05c bhareṣu vājasātaye ||<BR>
RV_3,037.06a vājeṣu sāsahir bhava tvām īmahe śatakrato |<BR>
RV_3,037.06c indra vṛtrāya hantave ||<BR>
RV_3,037.07a dyumneṣu pṛtanājye pṛtsutūrṣu śravassu ca |<BR>
RV_3,037.07c indra sākṣvābhimātiṣu ||<BR>
RV_3,037.08a śuṣmintamaṃ na ūtaye dyumninam pāhi jāgṛvim |<BR>
RV_3,037.08c indra somaṃ śatakrato ||<BR>
RV_3,037.09a indriyāṇi śatakrato yā te janeṣu pañcasu |<BR>
RV_3,037.09c indra tāni ta ā vṛṇe ||<BR>
RV_3,037.10a agann indra śravo bṛhad dyumnaṃ dadhiṣva duṣṭaram |<BR>
RV_3,037.10c ut te śuṣmaṃ tirāmasi ||<BR>
RV_3,037.11a arvāvato na ā gahy atho śakra parāvataḥ |<BR>
RV_3,037.11c u loko yas te adriva indreha tata ā gahi ||<BR>
<BR>
RV_3,038.01a abhi taṣṭeva dīdhayā manīṣām atyo na vājī sudhuro jihānaḥ |<BR>
RV_3,038.01c abhi priyāṇi marmṛśat parāṇi kavīṃr icchāmi saṃdṛśe sumedhāḥ ||<BR>
RV_3,038.02a inota pṛccha janimā kavīnām manodhṛtaḥ sukṛtas takṣata dyām |<BR>
RV_3,038.02c imā u te praṇyo vardhamānā manovātā adha nu dharmaṇi gman ||<BR>
RV_3,038.03a ni ṣīm id atra guhyā dadhānā uta kṣatrāya rodasī sam añjan |<BR>
RV_3,038.03c sam mātrābhir mamire yemur urvī antar mahī samṛte dhāyase dhuḥ ||<BR>
RV_3,038.04a ātiṣṭhantam pari viśve abhūṣañ chriyo vasānaś carati svarociḥ |<BR>
RV_3,038.04c mahat tad vṛṣṇo asurasya nāmā viśvarūpo amṛtāni tasthau ||<BR>
RV_3,038.05a asūta pūrvo vṛṣabho jyāyān imā asya śurudhaḥ santi pūrvīḥ |<BR>
RV_3,038.05c divo napātā vidathasya dhībhiḥ kṣatraṃ rājānā pradivo dadhāthe ||<BR>
RV_3,038.06a trīṇi rājānā vidathe purūṇi pari viśvāni bhūṣathaḥ sadāṃsi |<BR>
RV_3,038.06c apaśyam atra manasā jaganvān vrate gandharvāṃ api vāyukeśān ||<BR>
RV_3,038.07a tad in nv asya vṛṣabhasya dhenor ā nāmabhir mamire sakmyaṃ goḥ |<BR>
RV_3,038.07c anyad-anyad asuryaṃ vasānā ni māyino mamire rūpam asmin ||<BR>
RV_3,038.08a tad in nv asya savitur nakir me hiraṇyayīm amatiṃ yām aśiśret |<BR>
RV_3,038.08c ā suṣṭutī rodasī viśvaminve apīva yoṣā janimāni vavre ||<BR>
RV_3,038.09a yuvam pratnasya sādhatho maho yad daivī svastiḥ pari ṇaḥ syātam |<BR>
RV_3,038.09c gopājihvasya tasthuṣo virūpā viśve paśyanti māyinaḥ kṛtāni ||<BR>
RV_3,038.10a śunaṃ huvema maghavānam indram asmin bhare nṛtamaṃ vājasātau |<BR>
RV_3,038.10c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||<BR>
<BR>
RV_3,039.01a indram matir hṛda ā vacyamānācchā patiṃ stomataṣṭā jigāti |<BR>
RV_3,039.01c yā jāgṛvir vidathe śasyamānendra yat te jāyate viddhi tasya ||<BR>
RV_3,039.02a divaś cid ā pūrvyā jāyamānā vi jāgṛvir vidathe śasyamānā |<BR>
RV_3,039.02c bhadrā vastrāṇy arjunā vasānā seyam asme sanajā pitryā dhīḥ ||<BR>
RV_3,039.03a yamā cid atra yamasūr asūta jihvāyā agram patad ā hy asthāt |<BR>
RV_3,039.03c vapūṃṣi jātā mithunā sacete tamohanā tapuṣo budhna etā ||<BR>
RV_3,039.04a nakir eṣāṃ ninditā martyeṣu ye asmākam pitaro goṣu yodhāḥ |<BR>
RV_3,039.04c indra eṣāṃ dṛṃhitā māhināvān ud gotrāṇi sasṛje daṃsanāvān ||<BR>
RV_3,039.05a sakhā ha yatra sakhibhir navagvair abhijñv ā satvabhir gā anugman |<BR>
RV_3,039.05c satyaṃ tad indro daśabhir daśagvaiḥ sūryaṃ viveda tamasi kṣiyantam ||<BR>
RV_3,039.06a indro madhu sambhṛtam usriyāyām padvad viveda śaphavan name goḥ |<BR>
RV_3,039.06c guhā hitaṃ guhyaṃ gūḷham apsu haste dadhe dakṣiṇe dakṣiṇāvān ||<BR>
RV_3,039.07a jyotir vṛṇīta tamaso vijānann āre syāma duritād abhīke |<BR>
RV_3,039.07c imā giraḥ somapāḥ somavṛddha juṣasvendra purutamasya kāroḥ ||<BR>
RV_3,039.08a jyotir yajñāya rodasī anu ṣyād āre syāma duritasya bhūreḥ |<BR>
RV_3,039.08c bhūri cid dhi tujato martyasya supārāso vasavo barhaṇāvat ||<BR>
RV_3,039.09a śunaṃ huvema maghavānam indram asmin bhare nṛtamaṃ vājasātau |<BR>
RV_3,039.09c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||<BR>
<BR>
RV_3,040.01a indra tvā vṛṣabhaṃ vayaṃ sute some havāmahe |<BR>
RV_3,040.01c sa pāhi madhvo andhasaḥ ||<BR>
RV_3,040.02a indra kratuvidaṃ sutaṃ somaṃ harya puruṣṭuta |<BR>
RV_3,040.02c pibā vṛṣasva tātṛpim ||<BR>
RV_3,040.03a indra pra ṇo dhitāvānaṃ yajñaṃ viśvebhir devebhiḥ |<BR>
RV_3,040.03c tira stavāna viśpate ||<BR>
RV_3,040.04a indra somāḥ sutā ime tava pra yanti satpate |<BR>
RV_3,040.04c kṣayaṃ candrāsa indavaḥ ||<BR>
RV_3,040.05a dadhiṣvā jaṭhare sutaṃ somam indra vareṇyam |<BR>
RV_3,040.05c tava dyukṣāsa indavaḥ ||<BR>
RV_3,040.06a girvaṇaḥ pāhi naḥ sutam madhor dhārābhir ajyase |<BR>
RV_3,040.06c indra tvādātam id yaśaḥ ||<BR>
RV_3,040.07a abhi dyumnāni vanina indraṃ sacante akṣitā |<BR>
RV_3,040.07c pītvī somasya vāvṛdhe ||<BR>
RV_3,040.08a arvāvato na ā gahi parāvataś ca vṛtrahan |<BR>
RV_3,040.08c imā juṣasva no giraḥ ||<BR>
RV_3,040.09a yad antarā parāvatam arvāvataṃ ca hūyase |<BR>
RV_3,040.09c indreha tata ā gahi ||<BR>
<BR>
RV_3,041.01a ā tū na indra madryag ghuvānaḥ somapītaye |<BR>
RV_3,041.01c haribhyāṃ yāhy adrivaḥ ||<BR>
RV_3,041.02a satto hotā na ṛtviyas tistire barhir ānuṣak |<BR>
RV_3,041.02c ayujran prātar adrayaḥ ||<BR>
RV_3,041.03a imā brahma brahmavāhaḥ kriyanta ā barhiḥ sīda |<BR>
RV_3,041.03c vīhi śūra puroḷāśam ||<BR>
RV_3,041.04a rārandhi savaneṣu ṇa eṣu stomeṣu vṛtrahan |<BR>
RV_3,041.04c uktheṣv indra girvaṇaḥ ||<BR>
RV_3,041.05a matayaḥ somapām uruṃ rihanti śavasas patim |<BR>
RV_3,041.05c indraṃ vatsaṃ na mātaraḥ ||<BR>
RV_3,041.06a sa mandasvā hy andhaso rādhase tanvā mahe |<BR>
RV_3,041.06c na stotāraṃ nide karaḥ ||<BR>
RV_3,041.07a vayam indra tvāyavo haviṣmanto jarāmahe |<BR>
RV_3,041.07c uta tvam asmayur vaso ||<BR>
RV_3,041.08a māre asmad vi mumuco haripriyārvāṅ yāhi |<BR>
RV_3,041.08c indra svadhāvo matsveha ||<BR>
RV_3,041.09a arvāñcaṃ tvā sukhe rathe vahatām indra keśinā |<BR>
RV_3,041.09c ghṛtasnū barhir āsade ||<BR>
<BR>
RV_3,042.01a upa naḥ sutam ā gahi somam indra gavāśiram |<BR>
RV_3,042.01c haribhyāṃ yas te asmayuḥ ||<BR>
RV_3,042.02a tam indra madam ā gahi barhiṣṭhāṃ grāvabhiḥ sutam |<BR>
RV_3,042.02c kuvin nv asya tṛpṇavaḥ ||<BR>
RV_3,042.03a indram itthā giro mamācchāgur iṣitā itaḥ |<BR>
RV_3,042.03c āvṛte somapītaye ||<BR>
RV_3,042.04a indraṃ somasya pītaye stomair iha havāmahe |<BR>
RV_3,042.04c ukthebhiḥ kuvid āgamat ||<BR>
RV_3,042.05a indra somāḥ sutā ime tān dadhiṣva śatakrato |<BR>
RV_3,042.05c jaṭhare vājinīvaso ||<BR>
RV_3,042.06a vidmā hi tvā dhanañjayaṃ vājeṣu dadhṛṣaṃ kave |<BR>
RV_3,042.06c adhā te sumnam īmahe ||<BR>
RV_3,042.07a imam indra gavāśiraṃ yavāśiraṃ ca naḥ piba |<BR>
RV_3,042.07c āgatyā vṛṣabhiḥ sutam ||<BR>
RV_3,042.08a tubhyed indra sva okye somaṃ codāmi pītaye |<BR>
RV_3,042.08c eṣa rārantu te hṛdi ||<BR>
RV_3,042.09a tvāṃ sutasya pītaye pratnam indra havāmahe |<BR>
RV_3,042.09c kuśikāso avasyavaḥ ||<BR>
<BR>
RV_3,043.01a ā yāhy arvāṅ upa vandhureṣṭhās taved anu pradivaḥ somapeyam |<BR>
RV_3,043.01c priyā sakhāyā vi mucopa barhis tvām ime havyavāho havante ||<BR>
RV_3,043.02a ā yāhi pūrvīr ati carṣaṇīr āṃ arya āśiṣa upa no haribhyām |<BR>
RV_3,043.02c imā hi tvā mataya stomataṣṭā indra havante sakhyaṃ juṣāṇāḥ ||<BR>
RV_3,043.03a ā no yajñaṃ namovṛdhaṃ sajoṣā indra deva haribhir yāhi tūyam |<BR>
RV_3,043.03c ahaṃ hi tvā matibhir johavīmi ghṛtaprayāḥ sadhamāde madhūnām ||<BR>
RV_3,043.04a ā ca tvām etā vṛṣaṇā vahāto harī sakhāyā sudhurā svaṅgā |<BR>
RV_3,043.04c dhānāvad indraḥ savanaṃ juṣāṇaḥ sakhā sakhyuḥ śṛṇavad vandanāni ||<BR>
RV_3,043.05a kuvin mā gopāṃ karase janasya kuvid rājānam maghavann ṛjīṣin |<BR>
RV_3,043.05c kuvin ma ṛṣim papivāṃsaṃ sutasya kuvin me vasvo amṛtasya śikṣāḥ ||<BR>
RV_3,043.06a ā tvā bṛhanto harayo yujānā arvāg indra sadhamādo vahantu |<BR>
RV_3,043.06c pra ye dvitā diva ṛñjanty ātāḥ susammṛṣṭāso vṛṣabhasya mūrāḥ ||<BR>
RV_3,043.07a indra piba vṛṣadhūtasya vṛṣṇa ā yaṃ te śyena uśate jabhāra |<BR>
RV_3,043.07c yasya made cyāvayasi pra kṛṣṭīr yasya made apa gotrā vavartha ||<BR>
RV_3,043.08a śunaṃ huvema maghavānam indram asmin bhare nṛtamaṃ vājasātau |<BR>
RV_3,043.08c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||<BR>
<BR>
RV_3,044.01a ayaṃ te astu haryataḥ soma ā haribhiḥ sutaḥ |<BR>
RV_3,044.01c juṣāṇa indra haribhir na ā gahy ā tiṣṭha haritaṃ ratham ||<BR>
RV_3,044.02a haryann uṣasam arcayaḥ sūryaṃ haryann arocayaḥ |<BR>
RV_3,044.02c vidvāṃś cikitvān haryaśva vardhasa indra viśvā abhi śriyaḥ ||<BR>
RV_3,044.03a dyām indro haridhāyasam pṛthivīṃ harivarpasam |<BR>
RV_3,044.03c adhārayad dharitor bhūri bhojanaṃ yayor antar hariś carat ||<BR>
RV_3,044.04a jajñāno harito vṛṣā viśvam ā bhāti rocanam |<BR>
RV_3,044.04c haryaśvo haritaṃ dhatta āyudham ā vajram bāhvor harim ||<BR>
RV_3,044.05a indro haryantam arjunaṃ vajraṃ śukrair abhīvṛtam |<BR>
RV_3,044.05c apāvṛṇod dharibhir adribhiḥ sutam ud gā haribhir ājata ||<BR>
<BR>
RV_3,045.01a ā mandrair indra haribhir yāhi mayūraromabhiḥ |<BR>
RV_3,045.01c mā tvā ke cin ni yaman viṃ na pāśino 'ti dhanveva tāṃ ihi ||<BR>
RV_3,045.02a vṛtrakhādo valaṃrujaḥ purāṃ darmo apām ajaḥ |<BR>
RV_3,045.02c sthātā rathasya haryor abhisvara indro dṛḷhā cid ārujaḥ ||<BR>
RV_3,045.03a gambhīrāṃ udadhīṃr iva kratum puṣyasi gā iva |<BR>
RV_3,045.03c pra sugopā yavasaṃ dhenavo yathā hradaṃ kulyā ivāśata ||<BR>
RV_3,045.04a ā nas tujaṃ rayim bharāṃśaṃ na pratijānate |<BR>
RV_3,045.04c vṛkṣam pakvam phalam aṅkīva dhūnuhīndra sampāraṇaṃ vasu ||<BR>
RV_3,045.05a svayur indra svarāḷ asi smaddiṣṭiḥ svayaśastaraḥ |<BR>
RV_3,045.05c sa vāvṛdhāna ojasā puruṣṭuta bhavā naḥ suśravastamaḥ ||<BR>
<BR>
RV_3,046.01a yudhmasya te vṛṣabhasya svarāja ugrasya yūna sthavirasya ghṛṣveḥ |<BR>
RV_3,046.01c ajūryato vajriṇo vīryāṇīndra śrutasya mahato mahāni ||<BR>
RV_3,046.02a mahāṃ asi mahiṣa vṛṣṇyebhir dhanaspṛd ugra sahamāno anyān |<BR>
RV_3,046.02c eko viśvasya bhuvanasya rājā sa yodhayā ca kṣayayā ca janān ||<BR>
RV_3,046.03a pra mātrābhī ririce rocamānaḥ pra devebhir viśvato apratītaḥ |<BR>
RV_3,046.03c pra majmanā diva indraḥ pṛthivyāḥ proror maho antarikṣād ṛjīṣī ||<BR>
RV_3,046.04a uruṃ gabhīraṃ januṣābhy ugraṃ viśvavyacasam avatam matīnām |<BR>
RV_3,046.04c indraṃ somāsaḥ pradivi sutāsaḥ samudraṃ na sravata ā viśanti ||<BR>
RV_3,046.05a yaṃ somam indra pṛthivīdyāvā garbhaṃ na mātā bibhṛtas tvāyā |<BR>
RV_3,046.05c taṃ te hinvanti tam u te mṛjanty adhvaryavo vṛṣabha pātavā u ||<BR>
<BR>
RV_3,047.01a marutvāṃ indra vṛṣabho raṇāya pibā somam anuṣvadham madāya |<BR>
RV_3,047.01c ā siñcasva jaṭhare madhva ūrmiṃ tvaṃ rājāsi pradivaḥ sutānām ||<BR>
RV_3,047.02a sajoṣā indra sagaṇo marudbhiḥ somam piba vṛtrahā śūra vidvān |<BR>
RV_3,047.02c jahi śatrūṃr apa mṛdho nudasvāthābhayaṃ kṛṇuhi viśvato naḥ ||<BR>
RV_3,047.03a uta ṛtubhir ṛtupāḥ pāhi somam indra devebhiḥ sakhibhiḥ sutaṃ naḥ |<BR>
RV_3,047.03c yāṃ ābhajo maruto ye tvānv ahan vṛtram adadhus tubhyam ojaḥ ||<BR>
RV_3,047.04a ye tvāhihatye maghavann avardhan ye śāmbare harivo ye gaviṣṭau |<BR>
RV_3,047.04c ye tvā nūnam anumadanti viprāḥ pibendra somaṃ sagaṇo marudbhiḥ ||<BR>
RV_3,047.05a marutvantaṃ vṛṣabhaṃ vāvṛdhānam akavāriṃ divyaṃ śāsam indram |<BR>
RV_3,047.05c viśvāsāham avase nūtanāyograṃ sahodām iha taṃ huvema ||<BR>
RV_3,048.01a sadyo ha jāto vṛṣabhaḥ kanīnaḥ prabhartum āvad andhasaḥ sutasya |<BR>
RV_3,048.01c sādhoḥ piba pratikāmaṃ yathā te rasāśiraḥ prathamaṃ somyasya ||<BR>
RV_3,048.02a yaj jāyathās tad ahar asya kāme 'ṃśoḥ pīyūṣam apibo giriṣṭhām |<BR>
RV_3,048.02c taṃ te mātā pari yoṣā janitrī mahaḥ pitur dama āsiñcad agre ||<BR>
RV_3,048.03a upasthāya mātaram annam aiṭṭa tigmam apaśyad abhi somam ūdhaḥ |<BR>
RV_3,048.03c prayāvayann acarad gṛtso anyān mahāni cakre purudhapratīkaḥ ||<BR>
RV_3,048.04a ugras turāṣāḷ abhibhūtyojā yathāvaśaṃ tanvaṃ cakra eṣaḥ |<BR>
RV_3,048.04c tvaṣṭāram indro januṣābhibhūyāmuṣyā somam apibac camūṣu ||<BR>
RV_3,048.05a śunaṃ huvema maghavānam indram asmin bhare nṛtamaṃ vājasātau |<BR>
RV_3,048.05c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||<BR>
<BR>
RV_3,049.01a śaṃsā mahām indraṃ yasmin viśvā ā kṛṣṭayaḥ somapāḥ kāmam avyan |<BR>
RV_3,049.01c yaṃ sukratuṃ dhiṣaṇe vibhvataṣṭaṃ ghanaṃ vṛtrāṇāṃ janayanta devāḥ ||<BR>
RV_3,049.02a yaṃ nu nakiḥ pṛtanāsu svarājaṃ dvitā tarati nṛtamaṃ hariṣṭhām |<BR>
RV_3,049.02c inatamaḥ satvabhir yo ha śūṣaiḥ pṛthujrayā aminād āyur dasyoḥ ||<BR>
RV_3,049.03a sahāvā pṛtsu taraṇir nārvā vyānaśī rodasī mehanāvān |<BR>
RV_3,049.03c bhago na kāre havyo matīnām piteva cāruḥ suhavo vayodhāḥ ||<BR>
RV_3,049.04a dhartā divo rajasas pṛṣṭa ūrdhvo ratho na vāyur vasubhir niyutvān |<BR>
RV_3,049.04c kṣapāṃ vastā janitā sūryasya vibhaktā bhāgaṃ dhiṣaṇeva vājam ||<BR>
RV_3,049.05a śunaṃ huvema maghavānam indram asmin bhare nṛtamaṃ vājasātau |<BR>
RV_3,049.05c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||<BR>
<BR>
RV_3,050.01a indraḥ svāhā pibatu yasya soma āgatyā tumro vṛṣabho marutvān |<BR>
RV_3,050.01c oruvyacāḥ pṛṇatām ebhir annair āsya havis tanvaḥ kāmam ṛdhyāḥ ||<BR>
RV_3,050.02a ā te saparyū javase yunajmi yayor anu pradivaḥ śruṣṭim āvaḥ |<BR>
RV_3,050.02c iha tvā dheyur harayaḥ suśipra pibā tv asya suṣutasya cāroḥ ||<BR>
RV_3,050.03a gobhir mimikṣuṃ dadhire supāram indraṃ jyaiṣṭhyāya dhāyase gṛṇānāḥ |<BR>
RV_3,050.03c mandānaḥ somam papivāṃ ṛjīṣin sam asmabhyam purudhā gā iṣaṇya ||<BR>
RV_3,050.04a imaṃ kāmam mandayā gobhir aśvaiś candravatā rādhasā paprathaś ca |<BR>
RV_3,050.04c svaryavo matibhis tubhyaṃ viprā indrāya vāhaḥ kuśikāso akran ||<BR>
RV_3,050.05a śunaṃ huvema maghavānam indram asmin bhare nṛtamaṃ vājasātau |<BR>
RV_3,050.05c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||<BR>
<BR>
RV_3,051.01a carṣaṇīdhṛtam maghavānam ukthyam indraṃ giro bṛhatīr abhy anūṣata |<BR>
RV_3,051.01c vāvṛdhānam puruhūtaṃ suvṛktibhir amartyaṃ jaramāṇaṃ dive-dive ||<BR>
RV_3,051.02a śatakratum arṇavaṃ śākinaṃ naraṃ giro ma indram upa yanti viśvataḥ |<BR>
RV_3,051.02c vājasanim pūrbhidaṃ tūrṇim apturaṃ dhāmasācam abhiṣācaṃ svarvidam ||<BR>
RV_3,051.03a ākare vasor jaritā panasyate 'nehasa stubha indro duvasyati |<BR>
RV_3,051.03c vivasvataḥ sadana ā hi pipriye satrāsāham abhimātihanaṃ stuhi ||<BR>
RV_3,051.04a nṛṇām u tvā nṛtamaṃ gīrbhir ukthair abhi pra vīram arcatā sabādhaḥ |<BR>
RV_3,051.04c saṃ sahase purumāyo jihīte namo asya pradiva eka īśe ||<BR>
RV_3,051.05a pūrvīr asya niṣṣidho martyeṣu purū vasūni pṛthivī bibharti |<BR>
RV_3,051.05c indrāya dyāva oṣadhīr utāpo rayiṃ rakṣanti jīrayo vanāni ||<BR>
RV_3,051.06a tubhyam brahmāṇi gira indra tubhyaṃ satrā dadhire harivo juṣasva |<BR>
RV_3,051.06c bodhy āpir avaso nūtanasya sakhe vaso jaritṛbhyo vayo dhāḥ ||<BR>
RV_3,051.07a indra marutva iha pāhi somaṃ yathā śāryāte apibaḥ sutasya |<BR>
RV_3,051.07c tava praṇītī tava śūra śarmann ā vivāsanti kavayaḥ suyajñāḥ ||<BR>
RV_3,051.08a sa vāvaśāna iha pāhi somam marudbhir indra sakhibhiḥ sutaṃ naḥ |<BR>
RV_3,051.08c jātaṃ yat tvā pari devā abhūṣan mahe bharāya puruhūta viśve ||<BR>
RV_3,051.09a aptūrye maruta āpir eṣo 'mandann indram anu dātivārāḥ |<BR>
RV_3,051.09c tebhiḥ sākam pibatu vṛtrakhādaḥ sutaṃ somaṃ dāśuṣaḥ sve sadhasthe ||<BR>
RV_3,051.10a idaṃ hy anv ojasā sutaṃ rādhānām pate |<BR>
RV_3,051.10c pibā tv asya girvaṇaḥ ||<BR>
RV_3,051.11a yas te anu svadhām asat sute ni yaccha tanvam |<BR>
RV_3,051.11c sa tvā mamattu somyam ||<BR>
RV_3,051.12a pra te aśnotu kukṣyoḥ prendra brahmaṇā śiraḥ |<BR>
RV_3,051.12c pra bāhū śūra rādhase ||<BR>
<BR>
RV_3,052.01a dhānāvantaṃ karambhiṇam apūpavantam ukthinam |<BR>
RV_3,052.01c indra prātar juṣasva naḥ ||<BR>
RV_3,052.02a puroḷāśam pacatyaṃ juṣasvendrā gurasva ca |<BR>
RV_3,052.02c tubhyaṃ havyāni sisrate ||<BR>
RV_3,052.03a puroḷāśaṃ ca no ghaso joṣayāse giraś ca naḥ |<BR>
RV_3,052.03c vadhūyur iva yoṣaṇām ||<BR>
RV_3,052.04a puroḷāśaṃ sanaśruta prātaḥsāve juṣasva naḥ |<BR>
RV_3,052.04c indra kratur hi te bṛhan ||<BR>
RV_3,052.05a mādhyandinasya savanasya dhānāḥ puroḷāśam indra kṛṣveha cārum |<BR>
RV_3,052.05c pra yat stotā jaritā tūrṇyartho vṛṣāyamāṇa upa gīrbhir īṭṭe ||<BR>
RV_3,052.06a tṛtīye dhānāḥ savane puruṣṭuta puroḷāśam āhutam māmahasva naḥ |<BR>
RV_3,052.06c ṛbhumantaṃ vājavantaṃ tvā kave prayasvanta upa śikṣema dhītibhiḥ ||<BR>
RV_3,052.07a pūṣaṇvate te cakṛmā karambhaṃ harivate haryaśvāya dhānāḥ |<BR>
RV_3,052.07c apūpam addhi sagaṇo marudbhiḥ somam piba vṛtrahā śūra vidvān ||<BR>
RV_3,052.08a prati dhānā bharata tūyam asmai puroḷāśaṃ vīratamāya nṛṇām |<BR>
RV_3,052.08c dive-dive sadṛśīr indra tubhyaṃ vardhantu tvā somapeyāya dhṛṣṇo ||<BR>
<BR>
RV_3,053.01a indrāparvatā bṛhatā rathena vāmīr iṣa ā vahataṃ suvīrāḥ |<BR>
RV_3,053.01c vītaṃ havyāny adhvareṣu devā vardhethāṃ gīrbhir iḷayā madantā ||<BR>
RV_3,053.02a tiṣṭhā su kam maghavan mā parā gāḥ somasya nu tvā suṣutasya yakṣi |<BR>
RV_3,053.02c pitur na putraḥ sicam ā rabhe ta indra svādiṣṭhayā girā śacīvaḥ ||<BR>
RV_3,053.03a śaṃsāvādhvaryo prati me gṛṇīhīndrāya vāhaḥ kṛṇavāva juṣṭam |<BR>
RV_3,053.03c edam barhir yajamānasya sīdāthā ca bhūd uktham indrāya śastam ||<BR>
RV_3,053.04a jāyed astam maghavan sed u yonis tad it tvā yuktā harayo vahantu |<BR>
RV_3,053.04c yadā kadā ca sunavāma somam agniṣ ṭvā dūto dhanvāty accha ||<BR>
RV_3,053.05a parā yāhi maghavann ā ca yāhīndra bhrātar ubhayatrā te artham |<BR>
RV_3,053.05c yatrā rathasya bṛhato nidhānaṃ vimocanaṃ vājino rāsabhasya ||<BR>
RV_3,053.06a apāḥ somam astam indra pra yāhi kalyāṇīr jāyā suraṇaṃ gṛhe te |<BR>
RV_3,053.06c yatrā rathasya bṛhato nidhānaṃ vimocanaṃ vājino dakṣiṇāvat ||<BR>
RV_3,053.07a ime bhojā aṅgiraso virūpā divas putrāso asurasya vīrāḥ |<BR>
RV_3,053.07c viśvāmitrāya dadato maghāni sahasrasāve pra tiranta āyuḥ ||<BR>
RV_3,053.08a rūpaṃ-rūpam maghavā bobhavīti māyāḥ kṛṇvānas tanvam pari svām |<BR>
RV_3,053.08c trir yad divaḥ pari muhūrtam āgāt svair mantrair anṛtupā ṛtāvā ||<BR>
RV_3,053.09a mahāṃ ṛṣir devajā devajūto 'stabhnāt sindhum arṇavaṃ nṛcakṣāḥ |<BR>
RV_3,053.09c viśvāmitro yad avahat sudāsam apriyāyata kuśikebhir indraḥ ||<BR>
RV_3,053.10a haṃsā iva kṛṇutha ślokam adribhir madanto gīrbhir adhvare sute sacā |<BR>
RV_3,053.10c devebhir viprā ṛṣayo nṛcakṣaso vi pibadhvaṃ kuśikāḥ somyam madhu ||<BR>
RV_3,053.11a upa preta kuśikāś cetayadhvam aśvaṃ rāye pra muñcatā sudāsaḥ |<BR>
RV_3,053.11c rājā vṛtraṃ jaṅghanat prāg apāg udag athā yajāte vara ā pṛthivyāḥ ||<BR>
RV_3,053.12a ya ime rodasī ubhe aham indram atuṣṭavam |<BR>
RV_3,053.12c viśvāmitrasya rakṣati brahmedam bhārataṃ janam ||<BR>
RV_3,053.13a viśvāmitrā arāsata brahmendrāya vajriṇe |<BR>
RV_3,053.13c karad in naḥ surādhasaḥ ||<BR>
RV_3,053.14a kiṃ te kṛṇvanti kīkaṭeṣu gāvo nāśiraṃ duhre na tapanti gharmam |<BR>
RV_3,053.14c ā no bhara pramagandasya vedo naicāśākham maghavan randhayā naḥ ||<BR>
RV_3,053.15a sasarparīr amatim bādhamānā bṛhan mimāya jamadagnidattā |<BR>
RV_3,053.15c ā sūryasya duhitā tatāna śravo deveṣv amṛtam ajuryam ||<BR>
RV_3,053.16a sasarparīr abharat tūyam ebhyo 'dhi śravaḥ pāñcajanyāsu kṛṣṭiṣu |<BR>
RV_3,053.16c sā pakṣyā navyam āyur dadhānā yām me palastijamadagnayo daduḥ ||<BR>
RV_3,053.17a sthirau gāvau bhavatāṃ vīḷur akṣo meṣā vi varhi mā yugaṃ vi śāri |<BR>
RV_3,053.17c indraḥ pātalye dadatāṃ śarītor ariṣṭaneme abhi naḥ sacasva ||<BR>
RV_3,053.18a balaṃ dhehi tanūṣu no balam indrānaḷutsu naḥ |<BR>
RV_3,053.18c balaṃ tokāya tanayāya jīvase tvaṃ hi baladā asi ||<BR>
RV_3,053.19a abhi vyayasva khadirasya sāram ojo dhehi spandane śiṃśapāyām |<BR>
RV_3,053.19c akṣa vīḷo vīḷita vīḷayasva mā yāmād asmād ava jīhipo naḥ ||<BR>
RV_3,053.20a ayam asmān vanaspatir mā ca hā mā ca rīriṣat |<BR>
RV_3,053.20c svasty ā gṛhebhya āvasā ā vimocanāt ||<BR>
RV_3,053.21a indrotibhir bahulābhir no adya yācchreṣṭhābhir maghavañ chūra jinva |<BR>
RV_3,053.21c yo no dveṣṭy adharaḥ sas padīṣṭa yam u dviṣmas tam u prāṇo jahātu ||<BR>
RV_3,053.22a paraśuṃ cid vi tapati śimbalaṃ cid vi vṛścati |<BR>
RV_3,053.22c ukhā cid indra yeṣantī prayastā phenam asyati ||<BR>
RV_3,053.23a na sāyakasya cikite janāso lodhaṃ nayanti paśu manyamānāḥ |<BR>
RV_3,053.23c nāvājinaṃ vājinā hāsayanti na gardabham puro aśvān nayanti ||<BR>
RV_3,053.24a ima indra bharatasya putrā apapitvaṃ cikitur na prapitvam |<BR>
RV_3,053.24c hinvanty aśvam araṇaṃ na nityaṃ jyāvājam pari ṇayanty ājau ||<BR>
<BR>
RV_3,054.01a imam mahe vidathyāya śūṣaṃ śaśvat kṛtva īḍyāya pra jabhruḥ |<BR>
RV_3,054.01c śṛṇotu no damyebhir anīkaiḥ śṛṇotv agnir divyair ajasraḥ ||<BR>
RV_3,054.02a mahi mahe dive arcā pṛthivyai kāmo ma icchañ carati prajānan |<BR>
RV_3,054.02c yayor ha stome vidatheṣu devāḥ saparyavo mādayante sacāyoḥ ||<BR>
RV_3,054.03a yuvor ṛtaṃ rodasī satyam astu mahe ṣu ṇaḥ suvitāya pra bhūtam |<BR>
RV_3,054.03c idaṃ dive namo agne pṛthivyai saparyāmi prayasā yāmi ratnam ||<BR>
RV_3,054.04a uto hi vām pūrvyā āvividra ṛtāvarī rodasī satyavācaḥ |<BR>
RV_3,054.04c naraś cid vāṃ samithe śūrasātau vavandire pṛthivi vevidānāḥ ||<BR>
RV_3,054.05a ko addhā veda ka iha pra vocad devāṃ acchā pathyā kā sam eti |<BR>
RV_3,054.05c dadṛśra eṣām avamā sadāṃsi pareṣu yā guhyeṣu vrateṣu ||<BR>
RV_3,054.06a kavir nṛcakṣā abhi ṣīm acaṣṭa ṛtasya yonā vighṛte madantī |<BR>
RV_3,054.06c nānā cakrāte sadanaṃ yathā veḥ samānena kratunā saṃvidāne ||<BR>
RV_3,054.07a samānyā viyute dūreante dhruve pade tasthatur jāgarūke |<BR>
RV_3,054.07c uta svasārā yuvatī bhavantī ād u bruvāte mithunāni nāma ||<BR>
RV_3,054.08a viśved ete janimā saṃ vivikto maho devān bibhratī na vyathete |<BR>
RV_3,054.08c ejad dhruvam patyate viśvam ekaṃ carat patatri viṣuṇaṃ vi jātam ||<BR>
RV_3,054.09a sanā purāṇam adhy emy ārān mahaḥ pitur janitur jāmi tan naḥ |<BR>
RV_3,054.09c devāso yatra panitāra evair urau pathi vyute tasthur antaḥ ||<BR>
RV_3,054.10a imaṃ stomaṃ rodasī pra bravīmy ṛdūdarāḥ śṛṇavann agnijihvāḥ |<BR>
RV_3,054.10c mitraḥ samrājo varuṇo yuvāna ādityāsaḥ kavayaḥ paprathānāḥ ||<BR>
RV_3,054.11a hiraṇyapāṇiḥ savitā sujihvas trir ā divo vidathe patyamānaḥ |<BR>
RV_3,054.11c deveṣu ca savitaḥ ślokam aśrer ād asmabhyam ā suva sarvatātim ||<BR>
RV_3,054.12a sukṛt supāṇiḥ svavāṃ ṛtāvā devas tvaṣṭāvase tāni no dhāt |<BR>
RV_3,054.12c pūṣaṇvanta ṛbhavo mādayadhvam ūrdhvagrāvāṇo adhvaram ataṣṭa ||<BR>
RV_3,054.13a vidyudrathā maruta ṛṣṭimanto divo maryā ṛtajātā ayāsaḥ |<BR>
RV_3,054.13c sarasvatī śṛṇavan yajñiyāso dhātā rayiṃ sahavīraṃ turāsaḥ ||<BR>
RV_3,054.14a viṣṇuṃ stomāsaḥ purudasmam arkā bhagasyeva kāriṇo yāmani gman |<BR>
RV_3,054.14c urukramaḥ kakuho yasya pūrvīr na mardhanti yuvatayo janitrīḥ ||<BR>
RV_3,054.15a indro viśvair vīryaiḥ patyamāna ubhe ā paprau rodasī mahitvā |<BR>
RV_3,054.15c purandaro vṛtrahā dhṛṣṇuṣeṇaḥ saṃgṛbhyā na ā bharā bhūri paśvaḥ ||<BR>
RV_3,054.16a nāsatyā me pitarā bandhupṛcchā sajātyam aśvinoś cāru nāma |<BR>
RV_3,054.16c yuvaṃ hi stho rayidau no rayīṇāṃ dātraṃ rakṣethe akavair adabdhā ||<BR>
RV_3,054.17a mahat tad vaḥ kavayaś cāru nāma yad dha devā bhavatha viśva indre |<BR>
RV_3,054.17c sakha ṛbhubhiḥ puruhūta priyebhir imāṃ dhiyaṃ sātaye takṣatā naḥ ||<BR>
RV_3,054.18a aryamā ṇo aditir yajñiyāso 'dabdhāni varuṇasya vratāni |<BR>
RV_3,054.18c yuyota no anapatyāni gantoḥ prajāvān naḥ paśumāṃ astu gātuḥ ||<BR>
RV_3,054.19a devānāṃ dūtaḥ purudha prasūto 'nāgān no vocatu sarvatātā |<BR>
RV_3,054.19c śṛṇotu naḥ pṛthivī dyaur utāpaḥ sūryo nakṣatrair urv antarikṣam ||<BR>
RV_3,054.20a śṛṇvantu no vṛṣaṇaḥ parvatāso dhruvakṣemāsa iḷayā madantaḥ |<BR>
RV_3,054.20c ādityair no aditiḥ śṛṇotu yacchantu no marutaḥ śarma bhadram ||<BR>
RV_3,054.21a sadā sugaḥ pitumāṃ astu panthā madhvā devā oṣadhīḥ sam pipṛkta |<BR>
RV_3,054.21c bhago me agne sakhye na mṛdhyā ud rāyo aśyāṃ sadanam purukṣoḥ ||<BR>
RV_3,054.22a svadasva havyā sam iṣo didīhy asmadryak sam mimīhi śravāṃsi |<BR>
RV_3,054.22c viśvāṃ agne pṛtsu tāñ jeṣi śatrūn ahā viśvā sumanā dīdihī naḥ ||<BR>
<BR>
RV_3,055.01a uṣasaḥ pūrvā adha yad vyūṣur mahad vi jajñe akṣaram pade goḥ |<BR>
RV_3,055.01c vratā devānām upa nu prabhūṣan mahad devānām asuratvam ekam ||<BR>
RV_3,055.02a mo ṣū ṇo atra juhuranta devā mā pūrve agne pitaraḥ padajñāḥ |<BR>
RV_3,055.02c purāṇyoḥ sadmanoḥ ketur antar mahad devānām asuratvam ekam ||<BR>
RV_3,055.03a vi me purutrā patayanti kāmāḥ śamy acchā dīdye pūrvyāṇi |<BR>
RV_3,055.03c samiddhe agnāv ṛtam id vadema mahad devānām asuratvam ekam ||<BR>
RV_3,055.04a samāno rājā vibhṛtaḥ purutrā śaye śayāsu prayuto vanānu |<BR>
RV_3,055.04c anyā vatsam bharati kṣeti mātā mahad devānām asuratvam ekam ||<BR>
RV_3,055.05a ākṣit pūrvāsv aparā anūrut sadyo jātāsu taruṇīṣv antaḥ |<BR>
RV_3,055.05c antarvatīḥ suvate apravītā mahad devānām asuratvam ekam ||<BR>
RV_3,055.06a śayuḥ parastād adha nu dvimātābandhanaś carati vatsa ekaḥ |<BR>
RV_3,055.06c mitrasya tā varuṇasya vratāni mahad devānām asuratvam ekam ||<BR>
RV_3,055.07a dvimātā hotā vidatheṣu samrāḷ anv agraṃ carati kṣeti budhnaḥ |<BR>
RV_3,055.07c pra raṇyāni raṇyavāco bharante mahad devānām asuratvam ekam ||<BR>
RV_3,055.08a śūrasyeva yudhyato antamasya pratīcīnaṃ dadṛśe viśvam āyat |<BR>
RV_3,055.08c antar matiś carati niṣṣidhaṃ gor mahad devānām asuratvam ekam ||<BR>
RV_3,055.09a ni veveti palito dūta āsv antar mahāṃś carati rocanena |<BR>
RV_3,055.09c vapūṃṣi bibhrad abhi no vi caṣṭe mahad devānām asuratvam ekam ||<BR>
RV_3,055.10a viṣṇur gopāḥ paramam pāti pāthaḥ priyā dhāmāny amṛtā dadhānaḥ |<BR>
RV_3,055.10c agniṣ ṭā viśvā bhuvanāni veda mahad devānām asuratvam ekam ||<BR>
RV_3,055.11a nānā cakrāte yamyā vapūṃṣi tayor anyad rocate kṛṣṇam anyat |<BR>
RV_3,055.11c śyāvī ca yad aruṣī ca svasārau mahad devānām asuratvam ekam ||<BR>
RV_3,055.12a mātā ca yatra duhitā ca dhenū sabardughe dhāpayete samīcī |<BR>
RV_3,055.12c ṛtasya te sadasīḷe antar mahad devānām asuratvam ekam ||<BR>
RV_3,055.13a anyasyā vatsaṃ rihatī mimāya kayā bhuvā ni dadhe dhenur ūdhaḥ |<BR>
RV_3,055.13c ṛtasya sā payasāpinvateḷā mahad devānām asuratvam ekam ||<BR>
RV_3,055.14a padyā vaste pururūpā vapūṃṣy ūrdhvā tasthau tryaviṃ rerihāṇā |<BR>
RV_3,055.14c ṛtasya sadma vi carāmi vidvān mahad devānām asuratvam ekam ||<BR>
RV_3,055.15a pade iva nihite dasme antas tayor anyad guhyam āvir anyat |<BR>
RV_3,055.15c sadhrīcīnā pathyā sā viṣūcī mahad devānām asuratvam ekam ||<BR>
RV_3,055.16a ā dhenavo dhunayantām aśiśvīḥ sabardughāḥ śaśayā apradugdhāḥ |<BR>
RV_3,055.16c navyā-navyā yuvatayo bhavantīr mahad devānām asuratvam ekam ||<BR>
RV_3,055.17a yad anyāsu vṛṣabho roravīti so anyasmin yūthe ni dadhāti retaḥ |<BR>
RV_3,055.17c sa hi kṣapāvān sa bhagaḥ sa rājā mahad devānām asuratvam ekam ||<BR>
RV_3,055.18a vīrasya nu svaśvyaṃ janāsaḥ pra nu vocāma vidur asya devāḥ |<BR>
RV_3,055.18c ṣoḷhā yuktāḥ pañca-pañcā vahanti mahad devānām asuratvam ekam ||<BR>
RV_3,055.19a devas tvaṣṭā savitā viśvarūpaḥ pupoṣa prajāḥ purudhā jajāna |<BR>
RV_3,055.19c imā ca viśvā bhuvanāny asya mahad devānām asuratvam ekam ||<BR>
RV_3,055.20a mahī sam airac camvā samīcī ubhe te asya vasunā nyṛṣṭe |<BR>
RV_3,055.20c śṛṇve vīro vindamāno vasūni mahad devānām asuratvam ekam ||<BR>
RV_3,055.21a imāṃ ca naḥ pṛthivīṃ viśvadhāyā upa kṣeti hitamitro na rājā |<BR>
RV_3,055.21c puraḥsadaḥ śarmasado na vīrā mahad devānām asuratvam ekam ||<BR>
RV_3,055.22a niṣṣidhvarīs ta oṣadhīr utāpo rayiṃ ta indra pṛthivī bibharti |<BR>
RV_3,055.22c sakhāyas te vāmabhājaḥ syāma mahad devānām asuratvam ekam ||<BR>
<BR>
RV_3,056.01a na tā minanti māyino na dhīrā vratā devānām prathamā dhruvāṇi |<BR>
RV_3,056.01c na rodasī adruhā vedyābhir na parvatā niname tasthivāṃsaḥ ||<BR>
RV_3,056.02a ṣaḍ bhārāṃ eko acaran bibharty ṛtaṃ varṣiṣṭham upa gāva āguḥ |<BR>
RV_3,056.02c tisro mahīr uparās tasthur atyā guhā dve nihite darśy ekā ||<BR>
RV_3,056.03a tripājasyo vṛṣabho viśvarūpa uta tryudhā purudha prajāvān |<BR>
RV_3,056.03c tryanīkaḥ patyate māhināvān sa retodhā vṛṣabhaḥ śaśvatīnām ||<BR>
RV_3,056.04a abhīka āsām padavīr abodhy ādityānām ahve cāru nāma |<BR>
RV_3,056.04c āpaś cid asmā aramanta devīḥ pṛthag vrajantīḥ pari ṣīm avṛñjan ||<BR>
RV_3,056.05a trī ṣadhasthā sindhavas triḥ kavīnām uta trimātā vidatheṣu samrāṭ |<BR>
RV_3,056.05c ṛtāvarīr yoṣaṇās tisro apyās trir ā divo vidathe patyamānāḥ ||<BR>
RV_3,056.06a trir ā divaḥ savitar vāryāṇi dive-diva ā suva trir no ahnaḥ |<BR>
RV_3,056.06c tridhātu rāya ā suvā vasūni bhaga trātar dhiṣaṇe sātaye dhāḥ ||<BR>
RV_3,056.07a trir ā divaḥ savitā soṣavīti rājānā mitrāvaruṇā supāṇī |<BR>
RV_3,056.07c āpaś cid asya rodasī cid urvī ratnam bhikṣanta savituḥ savāya ||<BR>
RV_3,056.08a trir uttamā dūṇaśā rocanāni trayo rājanty asurasya vīrāḥ |<BR>
RV_3,056.08c ṛtāvāna iṣirā dūḷabhāsas trir ā divo vidathe santu devāḥ ||<BR>
<BR>
RV_3,057.01a pra me vivikvāṃ avidan manīṣāṃ dhenuṃ carantīm prayutām agopām |<BR>
RV_3,057.01c sadyaś cid yā duduhe bhūri dhāser indras tad agniḥ panitāro asyāḥ ||<BR>
RV_3,057.02a indraḥ su pūṣā vṛṣaṇā suhastā divo na prītāḥ śaśayaṃ duduhre |<BR>
RV_3,057.02c viśve yad asyāṃ raṇayanta devāḥ pra vo 'tra vasavaḥ sumnam aśyām ||<BR>
RV_3,057.03a yā jāmayo vṛṣṇa icchanti śaktiṃ namasyantīr jānate garbham asmin |<BR>
RV_3,057.03c acchā putraṃ dhenavo vāvaśānā mahaś caranti bibhrataṃ vapūṃṣi ||<BR>
RV_3,057.04a acchā vivakmi rodasī sumeke grāvṇo yujāno adhvare manīṣā |<BR>
RV_3,057.04c imā u te manave bhūrivārā ūrdhvā bhavanti darśatā yajatrāḥ ||<BR>
RV_3,057.05a yā te jihvā madhumatī sumedhā agne deveṣūcyata urūcī |<BR>
RV_3,057.05c tayeha viśvāṃ avase yajatrān ā sādaya pāyayā cā madhūni ||<BR>
RV_3,057.06a yā te agne parvatasyeva dhārāsaścantī pīpayad deva citrā |<BR>
RV_3,057.06c tām asmabhyam pramatiṃ jātavedo vaso rāsva sumatiṃ viśvajanyām ||<BR>
<BR>
RV_3,058.01a dhenuḥ pratnasya kāmyaṃ duhānāntaḥ putraś carati dakṣiṇāyāḥ |<BR>
RV_3,058.01c ā dyotaniṃ vahati śubhrayāmoṣasa stomo aśvināv ajīgaḥ ||<BR>
RV_3,058.02a suyug vahanti prati vām ṛtenordhvā bhavanti pitareva medhāḥ |<BR>
RV_3,058.02c jarethām asmad vi paṇer manīṣāṃ yuvor avaś cakṛmā yātam arvāk ||<BR>
RV_3,058.03a suyugbhir aśvaiḥ suvṛtā rathena dasrāv imaṃ śṛṇutaṃ ślokam adreḥ |<BR>
RV_3,058.03c kim aṅga vām praty avartiṃ gamiṣṭhāhur viprāso aśvinā purājāḥ ||<BR>
RV_3,058.04a ā manyethām ā gataṃ kac cid evair viśve janāso aśvinā havante |<BR>
RV_3,058.04c imā hi vāṃ goṛjīkā madhūni pra mitrāso na dadur usro agre ||<BR>
RV_3,058.05a tiraḥ purū cid aśvinā rajāṃsy āṅgūṣo vām maghavānā janeṣu |<BR>
RV_3,058.05c eha yātam pathibhir devayānair dasrāv ime vāṃ nidhayo madhūnām ||<BR>
RV_3,058.06a purāṇam okaḥ sakhyaṃ śivaṃ vāṃ yuvor narā draviṇaṃ jahnāvyām |<BR>
RV_3,058.06c punaḥ kṛṇvānāḥ sakhyā śivāni madhvā madema saha nū samānāḥ ||<BR>
RV_3,058.07a aśvinā vāyunā yuvaṃ sudakṣā niyudbhiṣ ca sajoṣasā yuvānā |<BR>
RV_3,058.07c nāsatyā tiroahnyaṃ juṣāṇā somam pibatam asridhā sudānū ||<BR>
RV_3,058.08a aśvinā pari vām iṣaḥ purūcīr īyur gīrbhir yatamānā amṛdhrāḥ |<BR>
RV_3,058.08c ratho ha vām ṛtajā adrijūtaḥ pari dyāvāpṛthivī yāti sadyaḥ ||<BR>
RV_3,058.09a aśvinā madhuṣuttamo yuvākuḥ somas tam pātam ā gataṃ duroṇe |<BR>
RV_3,058.09c ratho ha vām bhūri varpaḥ karikrat sutāvato niṣkṛtam āgamiṣṭhaḥ ||<BR>
<BR>
RV_3,059.01a mitro janān yātayati bruvāṇo mitro dādhāra pṛthivīm uta dyām |<BR>
RV_3,059.01c mitraḥ kṛṣṭīr animiṣābhi caṣṭe mitrāya havyaṃ ghṛtavaj juhota ||<BR>
RV_3,059.02a pra sa mitra marto astu prayasvān yas ta āditya śikṣati vratena |<BR>
RV_3,059.02c na hanyate na jīyate tvoto nainam aṃho aśnoty antito na dūrāt ||<BR>
RV_3,059.03a anamīvāsa iḷayā madanto mitajñavo varimann ā pṛthivyāḥ |<BR>
RV_3,059.03c ādityasya vratam upakṣiyanto vayam mitrasya sumatau syāma ||<BR>
RV_3,059.04a ayam mitro namasyaḥ suśevo rājā sukṣatro ajaniṣṭa vedhāḥ |<BR>
RV_3,059.04c tasya vayaṃ sumatau yajñiyasyāpi bhadre saumanase syāma ||<BR>
RV_3,059.05a mahāṃ ādityo namasopasadyo yātayajjano gṛṇate suśevaḥ |<BR>
RV_3,059.05c tasmā etat panyatamāya juṣṭam agnau mitrāya havir ā juhota ||<BR>
RV_3,059.06a mitrasya carṣaṇīdhṛto 'vo devasya sānasi |<BR>
RV_3,059.06c dyumnaṃ citraśravastamam ||<BR>
RV_3,059.07a abhi yo mahinā divam mitro babhūva saprathāḥ |<BR>
RV_3,059.07c abhi śravobhiḥ pṛthivīm ||<BR>
RV_3,059.08a mitrāya pañca yemire janā abhiṣṭiśavase |<BR>
RV_3,059.08c sa devān viśvān bibharti ||<BR>
RV_3,059.09a mitro deveṣv āyuṣu janāya vṛktabarhiṣe |<BR>
RV_3,059.09c iṣa iṣṭavratā akaḥ ||<BR>
<BR>
RV_3,060.01a iheha vo manasā bandhutā nara uśijo jagmur abhi tāni vedasā |<BR>
RV_3,060.01c yābhir māyābhiḥ pratijūtivarpasaḥ saudhanvanā yajñiyam bhāgam ānaśa ||<BR>
RV_3,060.02a yābhiḥ śacībhiś camasāṃ apiṃśata yayā dhiyā gām ariṇīta carmaṇaḥ |<BR>
RV_3,060.02c yena harī manasā niratakṣata tena devatvam ṛbhavaḥ sam ānaśa ||<BR>
RV_3,060.03a indrasya sakhyam ṛbhavaḥ sam ānaśur manor napāto apaso dadhanvire |<BR>
RV_3,060.03c saudhanvanāso amṛtatvam erire viṣṭvī śamībhiḥ sukṛtaḥ sukṛtyayā ||<BR>
RV_3,060.04a indreṇa yātha sarathaṃ sute sacāṃ atho vaśānām bhavathā saha śriyā |<BR>
RV_3,060.04c na vaḥ pratimai sukṛtāni vāghataḥ saudhanvanā ṛbhavo vīryāṇi ca ||<BR>
RV_3,060.05a indra ṛbhubhir vājavadbhiḥ samukṣitaṃ sutaṃ somam ā vṛṣasvā gabhastyoḥ |<BR>
RV_3,060.05c dhiyeṣito maghavan dāśuṣo gṛhe saudhanvanebhiḥ saha matsvā nṛbhiḥ ||<BR>
RV_3,060.06a indra ṛbhumān vājavān matsveha no 'smin savane śacyā puruṣṭuta |<BR>
RV_3,060.06c imāni tubhyaṃ svasarāṇi yemire vratā devānām manuṣaś ca dharmabhiḥ ||<BR>
RV_3,060.07a indra ṛbhubhir vājibhir vājayann iha stomaṃ jaritur upa yāhi yajñiyam |<BR>
RV_3,060.07c śataṃ ketebhir iṣirebhir āyave sahasraṇītho adhvarasya homani ||<BR>
<BR>
RV_3,061.01a uṣo vājena vājini pracetā stomaṃ juṣasva gṛṇato maghoni |<BR>
RV_3,061.01c purāṇī devi yuvatiḥ purandhir anu vrataṃ carasi viśvavāre ||<BR>
RV_3,061.02a uṣo devy amartyā vi bhāhi candrarathā sūnṛtā īrayantī |<BR>
RV_3,061.02c ā tvā vahantu suyamāso aśvā hiraṇyavarṇām pṛthupājaso ye ||<BR>
RV_3,061.03a uṣaḥ pratīcī bhuvanāni viśvordhvā tiṣṭhasy amṛtasya ketuḥ |<BR>
RV_3,061.03c samānam arthaṃ caraṇīyamānā cakram iva navyasy ā vavṛtsva ||<BR>
RV_3,061.04a ava syūmeva cinvatī maghony uṣā yāti svasarasya patnī |<BR>
RV_3,061.04c svar janantī subhagā sudaṃsā āntād divaḥ papratha ā pṛthivyāḥ ||<BR>
RV_3,061.05a acchā vo devīm uṣasaṃ vibhātīm pra vo bharadhvaṃ namasā suvṛktim |<BR>
RV_3,061.05c ūrdhvam madhudhā divi pājo aśret pra rocanā ruruce raṇvasaṃdṛk ||<BR>
RV_3,061.06a ṛtāvarī divo arkair abodhy ā revatī rodasī citram asthāt |<BR>
RV_3,061.06c āyatīm agna uṣasaṃ vibhātīṃ vāmam eṣi draviṇam bhikṣamāṇaḥ ||<BR>
RV_3,061.07a ṛtasya budhna uṣasām iṣaṇyan vṛṣā mahī rodasī ā viveśa |<BR>
RV_3,061.07c mahī mitrasya varuṇasya māyā candreva bhānuṃ vi dadhe purutrā ||<BR>
<BR>
RV_3,062.01a imā u vām bhṛmayo manyamānā yuvāvate na tujyā abhūvan |<BR>
RV_3,062.01c kva tyad indrāvaruṇā yaśo vāṃ yena smā sinam bharathaḥ sakhibhyaḥ ||<BR>
RV_3,062.02a ayam u vām purutamo rayīyañ chaśvattamam avase johavīti |<BR>
RV_3,062.02c sajoṣāv indrāvaruṇā marudbhir divā pṛthivyā śṛṇutaṃ havam me ||<BR>
RV_3,062.03a asme tad indrāvaruṇā vasu ṣyād asme rayir marutaḥ sarvavīraḥ |<BR>
RV_3,062.03c asmān varūtrīḥ śaraṇair avantv asmān hotrā bhāratī dakṣiṇābhiḥ ||<BR>
RV_3,062.04a bṛhaspate juṣasva no havyāni viśvadevya |<BR>
RV_3,062.04c rāsva ratnāni dāśuṣe ||<BR>
RV_3,062.05a śucim arkair bṛhaspatim adhvareṣu namasyata |<BR>
RV_3,062.05c anāmy oja ā cake ||<BR>
RV_3,062.06a vṛṣabhaṃ carṣaṇīnāṃ viśvarūpam adābhyam |<BR>
RV_3,062.06c bṛhaspatiṃ vareṇyam ||<BR>
RV_3,062.07a iyaṃ te pūṣann āghṛṇe suṣṭutir deva navyasī |<BR>
RV_3,062.07c asmābhis tubhyaṃ śasyate ||<BR>
RV_3,062.08a tāṃ juṣasva giram mama vājayantīm avā dhiyam |<BR>
RV_3,062.08c vadhūyur iva yoṣaṇām ||<BR>
RV_3,062.09a yo viśvābhi vipaśyati bhuvanā saṃ ca paśyati |<BR>
RV_3,062.09c sa naḥ pūṣāvitā bhuvat ||<BR>
RV_3,062.10a tat savitur vareṇyam bhargo devasya dhīmahi |<BR>
RV_3,062.10c dhiyo yo naḥ pracodayāt ||<BR>
RV_3,062.11a devasya savitur vayaṃ vājayantaḥ purandhyā |<BR>
RV_3,062.11c bhagasya rātim īmahe ||<BR>
RV_3,062.12a devaṃ naraḥ savitāraṃ viprā yajñaiḥ suvṛktibhiḥ |<BR>
RV_3,062.12c namasyanti dhiyeṣitāḥ ||<BR>
RV_3,062.13a somo jigāti gātuvid devānām eti niṣkṛtam |<BR>
RV_3,062.13c ṛtasya yonim āsadam ||<BR>
RV_3,062.14a somo asmabhyaṃ dvipade catuṣpade ca paśave |<BR>
RV_3,062.14c anamīvā iṣas karat ||<BR>
RV_3,062.15a asmākam āyur vardhayann abhimātīḥ sahamānaḥ |<BR>
RV_3,062.15c somaḥ sadhastham āsadat ||<BR>
RV_3,062.16a ā no mitrāvaruṇā ghṛtair gavyūtim ukṣatam |<BR>
RV_3,062.16c madhvā rajāṃsi sukratū ||<BR>
RV_3,062.17a uruśaṃsā namovṛdhā mahnā dakṣasya rājathaḥ |<BR>
RV_3,062.17c drāghiṣṭhābhiḥ śucivratā ||<BR>
RV_3,062.18a gṛṇānā jamadagninā yonāv ṛtasya sīdatam |<BR>
RV_3,062.18c pātaṃ somam ṛtāvṛdhā ||<BR>
<BR>
<BR>
<BR>
<BR>
_____________________________________________________________<BR>
<BR>
<BR>
<BR>
 <BR>
Ṛgveda 4<BR>
<BR>
<BR>
<BR>
<BR>
RV_4,001.01a tvāṃ hy agne sadam it samanyavo devāso devam aratiṃ nyerira iti kratvā nyerire |<BR>
RV_4,001.01c amartyaṃ yajata martyeṣv ā devam ādevaṃ janata pracetasaṃ viśvam ādevaṃ janata pracetasam ||<BR>
RV_4,001.02a sa bhrātaraṃ varuṇam agna ā vavṛtsva devāṃ acchā sumatī yajñavanasaṃ jyeṣṭhaṃ yajñavanasam |<BR>
RV_4,001.02c ṛtāvānam ādityaṃ carṣaṇīdhṛtaṃ rājānaṃ carṣaṇīdhṛtam ||<BR>
RV_4,001.03a sakhe sakhāyam abhy ā vavṛtsvāśuṃ na cakraṃ rathyeva raṃhyāsmabhyaṃ dasma raṃhyā |<BR>
RV_4,001.03c agne mṛḷīkaṃ varuṇe sacā vido marutsu viśvabhānuṣu |<BR>
RV_4,001.03d tokāya tuje śuśucāna śaṃ kṛdhy asmabhyaṃ dasma śaṃ kṛdhi ||<BR>
RV_4,001.04a tvaṃ no agne varuṇasya vidvān devasya heḷo 'va yāsisīṣṭhāḥ |<BR>
RV_4,001.04c yajiṣṭho vahnitamaḥ śośucāno viśvā dveṣāṃsi pra mumugdhy asmat ||<BR>
RV_4,001.05a sa tvaṃ no agne 'vamo bhavotī nediṣṭho asyā uṣaso vyuṣṭau |<BR>
RV_4,001.05c ava yakṣva no varuṇaṃ rarāṇo vīhi mṛḷīkaṃ suhavo na edhi ||<BR>
RV_4,001.06a asya śreṣṭhā subhagasya saṃdṛg devasya citratamā martyeṣu |<BR>
RV_4,001.06c śuci ghṛtaṃ na taptam aghnyāyā spārhā devasya maṃhaneva dhenoḥ ||<BR>
RV_4,001.07a trir asya tā paramā santi satyā spārhā devasya janimāny agneḥ |<BR>
RV_4,001.07c anante antaḥ parivīta āgāc chuciḥ śukro aryo rorucānaḥ ||<BR>
RV_4,001.08a sa dūto viśved abhi vaṣṭi sadmā hotā hiraṇyaratho raṃsujihvaḥ |<BR>
RV_4,001.08c rohidaśvo vapuṣyo vibhāvā sadā raṇvaḥ pitumatīva saṃsat ||<BR>
RV_4,001.09a sa cetayan manuṣo yajñabandhuḥ pra tam mahyā raśanayā nayanti |<BR>
RV_4,001.09c sa kṣety asya duryāsu sādhan devo martasya sadhanitvam āpa ||<BR>
RV_4,001.10a sa tū no agnir nayatu prajānann acchā ratnaṃ devabhaktaṃ yad asya |<BR>
RV_4,001.10c dhiyā yad viśve amṛtā akṛṇvan dyauṣ pitā janitā satyam ukṣan ||<BR>
RV_4,001.11a sa jāyata prathamaḥ pastyāsu maho budhne rajaso asya yonau |<BR>
RV_4,001.11b apād aśīrṣā guhamāno antāyoyuvāno vṛṣabhasya nīḷe ||<BR>
RV_4,001.12a pra śardha ārta prathamaṃ vipanyāṃ ṛtasya yonā vṛṣabhasya nīḷe |<BR>
RV_4,001.12c spārho yuvā vapuṣyo vibhāvā sapta priyāso 'janayanta vṛṣṇe ||<BR>
RV_4,001.13a asmākam atra pitaro manuṣyā abhi pra sedur ṛtam āśuṣāṇāḥ |<BR>
RV_4,001.13c aśmavrajāḥ sudughā vavre antar ud usrā ājann uṣaso huvānāḥ ||<BR>
RV_4,001.14a te marmṛjata dadṛvāṃso adriṃ tad eṣām anye abhito vi vocan |<BR>
RV_4,001.14c paśvayantrāso abhi kāram arcan vidanta jyotiś cakṛpanta dhībhiḥ ||<BR>
RV_4,001.15a te gavyatā manasā dṛdhram ubdhaṃ gā yemānam pari ṣantam adrim |<BR>
RV_4,001.15c dṛḷhaṃ naro vacasā daivyena vrajaṃ gomantam uśijo vi vavruḥ ||<BR>
RV_4,001.16a te manvata prathamaṃ nāma dhenos triḥ sapta mātuḥ paramāṇi vindan |<BR>
RV_4,001.16c taj jānatīr abhy anūṣata vrā āvir bhuvad aruṇīr yaśasā goḥ ||<BR>
RV_4,001.17a neśat tamo dudhitaṃ rocata dyaur ud devyā uṣaso bhānur arta |<BR>
RV_4,001.17c ā sūryo bṛhatas tiṣṭhad ajrāṃ ṛju marteṣu vṛjinā ca paśyan ||<BR>
RV_4,001.18a ād it paścā bubudhānā vy akhyann ād id ratnaṃ dhārayanta dyubhaktam |<BR>
RV_4,001.18c viśve viśvāsu duryāsu devā mitra dhiye varuṇa satyam astu ||<BR>
RV_4,001.19a acchā voceya śuśucānam agniṃ hotāraṃ viśvabharasaṃ yajiṣṭham |<BR>
RV_4,001.19c śucy ūdho atṛṇan na gavām andho na pūtam pariṣiktam aṃśoḥ ||<BR>
RV_4,001.20a viśveṣām aditir yajñiyānāṃ viśveṣām atithir mānuṣāṇām |<BR>
RV_4,001.20c agnir devānām ava āvṛṇānaḥ sumṛḷīko bhavatu jātavedāḥ ||<BR>
<BR>
RV_4,002.01a yo martyeṣv amṛta ṛtāvā devo deveṣv aratir nidhāyi |<BR>
RV_4,002.01c hotā yajiṣṭho mahnā śucadhyai havyair agnir manuṣa īrayadhyai ||<BR>
RV_4,002.02a iha tvaṃ sūno sahaso no adya jāto jātāṃ ubhayāṃ antar agne |<BR>
RV_4,002.02c dūta īyase yuyujāna ṛṣva ṛjumuṣkān vṛṣaṇaḥ śukrāṃś ca ||<BR>
RV_4,002.03a atyā vṛdhasnū rohitā ghṛtasnū ṛtasya manye manasā javiṣṭhā |<BR>
RV_4,002.03c antar īyase aruṣā yujāno yuṣmāṃś ca devān viśa ā ca martān ||<BR>
RV_4,002.04a aryamaṇaṃ varuṇam mitram eṣām indrāviṣṇū maruto aśvinota |<BR>
RV_4,002.04c svaśvo agne surathaḥ surādhā ed u vaha suhaviṣe janāya ||<BR>
RV_4,002.05a gomāṃ agne 'vimāṃ aśvī yajño nṛvatsakhā sadam id apramṛṣyaḥ |<BR>
RV_4,002.05c iḷāvāṃ eṣo asura prajāvān dīrgho rayiḥ pṛthubudhnaḥ sabhāvān ||<BR>
RV_4,002.06a yas ta idhmaṃ jabharat siṣvidāno mūrdhānaṃ vā tatapate tvāyā |<BR>
RV_4,002.06c bhuvas tasya svatavāṃḥ pāyur agne viśvasmāt sīm aghāyata uruṣya ||<BR>
RV_4,002.07a yas te bharād anniyate cid annaṃ niśiṣan mandram atithim udīrat |<BR>
RV_4,002.07c ā devayur inadhate duroṇe tasmin rayir dhruvo astu dāsvān ||<BR>
RV_4,002.08a yas tvā doṣā ya uṣasi praśaṃsāt priyaṃ vā tvā kṛṇavate haviṣmān |<BR>
RV_4,002.08c aśvo na sve dama ā hemyāvān tam aṃhasaḥ pīparo dāśvāṃsam ||<BR>
RV_4,002.09a yas tubhyam agne amṛtāya dāśad duvas tve kṛṇavate yatasruk |<BR>
RV_4,002.09c na sa rāyā śaśamāno vi yoṣan nainam aṃhaḥ pari varad aghāyoḥ ||<BR>
RV_4,002.10a yasya tvam agne adhvaraṃ jujoṣo devo martasya sudhitaṃ rarāṇaḥ |<BR>
RV_4,002.10c prīted asad dhotrā sā yaviṣṭhāsāma yasya vidhato vṛdhāsaḥ ||<BR>
RV_4,002.11a cittim acittiṃ cinavad vi vidvān pṛṣṭheva vītā vṛjinā ca martān |<BR>
RV_4,002.11c rāye ca naḥ svapatyāya deva ditiṃ ca rāsvāditim uruṣya ||<BR>
RV_4,002.12a kaviṃ śaśāsuḥ kavayo 'dabdhā nidhārayanto duryāsv āyoḥ |<BR>
RV_4,002.12c atas tvaṃ dṛśyāṃ agna etān paḍbhiḥ paśyer adbhutāṃ arya evaiḥ ||<BR>
RV_4,002.13a tvam agne vāghate supraṇītiḥ sutasomāya vidhate yaviṣṭha |<BR>
RV_4,002.13c ratnam bhara śaśamānāya ghṛṣve pṛthu ścandram avase carṣaṇiprāḥ ||<BR>
RV_4,002.14a adhā ha yad vayam agne tvāyā paḍbhir hastebhiś cakṛmā tanūbhiḥ |<BR>
RV_4,002.14c rathaṃ na kranto apasā bhurijor ṛtaṃ yemuḥ sudhya āśuṣāṇāḥ ||<BR>
RV_4,002.15a adhā mātur uṣasaḥ sapta viprā jāyemahi prathamā vedhaso nṝn |<BR>
RV_4,002.15c divas putrā aṅgiraso bhavemādriṃ rujema dhaninaṃ śucantaḥ ||<BR>
RV_4,002.16a adhā yathā naḥ pitaraḥ parāsaḥ pratnāso agna ṛtam āśuṣāṇāḥ |<BR>
RV_4,002.16c śucīd ayan dīdhitim ukthaśāsaḥ kṣāmā bhindanto aruṇīr apa vran ||<BR>
RV_4,002.17a sukarmāṇaḥ suruco devayanto 'yo na devā janimā dhamantaḥ |<BR>
RV_4,002.17c śucanto agniṃ vavṛdhanta indram ūrvaṃ gavyam pariṣadanto agman ||<BR>
RV_4,002.18a ā yūtheva kṣumati paśvo akhyad devānāṃ yaj janimānty ugra |<BR>
RV_4,002.18c martānāṃ cid urvaśīr akṛpran vṛdhe cid arya uparasyāyoḥ ||<BR>
RV_4,002.19a akarma te svapaso abhūma ṛtam avasrann uṣaso vibhātīḥ |<BR>
RV_4,002.19c anūnam agnim purudhā suścandraṃ devasya marmṛjataś cāru cakṣuḥ ||<BR>
RV_4,002.20a etā te agna ucathāni vedho 'vocāma kavaye tā juṣasva |<BR>
RV_4,002.20c uc chocasva kṛṇuhi vasyaso no maho rāyaḥ puruvāra pra yandhi ||<BR>
<BR>
RV_4,003.01a ā vo rājānam adhvarasya rudraṃ hotāraṃ satyayajaṃ rodasyoḥ |<BR>
RV_4,003.01c agnim purā tanayitnor acittād dhiraṇyarūpam avase kṛṇudhvam ||<BR>
RV_4,003.02a ayaṃ yoniś cakṛmā yaṃ vayaṃ te jāyeva patya uśatī suvāsāḥ |<BR>
RV_4,003.02c arvācīnaḥ parivīto ni ṣīdemā u te svapāka pratīcīḥ ||<BR>
RV_4,003.03a āśṛṇvate adṛpitāya manma nṛcakṣase sumṛḷīkāya vedhaḥ |<BR>
RV_4,003.03c devāya śastim amṛtāya śaṃsa grāveva sotā madhuṣud yam īḷe ||<BR>
RV_4,003.04a tvaṃ cin naḥ śamyā agne asyā ṛtasya bodhy ṛtacit svādhīḥ |<BR>
RV_4,003.04c kadā ta ukthā sadhamādyāni kadā bhavanti sakhyā gṛhe te ||<BR>
RV_4,003.05a kathā ha tad varuṇāya tvam agne kathā dive garhase kan na āgaḥ |<BR>
RV_4,003.05c kathā mitrāya mīḷhuṣe pṛthivyai bravaḥ kad aryamṇe kad bhagāya ||<BR>
RV_4,003.06a kad dhiṣṇyāsu vṛdhasāno agne kad vātāya pratavase śubhaṃye |<BR>
RV_4,003.06c parijmane nāsatyāya kṣe bravaḥ kad agne rudrāya nṛghne ||<BR>
RV_4,003.07a kathā mahe puṣṭimbharāya pūṣṇe kad rudrāya sumakhāya havirde |<BR>
RV_4,003.07c kad viṣṇava urugāyāya reto bravaḥ kad agne śarave bṛhatyai ||<BR>
RV_4,003.08a kathā śardhāya marutām ṛtāya kathā sūre bṛhate pṛcchyamānaḥ |<BR>
RV_4,003.08c prati bravo 'ditaye turāya sādhā divo jātavedaś cikitvān ||<BR>
RV_4,003.09a ṛtena ṛtaṃ niyatam īḷa ā gor āmā sacā madhumat pakvam agne |<BR>
RV_4,003.09c kṛṣṇā satī ruśatā dhāsinaiṣā jāmaryeṇa payasā pīpāya ||<BR>
RV_4,003.10a ṛtena hi ṣmā vṛṣabhaś cid aktaḥ pumāṃ agniḥ payasā pṛṣṭhyena |<BR>
RV_4,003.10c aspandamāno acarad vayodhā vṛṣā śukraṃ duduhe pṛśnir ūdhaḥ ||<BR>
RV_4,003.11a ṛtenādriṃ vy asan bhidantaḥ sam aṅgiraso navanta gobhiḥ |<BR>
RV_4,003.11c śunaṃ naraḥ pari ṣadann uṣāsam āviḥ svar abhavaj jāte agnau ||<BR>
RV_4,003.12a ṛtena devīr amṛtā amṛktā arṇobhir āpo madhumadbhir agne |<BR>
RV_4,003.12c vājī na sargeṣu prastubhānaḥ pra sadam it sravitave dadhanyuḥ ||<BR>
RV_4,003.13a mā kasya yakṣaṃ sadam id dhuro gā mā veśasya praminato māpeḥ |<BR>
RV_4,003.13c mā bhrātur agne anṛjor ṛṇaṃ ver mā sakhyur dakṣaṃ ripor bhujema ||<BR>
RV_4,003.14a rakṣā ṇo agne tava rakṣaṇebhī rārakṣāṇaḥ sumakha prīṇānaḥ |<BR>
RV_4,003.14c prati ṣphura vi ruja vīḍv aṃho jahi rakṣo mahi cid vāvṛdhānam ||<BR>
RV_4,003.15a ebhir bhava sumanā agne arkair imān spṛśa manmabhiḥ śūra vājān |<BR>
RV_4,003.15c uta brahmāṇy aṅgiro juṣasva saṃ te śastir devavātā jareta ||<BR>
RV_4,003.16a etā viśvā viduṣe tubhyaṃ vedho nīthāny agne niṇyā vacāṃsi |<BR>
RV_4,003.16c nivacanā kavaye kāvyāny aśaṃsiṣam matibhir vipra ukthaiḥ ||<BR>
<BR>
RV_4,004.01a kṛṇuṣva pājaḥ prasitiṃ na pṛthvīṃ yāhi rājevāmavāṃ ibhena |<BR>
RV_4,004.01c tṛṣvīm anu prasitiṃ drūṇāno 'stāsi vidhya rakṣasas tapiṣṭhaiḥ ||<BR>
RV_4,004.02a tava bhramāsa āśuyā patanty anu spṛśa dhṛṣatā śośucānaḥ |<BR>
RV_4,004.02c tapūṃṣy agne juhvā pataṅgān asaṃdito vi sṛja viṣvag ulkāḥ ||<BR>
RV_4,004.03a prati spaśo vi sṛja tūrṇitamo bhavā pāyur viśo asyā adabdhaḥ |<BR>
RV_4,004.03c yo no dūre aghaśaṃso yo anty agne mākiṣ ṭe vyathir ā dadharṣīt ||<BR>
RV_4,004.04a ud agne tiṣṭha praty ā tanuṣva ny amitrāṃ oṣatāt tigmahete |<BR>
RV_4,004.04c yo no arātiṃ samidhāna cakre nīcā taṃ dhakṣy atasaṃ na śuṣkam ||<BR>
RV_4,004.05a ūrdhvo bhava prati vidhyādhy asmad āviṣ kṛṇuṣva daivyāny agne |<BR>
RV_4,004.05c ava sthirā tanuhi yātujūnāṃ jāmim ajāmim pra mṛṇīhi śatrūn ||<BR>
RV_4,004.06a sa te jānāti sumatiṃ yaviṣṭha ya īvate brahmaṇe gātum airat |<BR>
RV_4,004.06c viśvāny asmai sudināni rāyo dyumnāny aryo vi duro abhi dyaut ||<BR>
RV_4,004.07a sed agne astu subhagaḥ sudānur yas tvā nityena haviṣā ya ukthaiḥ |<BR>
RV_4,004.07c piprīṣati sva āyuṣi duroṇe viśved asmai sudinā sāsad iṣṭiḥ ||<BR>
RV_4,004.08a arcāmi te sumatiṃ ghoṣy arvāk saṃ te vāvātā jaratām iyaṃ gīḥ |<BR>
RV_4,004.08c svaśvās tvā surathā marjayemāsme kṣatrāṇi dhārayer anu dyūn ||<BR>
RV_4,004.09a iha tvā bhūry ā cared upa tman doṣāvastar dīdivāṃsam anu dyūn |<BR>
RV_4,004.09c krīḷantas tvā sumanasaḥ sapemābhi dyumnā tasthivāṃso janānām ||<BR>
RV_4,004.10a yas tvā svaśvaḥ suhiraṇyo agna upayāti vasumatā rathena |<BR>
RV_4,004.10c tasya trātā bhavasi tasya sakhā yas ta ātithyam ānuṣag jujoṣat ||<BR>
RV_4,004.11a maho rujāmi bandhutā vacobhis tan mā pitur gotamād anv iyāya |<BR>
RV_4,004.11c tvaṃ no asya vacasaś cikiddhi hotar yaviṣṭha sukrato damūnāḥ ||<BR>
RV_4,004.12a asvapnajas taraṇayaḥ suśevā atandrāso 'vṛkā aśramiṣṭhāḥ |<BR>
RV_4,004.12c te pāyavaḥ sadhryañco niṣadyāgne tava naḥ pāntv amūra ||<BR>
RV_4,004.13a ye pāyavo māmateyaṃ te agne paśyanto andhaṃ duritād arakṣan |<BR>
RV_4,004.13c rarakṣa tān sukṛto viśvavedā dipsanta id ripavo nāha debhuḥ ||<BR>
RV_4,004.14a tvayā vayaṃ sadhanyas tvotās tava praṇīty aśyāma vājān |<BR>
RV_4,004.14c ubhā śaṃsā sūdaya satyatāte 'nuṣṭhuyā kṛṇuhy ahrayāṇa ||<BR>
RV_4,004.15a ayā te agne samidhā vidhema prati stomaṃ śasyamānaṃ gṛbhāya |<BR>
RV_4,004.15c dahāśaso rakṣasaḥ pāhy asmān druho nido mitramaho avadyāt ||<BR>
<BR>
RV_4,005.01a vaiśvānarāya mīḷhuṣe sajoṣāḥ kathā dāśemāgnaye bṛhad bhāḥ |<BR>
RV_4,005.01c anūnena bṛhatā vakṣathenopa stabhāyad upamin na rodhaḥ ||<BR>
RV_4,005.02a mā nindata ya imām mahyaṃ rātiṃ devo dadau martyāya svadhāvān |<BR>
RV_4,005.02c pākāya gṛtso amṛto vicetā vaiśvānaro nṛtamo yahvo agniḥ ||<BR>
RV_4,005.03a sāma dvibarhā mahi tigmabhṛṣṭiḥ sahasraretā vṛṣabhas tuviṣmān |<BR>
RV_4,005.03c padaṃ na gor apagūḷhaṃ vividvān agnir mahyam pred u vocan manīṣām ||<BR>
RV_4,005.04a pra tāṃ agnir babhasat tigmajambhas tapiṣṭhena śociṣā yaḥ surādhāḥ |<BR>
RV_4,005.04c pra ye minanti varuṇasya dhāma priyā mitrasya cetato dhruvāṇi ||<BR>
RV_4,005.05a abhrātaro na yoṣaṇo vyantaḥ patiripo na janayo durevāḥ |<BR>
RV_4,005.05c pāpāsaḥ santo anṛtā asatyā idam padam ajanatā gabhīram ||<BR>
RV_4,005.06a idam me agne kiyate pāvakāminate gurum bhāraṃ na manma |<BR>
RV_4,005.06c bṛhad dadhātha dhṛṣatā gabhīraṃ yahvam pṛṣṭham prayasā saptadhātu ||<BR>
RV_4,005.07a tam in nv eva samanā samānam abhi kratvā punatī dhītir aśyāḥ |<BR>
RV_4,005.07c sasasya carmann adhi cāru pṛśner agre rupa ārupitaṃ jabāru ||<BR>
RV_4,005.08a pravācyaṃ vacasaḥ kim me asya guhā hitam upa niṇig vadanti |<BR>
RV_4,005.08c yad usriyāṇām apa vār iva vran pāti priyaṃ rupo agram padaṃ veḥ ||<BR>
RV_4,005.09a idam u tyan mahi mahām anīkaṃ yad usriyā sacata pūrvyaṃ gauḥ |<BR>
RV_4,005.09c ṛtasya pade adhi dīdyānaṃ guhā raghuṣyad raghuyad viveda ||<BR>
RV_4,005.10a adha dyutānaḥ pitroḥ sacāsāmanuta guhyaṃ cāru pṛśneḥ |<BR>
RV_4,005.10c mātuṣ pade parame anti ṣad gor vṛṣṇaḥ śociṣaḥ prayatasya jihvā ||<BR>
RV_4,005.11a ṛtaṃ voce namasā pṛcchyamānas tavāśasā jātavedo yadīdam |<BR>
RV_4,005.11c tvam asya kṣayasi yad dha viśvaṃ divi yad u draviṇaṃ yat pṛthivyām ||<BR>
RV_4,005.12a kiṃ no asya draviṇaṃ kad dha ratnaṃ vi no voco jātavedaś cikitvān |<BR>
RV_4,005.12c guhādhvanaḥ paramaṃ yan no asya reku padaṃ na nidānā aganma ||<BR>
RV_4,005.13a kā maryādā vayunā kad dha vāmam acchā gamema raghavo na vājam |<BR>
RV_4,005.13c kadā no devīr amṛtasya patnīḥ sūro varṇena tatanann uṣāsaḥ ||<BR>
RV_4,005.14a anireṇa vacasā phalgvena pratītyena kṛdhunātṛpāsaḥ |<BR>
RV_4,005.14c adhā te agne kim ihā vadanty anāyudhāsa āsatā sacantām ||<BR>
RV_4,005.15a asya śriye samidhānasya vṛṣṇo vasor anīkaṃ dama ā ruroca |<BR>
RV_4,005.15c ruśad vasānaḥ sudṛśīkarūpaḥ kṣitir na rāyā puruvāro adyaut ||<BR>
<BR>
RV_4,006.01a ūrdhva ū ṣu ṇo adhvarasya hotar agne tiṣṭha devatātā yajīyān |<BR>
RV_4,006.01c tvaṃ hi viśvam abhy asi manma pra vedhasaś cit tirasi manīṣām ||<BR>
RV_4,006.02a amūro hotā ny asādi vikṣv agnir mandro vidatheṣu pracetāḥ |<BR>
RV_4,006.02c ūrdhvam bhānuṃ savitevāśren meteva dhūmaṃ stabhāyad upa dyām ||<BR>
RV_4,006.03a yatā sujūrṇī rātinī ghṛtācī pradakṣiṇid devatātim urāṇaḥ |<BR>
RV_4,006.03c ud u svarur navajā nākraḥ paśvo anakti sudhitaḥ sumekaḥ ||<BR>
RV_4,006.04a stīrṇe barhiṣi samidhāne agnā ūrdhvo adhvaryur jujuṣāṇo asthāt |<BR>
RV_4,006.04c pary agniḥ paśupā na hotā triviṣṭy eti pradiva urāṇaḥ ||<BR>
RV_4,006.05a pari tmanā mitadrur eti hotāgnir mandro madhuvacā ṛtāvā |<BR>
RV_4,006.05c dravanty asya vājino na śokā bhayante viśvā bhuvanā yad abhrāṭ ||<BR>
RV_4,006.06a bhadrā te agne svanīka saṃdṛg ghorasya sato viṣuṇasya cāruḥ |<BR>
RV_4,006.06c na yat te śocis tamasā varanta na dhvasmānas tanvī repa ā dhuḥ ||<BR>
RV_4,006.07a na yasya sātur janitor avāri na mātarāpitarā nū cid iṣṭau |<BR>
RV_4,006.07c adhā mitro na sudhitaḥ pāvako 'gnir dīdāya mānuṣīṣu vikṣu ||<BR>
RV_4,006.08a dvir yam pañca jījanan saṃvasānāḥ svasāro agnim mānuṣīṣu vikṣu |<BR>
RV_4,006.08c uṣarbudham atharyo na dantaṃ śukraṃ svāsam paraśuṃ na tigmam ||<BR>
RV_4,006.09a tava tye agne harito ghṛtasnā rohitāsa ṛjvañcaḥ svañcaḥ |<BR>
RV_4,006.09c aruṣāso vṛṣaṇa ṛjumuṣkā ā devatātim ahvanta dasmāḥ ||<BR>
RV_4,006.10a ye ha tye te sahamānā ayāsas tveṣāso agne arcayaś caranti |<BR>
RV_4,006.10c śyenāso na duvasanāso arthaṃ tuviṣvaṇaso mārutaṃ na śardhaḥ ||<BR>
RV_4,006.11a akāri brahma samidhāna tubhyaṃ śaṃsāty ukthaṃ yajate vy ū dhāḥ |<BR>
RV_4,006.11c hotāram agnim manuṣo ni ṣedur namasyanta uśijaḥ śaṃsam āyoḥ ||<BR>
<BR>
RV_4,007.01a ayam iha prathamo dhāyi dhātṛbhir hotā yajiṣṭho adhvareṣv īḍyaḥ |<BR>
RV_4,007.01c yam apnavāno bhṛgavo virurucur vaneṣu citraṃ vibhvaṃ viśe-viśe ||<BR>
RV_4,007.02a agne kadā ta ānuṣag bhuvad devasya cetanam |<BR>
RV_4,007.02c adhā hi tvā jagṛbhrire martāso vikṣv īḍyam ||<BR>
RV_4,007.03a ṛtāvānaṃ vicetasam paśyanto dyām iva stṛbhiḥ |<BR>
RV_4,007.03c viśveṣām adhvarāṇāṃ haskartāraṃ dame-dame ||<BR>
RV_4,007.04a āśuṃ dūtaṃ vivasvato viśvā yaś carṣaṇīr abhi |<BR>
RV_4,007.04c ā jabhruḥ ketum āyavo bhṛgavāṇaṃ viśe-viśe ||<BR>
RV_4,007.05a tam īṃ hotāram ānuṣak cikitvāṃsaṃ ni ṣedire |<BR>
RV_4,007.05c raṇvam pāvakaśociṣaṃ yajiṣṭhaṃ sapta dhāmabhiḥ ||<BR>
RV_4,007.06a taṃ śaśvatīṣu mātṛṣu vana ā vītam aśritam |<BR>
RV_4,007.06c citraṃ santaṃ guhā hitaṃ suvedaṃ kūcidarthinam ||<BR>
RV_4,007.07a sasasya yad viyutā sasminn ūdhann ṛtasya dhāman raṇayanta devāḥ |<BR>
RV_4,007.07c mahāṃ agnir namasā rātahavyo ver adhvarāya sadam id ṛtāvā ||<BR>
RV_4,007.08a ver adhvarasya dūtyāni vidvān ubhe antā rodasī saṃcikitvān |<BR>
RV_4,007.08c dūta īyase pradiva urāṇo viduṣṭaro diva ārodhanāni ||<BR>
RV_4,007.09a kṛṣṇaṃ ta ema ruśataḥ puro bhāś cariṣṇv arcir vapuṣām id ekam |<BR>
RV_4,007.09c yad apravītā dadhate ha garbhaṃ sadyaś cij jāto bhavasīd u dūtaḥ ||<BR>
RV_4,007.10a sadyo jātasya dadṛśānam ojo yad asya vāto anuvāti śociḥ |<BR>
RV_4,007.10c vṛṇakti tigmām ataseṣu jihvāṃ sthirā cid annā dayate vi jambhaiḥ ||<BR>
RV_4,007.11a tṛṣu yad annā tṛṣuṇā vavakṣa tṛṣuṃ dūtaṃ kṛṇute yahvo agniḥ |<BR>
RV_4,007.11c vātasya meḷiṃ sacate nijūrvann āśuṃ na vājayate hinve arvā ||<BR>
<BR>
RV_4,008.01a dūtaṃ vo viśvavedasaṃ havyavāham amartyam |<BR>
RV_4,008.01c yajiṣṭham ṛñjase girā ||<BR>
RV_4,008.02a sa hi vedā vasudhitim mahāṃ ārodhanaṃ divaḥ |<BR>
RV_4,008.02c sa devāṃ eha vakṣati ||<BR>
RV_4,008.03a sa veda deva ānamaṃ devāṃ ṛtāyate dame |<BR>
RV_4,008.03c dāti priyāṇi cid vasu ||<BR>
RV_4,008.04a sa hotā sed u dūtyaṃ cikitvāṃ antar īyate |<BR>
RV_4,008.04c vidvāṃ ārodhanaṃ divaḥ ||<BR>
RV_4,008.05a te syāma ye agnaye dadāśur havyadātibhiḥ |<BR>
RV_4,008.05c ya īm puṣyanta indhate ||<BR>
RV_4,008.06a te rāyā te suvīryaiḥ sasavāṃso vi śṛṇvire |<BR>
RV_4,008.06c ye agnā dadhire duvaḥ ||<BR>
RV_4,008.07a asme rāyo dive-dive saṃ carantu puruspṛhaḥ |<BR>
RV_4,008.07c asme vājāsa īratām ||<BR>
RV_4,008.08a sa vipraś carṣaṇīnāṃ śavasā mānuṣāṇām |<BR>
RV_4,008.08c ati kṣipreva vidhyati ||<BR>
<BR>
RV_4,009.01a agne mṛḷa mahāṃ asi ya īm ā devayuṃ janam |<BR>
RV_4,009.01c iyetha barhir āsadam ||<BR>
RV_4,009.02a sa mānuṣīṣu dūḷabho vikṣu prāvīr amartyaḥ |<BR>
RV_4,009.02c dūto viśveṣām bhuvat ||<BR>
RV_4,009.03a sa sadma pari ṇīyate hotā mandro diviṣṭiṣu |<BR>
RV_4,009.03c uta potā ni ṣīdati ||<BR>
RV_4,009.04a uta gnā agnir adhvara uto gṛhapatir dame |<BR>
RV_4,009.04c uta brahmā ni ṣīdati ||<BR>
RV_4,009.05a veṣi hy adhvarīyatām upavaktā janānām |<BR>
RV_4,009.05b havyā ca mānuṣāṇām ||<BR>
RV_4,009.06a veṣīd v asya dūtyaṃ yasya jujoṣo adhvaram |<BR>
RV_4,009.06b havyam martasya voḷhave ||<BR>
RV_4,009.07a asmākaṃ joṣy adhvaram asmākaṃ yajñam aṅgiraḥ |<BR>
RV_4,009.07c asmākaṃ śṛṇudhī havam ||<BR>
RV_4,009.08a pari te dūḷabho ratho 'smāṃ aśnotu viśvataḥ |<BR>
RV_4,009.08c yena rakṣasi dāśuṣaḥ ||<BR>
<BR>
RV_4,010.01a agne tam adyāśvaṃ na stomaiḥ kratuṃ na bhadraṃ hṛdispṛśam |<BR>
RV_4,010.01c ṛdhyāmā ta ohaiḥ ||<BR>
RV_4,010.02a adhā hy agne krator bhadrasya dakṣasya sādhoḥ |<BR>
RV_4,010.02c rathīr ṛtasya bṛhato babhūtha ||<BR>
RV_4,010.03a ebhir no arkair bhavā no arvāṅ svar ṇa jyotiḥ |<BR>
RV_4,010.03c agne viśvebhiḥ sumanā anīkaiḥ ||<BR>
RV_4,010.04a ābhiṣ ṭe adya gīrbhir gṛṇanto 'gne dāśema |<BR>
RV_4,010.04c pra te divo na stanayanti śuṣmāḥ ||<BR>
RV_4,010.05a tava svādiṣṭhāgne saṃdṛṣṭir idā cid ahna idā cid aktoḥ |<BR>
RV_4,010.05c śriye rukmo na rocata upāke ||<BR>
RV_4,010.06a ghṛtaṃ na pūtaṃ tanūr arepāḥ śuci hiraṇyam |<BR>
RV_4,010.06c tat te rukmo na rocata svadhāvaḥ ||<BR>
RV_4,010.07a kṛtaṃ cid dhi ṣmā sanemi dveṣo 'gna inoṣi martāt |<BR>
RV_4,010.07c itthā yajamānād ṛtāvaḥ ||<BR>
RV_4,010.08a śivā naḥ sakhyā santu bhrātrāgne deveṣu yuṣme |<BR>
RV_4,010.08c sā no nābhiḥ sadane sasminn ūdhan ||<BR>
<BR>
RV_4,011.01a bhadraṃ te agne sahasinn anīkam upāka ā rocate sūryasya |<BR>
RV_4,011.01c ruśad dṛśe dadṛśe naktayā cid arūkṣitaṃ dṛśa ā rūpe annam ||<BR>
RV_4,011.02a vi ṣāhy agne gṛṇate manīṣāṃ khaṃ vepasā tuvijāta stavānaḥ |<BR>
RV_4,011.02c viśvebhir yad vāvanaḥ śukra devais tan no rāsva sumaho bhūri manma ||<BR>
RV_4,011.03a tvad agne kāvyā tvan manīṣās tvad ukthā jāyante rādhyāni |<BR>
RV_4,011.03c tvad eti draviṇaṃ vīrapeśā itthādhiye dāśuṣe martyāya ||<BR>
RV_4,011.04a tvad vājī vājambharo vihāyā abhiṣṭikṛj jāyate satyaśuṣmaḥ |<BR>
RV_4,011.04c tvad rayir devajūto mayobhus tvad āśur jūjuvāṃ agne arvā ||<BR>
RV_4,011.05a tvām agne prathamaṃ devayanto devam martā amṛta mandrajihvam |<BR>
RV_4,011.05c dveṣoyutam ā vivāsanti dhībhir damūnasaṃ gṛhapatim amūram ||<BR>
RV_4,011.06a āre asmad amatim āre aṃha āre viśvāṃ durmatiṃ yan nipāsi |<BR>
RV_4,011.06c doṣā śivaḥ sahasaḥ sūno agne yaṃ deva ā cit sacase svasti ||<BR>
<BR>
RV_4,012.01a yas tvām agna inadhate yatasruk tris te annaṃ kṛṇavat sasminn ahan |<BR>
RV_4,012.01c sa su dyumnair abhy astu prasakṣat tava kratvā jātavedaś cikitvān ||<BR>
RV_4,012.02a idhmaṃ yas te jabharac chaśramāṇo maho agne anīkam ā saparyan |<BR>
RV_4,012.02c sa idhānaḥ prati doṣām uṣāsam puṣyan rayiṃ sacate ghnann amitrān ||<BR>
RV_4,012.03a agnir īśe bṛhataḥ kṣatriyasyāgnir vājasya paramasya rāyaḥ |<BR>
RV_4,012.03c dadhāti ratnaṃ vidhate yaviṣṭho vy ānuṣaṅ martyāya svadhāvān ||<BR>
RV_4,012.04a yac cid dhi te puruṣatrā yaviṣṭhācittibhiś cakṛmā kac cid āgaḥ |<BR>
RV_4,012.04c kṛdhī ṣv asmāṃ aditer anāgān vy enāṃsi śiśratho viṣvag agne ||<BR>
RV_4,012.05a mahaś cid agna enaso abhīka ūrvād devānām uta martyānām |<BR>
RV_4,012.05c mā te sakhāyaḥ sadam id riṣāma yacchā tokāya tanayāya śaṃ yoḥ ||<BR>
RV_4,012.06a yathā ha tyad vasavo gauryaṃ cit padi ṣitām amuñcatā yajatrāḥ |<BR>
RV_4,012.06c evo ṣv asman muñcatā vy aṃhaḥ pra tāry agne prataraṃ na āyuḥ ||<BR>
<BR>
RV_4,013.01a praty agnir uṣasām agram akhyad vibhātīnāṃ sumanā ratnadheyam |<BR>
RV_4,013.01c yātam aśvinā sukṛto duroṇam ut sūryo jyotiṣā deva eti ||<BR>
RV_4,013.02a ūrdhvam bhānuṃ savitā devo aśred drapsaṃ davidhvad gaviṣo na satvā |<BR>
RV_4,013.02c anu vrataṃ varuṇo yanti mitro yat sūryaṃ divy ārohayanti ||<BR>
RV_4,013.03a yaṃ sīm akṛṇvan tamase vipṛce dhruvakṣemā anavasyanto artham |<BR>
RV_4,013.03c taṃ sūryaṃ haritaḥ sapta yahvī spaśaṃ viśvasya jagato vahanti ||<BR>
RV_4,013.04a vahiṣṭhebhir viharan yāsi tantum avavyayann asitaṃ deva vasma |<BR>
RV_4,013.04c davidhvato raśmayaḥ sūryasya carmevāvādhus tamo apsv antaḥ ||<BR>
RV_4,013.05a anāyato anibaddhaḥ kathāyaṃ nyaṅṅ uttāno 'va padyate na |<BR>
RV_4,013.05c kayā yāti svadhayā ko dadarśa diva skambhaḥ samṛtaḥ pāti nākam ||<BR>
<BR>
RV_4,014.01a praty agnir uṣaso jātavedā akhyad devo rocamānā mahobhiḥ |<BR>
RV_4,014.01c ā nāsatyorugāyā rathenemaṃ yajñam upa no yātam accha ||<BR>
RV_4,014.02a ūrdhvaṃ ketuṃ savitā devo aśrej jyotir viśvasmai bhuvanāya kṛṇvan |<BR>
RV_4,014.02c āprā dyāvāpṛthivī antarikṣaṃ vi sūryo raśmibhiś cekitānaḥ ||<BR>
RV_4,014.03a āvahanty aruṇīr jyotiṣāgān mahī citrā raśmibhiś cekitānā |<BR>
RV_4,014.03c prabodhayantī suvitāya devy uṣā īyate suyujā rathena ||<BR>
RV_4,014.04a ā vāṃ vahiṣṭhā iha te vahantu rathā aśvāsa uṣaso vyuṣṭau |<BR>
RV_4,014.04c ime hi vām madhupeyāya somā asmin yajñe vṛṣaṇā mādayethām ||<BR>
RV_4,014.05a anāyato anibaddhaḥ kathāyaṃ nyaṅṅ uttāno 'va padyate na |<BR>
RV_4,014.05c kayā yāti svadhayā ko dadarśa diva skambhaḥ samṛtaḥ pāti nākam ||<BR>
<BR>
RV_4,015.01a agnir hotā no adhvare vājī san pari ṇīyate |<BR>
RV_4,015.01c devo deveṣu yajñiyaḥ ||<BR>
RV_4,015.02a pari triviṣṭy adhvaraṃ yāty agnī rathīr iva |<BR>
RV_4,015.02c ā deveṣu prayo dadhat ||<BR>
RV_4,015.03a pari vājapatiḥ kavir agnir havyāny akramīt |<BR>
RV_4,015.03c dadhad ratnāni dāśuṣe ||<BR>
RV_4,015.04a ayaṃ yaḥ sṛñjaye puro daivavāte samidhyate |<BR>
RV_4,015.04c dyumāṃ amitradambhanaḥ ||<BR>
RV_4,015.05a asya ghā vīra īvato 'gner īśīta martyaḥ |<BR>
RV_4,015.05c tigmajambhasya mīḷhuṣaḥ ||<BR>
RV_4,015.06a tam arvantaṃ na sānasim aruṣaṃ na divaḥ śiśum |<BR>
RV_4,015.06c marmṛjyante dive-dive ||<BR>
RV_4,015.07a bodhad yan mā haribhyāṃ kumāraḥ sāhadevyaḥ |<BR>
RV_4,015.07c acchā na hūta ud aram ||<BR>
RV_4,015.08a uta tyā yajatā harī kumārāt sāhadevyāt |<BR>
RV_4,015.08c prayatā sadya ā dade ||<BR>
RV_4,015.09a eṣa vāṃ devāv aśvinā kumāraḥ sāhadevyaḥ |<BR>
RV_4,015.09c dīrghāyur astu somakaḥ ||<BR>
RV_4,015.10a taṃ yuvaṃ devāv aśvinā kumāraṃ sāhadevyam |<BR>
RV_4,015.10c dīrghāyuṣaṃ kṛṇotana ||<BR>
<BR>
RV_4,016.01a ā satyo yātu maghavāṃ ṛjīṣī dravantv asya haraya upa naḥ |<BR>
RV_4,016.01c tasmā id andhaḥ suṣumā sudakṣam ihābhipitvaṃ karate gṛṇānaḥ ||<BR>
RV_4,016.02a ava sya śūrādhvano nānte 'smin no adya savane mandadhyai |<BR>
RV_4,016.02c śaṃsāty uktham uśaneva vedhāś cikituṣe asuryāya manma ||<BR>
RV_4,016.03a kavir na niṇyaṃ vidathāni sādhan vṛṣā yat sekaṃ vipipāno arcāt |<BR>
RV_4,016.03c diva itthā jījanat sapta kārūn ahnā cic cakrur vayunā gṛṇantaḥ ||<BR>
RV_4,016.04a svar yad vedi sudṛśīkam arkair mahi jyotī rurucur yad dha vastoḥ |<BR>
RV_4,016.04c andhā tamāṃsi dudhitā vicakṣe nṛbhyaś cakāra nṛtamo abhiṣṭau ||<BR>
RV_4,016.05a vavakṣa indro amitam ṛjīṣy ubhe ā paprau rodasī mahitvā |<BR>
RV_4,016.05c ataś cid asya mahimā vi recy abhi yo viśvā bhuvanā babhūva ||<BR>
RV_4,016.06a viśvāni śakro naryāṇi vidvān apo rireca sakhibhir nikāmaiḥ |<BR>
RV_4,016.06c aśmānaṃ cid ye bibhidur vacobhir vrajaṃ gomantam uśijo vi vavruḥ ||<BR>
RV_4,016.07a apo vṛtraṃ vavrivāṃsam parāhan prāvat te vajram pṛthivī sacetāḥ |<BR>
RV_4,016.07c prārṇāṃsi samudriyāṇy ainoḥ patir bhavañ chavasā śūra dhṛṣṇo ||<BR>
RV_4,016.08a apo yad adrim puruhūta dardar āvir bhuvat saramā pūrvyaṃ te |<BR>
RV_4,016.08c sa no netā vājam ā darṣi bhūriṃ gotrā rujann aṅgirobhir gṛṇānaḥ ||<BR>
RV_4,016.09a acchā kaviṃ nṛmaṇo gā abhiṣṭau svarṣātā maghavan nādhamānam |<BR>
RV_4,016.09c ūtibhis tam iṣaṇo dyumnahūtau ni māyāvān abrahmā dasyur arta ||<BR>
RV_4,016.10a ā dasyughnā manasā yāhy astam bhuvat te kutsaḥ sakhye nikāmaḥ |<BR>
RV_4,016.10c sve yonau ni ṣadataṃ sarūpā vi vāṃ cikitsad ṛtacid dha nārī ||<BR>
RV_4,016.11a yāsi kutsena saratham avasyus todo vātasya haryor īśānaḥ |<BR>
RV_4,016.11c ṛjrā vājaṃ na gadhyaṃ yuyūṣan kavir yad ahan pāryāya bhūṣāt ||<BR>
RV_4,016.12a kutsāya śuṣṇam aśuṣaṃ ni barhīḥ prapitve ahnaḥ kuyavaṃ sahasrā |<BR>
RV_4,016.12c sadyo dasyūn pra mṛṇa kutsyena pra sūraś cakraṃ vṛhatād abhīke ||<BR>
RV_4,016.13a tvam piprum mṛgayaṃ śūśuvāṃsam ṛjiśvane vaidathināya randhīḥ |<BR>
RV_4,016.13c pañcāśat kṛṣṇā ni vapaḥ sahasrātkaṃ na puro jarimā vi dardaḥ ||<BR>
RV_4,016.14a sūra upāke tanvaṃ dadhāno vi yat te cety amṛtasya varpaḥ |<BR>
RV_4,016.14c mṛgo na hastī taviṣīm uṣāṇaḥ siṃho na bhīma āyudhāni bibhrat ||<BR>
RV_4,016.15a indraṃ kāmā vasūyanto agman svarmīḷhe na savane cakānāḥ |<BR>
RV_4,016.15c śravasyavaḥ śaśamānāsa ukthair oko na raṇvā sudṛśīva puṣṭiḥ ||<BR>
RV_4,016.16a tam id va indraṃ suhavaṃ huvema yas tā cakāra naryā purūṇi |<BR>
RV_4,016.16c yo māvate jaritre gadhyaṃ cin makṣū vājam bharati spārharādhāḥ ||<BR>
RV_4,016.17a tigmā yad antar aśaniḥ patāti kasmiñ cic chūra muhuke janānām |<BR>
RV_4,016.17c ghorā yad arya samṛtir bhavāty adha smā nas tanvo bodhi gopāḥ ||<BR>
RV_4,016.18a bhuvo 'vitā vāmadevasya dhīnām bhuvaḥ sakhāvṛko vājasātau |<BR>
RV_4,016.18c tvām anu pramatim ā jaganmoruśaṃso jaritre viśvadha syāḥ ||<BR>
RV_4,016.19a ebhir nṛbhir indra tvāyubhiṣ ṭvā maghavadbhir maghavan viśva ājau |<BR>
RV_4,016.19c dyāvo na dyumnair abhi santo aryaḥ kṣapo madema śaradaś ca pūrvīḥ ||<BR>
RV_4,016.20a eved indrāya vṛṣabhāya vṛṣṇe brahmākarma bhṛgavo na ratham |<BR>
RV_4,016.20c nū cid yathā naḥ sakhyā viyoṣad asan na ugro 'vitā tanūpāḥ ||<BR>
RV_4,016.21a nū ṣṭuta indra nū gṛṇāna iṣaṃ jaritre nadyo na pīpeḥ |<BR>
RV_4,016.21c akāri te harivo brahma navyaṃ dhiyā syāma rathyaḥ sadāsāḥ ||<BR>
<BR>
RV_4,017.01a tvam mahāṃ indra tubhyaṃ ha kṣā anu kṣatram maṃhanā manyata dyauḥ |<BR>
RV_4,017.01c tvaṃ vṛtraṃ śavasā jaghanvān sṛjaḥ sindhūṃr ahinā jagrasānān ||<BR>
RV_4,017.02a tava tviṣo janiman rejata dyau rejad bhūmir bhiyasā svasya manyoḥ |<BR>
RV_4,017.02c ṛghāyanta subhvaḥ parvatāsa ārdan dhanvāni sarayanta āpaḥ ||<BR>
RV_4,017.03a bhinad giriṃ śavasā vajram iṣṇann āviṣkṛṇvānaḥ sahasāna ojaḥ |<BR>
RV_4,017.03c vadhīd vṛtraṃ vajreṇa mandasānaḥ sarann āpo javasā hatavṛṣṇīḥ ||<BR>
RV_4,017.04a suvīras te janitā manyata dyaur indrasya kartā svapastamo bhūt |<BR>
RV_4,017.04c ya īṃ jajāna svaryaṃ suvajram anapacyutaṃ sadaso na bhūma ||<BR>
RV_4,017.05a ya eka ic cyāvayati pra bhūmā rājā kṛṣṭīnām puruhūta indraḥ |<BR>
RV_4,017.05c satyam enam anu viśve madanti rātiṃ devasya gṛṇato maghonaḥ ||<BR>
RV_4,017.06a satrā somā abhavann asya viśve satrā madāso bṛhato madiṣṭhāḥ |<BR>
RV_4,017.06c satrābhavo vasupatir vasūnāṃ datre viśvā adhithā indra kṛṣṭīḥ ||<BR>
RV_4,017.07a tvam adha prathamaṃ jāyamāno 'me viśvā adhithā indra kṛṣṭīḥ |<BR>
RV_4,017.07c tvam prati pravata āśayānam ahiṃ vajreṇa maghavan vi vṛścaḥ ||<BR>
RV_4,017.08a satrāhaṇaṃ dādhṛṣiṃ tumram indram mahām apāraṃ vṛṣabhaṃ suvajram |<BR>
RV_4,017.08c hantā yo vṛtraṃ sanitota vājaṃ dātā maghāni maghavā surādhāḥ ||<BR>
RV_4,017.09a ayaṃ vṛtaś cātayate samīcīr ya ājiṣu maghavā śṛṇva ekaḥ |<BR>
RV_4,017.09c ayaṃ vājam bharati yaṃ sanoty asya priyāsaḥ sakhye syāma ||<BR>
RV_4,017.10a ayaṃ śṛṇve adha jayann uta ghnann ayam uta pra kṛṇute yudhā gāḥ |<BR>
RV_4,017.10c yadā satyaṃ kṛṇute manyum indro viśvaṃ dṛḷham bhayata ejad asmāt ||<BR>
RV_4,017.11a sam indro gā ajayat saṃ hiraṇyā sam aśviyā maghavā yo ha pūrvīḥ |<BR>
RV_4,017.11c ebhir nṛbhir nṛtamo asya śākai rāyo vibhaktā sambharaś ca vasvaḥ ||<BR>
RV_4,017.12a kiyat svid indro adhy eti mātuḥ kiyat pitur janitur yo jajāna |<BR>
RV_4,017.12c yo asya śuṣmam muhukair iyarti vāto na jūta stanayadbhir abhraiḥ ||<BR>
RV_4,017.13a kṣiyantaṃ tvam akṣiyantaṃ kṛṇotīyarti reṇum maghavā samoham |<BR>
RV_4,017.13c vibhañjanur aśanimāṃ iva dyaur uta stotāram maghavā vasau dhāt ||<BR>
RV_4,017.14a ayaṃ cakram iṣaṇat sūryasya ny etaśaṃ rīramat sasṛmāṇam |<BR>
RV_4,017.14b ā kṛṣṇa īṃ juhurāṇo jigharti tvaco budhne rajaso asya yonau ||<BR>
RV_4,017.15a asiknyāṃ yajamāno na hotā ||<BR>
RV_4,017.16a gavyanta indraṃ sakhyāya viprā aśvāyanto vṛṣaṇaṃ vājayantaḥ |<BR>
RV_4,017.16c janīyanto janidām akṣitotim ā cyāvayāmo 'vate na kośam ||<BR>
RV_4,017.17a trātā no bodhi dadṛśāna āpir abhikhyātā marḍitā somyānām |<BR>
RV_4,017.17c sakhā pitā pitṛtamaḥ pitṝṇāṃ kartem u lokam uśate vayodhāḥ ||<BR>
RV_4,017.18a sakhīyatām avitā bodhi sakhā gṛṇāna indra stuvate vayo dhāḥ |<BR>
RV_4,017.18c vayaṃ hy ā te cakṛmā sabādha ābhiḥ śamībhir mahayanta indra ||<BR>
RV_4,017.19a stuta indro maghavā yad dha vṛtrā bhūrīṇy eko apratīni hanti |<BR>
RV_4,017.19c asya priyo jaritā yasya śarman nakir devā vārayante na martāḥ ||<BR>
RV_4,017.20a evā na indro maghavā virapśī karat satyā carṣaṇīdhṛd anarvā |<BR>
RV_4,017.20c tvaṃ rājā januṣāṃ dhehy asme adhi śravo māhinaṃ yaj jaritre ||<BR>
RV_4,017.21a nū ṣṭuta indra nū gṛṇāna iṣaṃ jaritre nadyo na pīpeḥ |<BR>
RV_4,017.21c akāri te harivo brahma navyaṃ dhiyā syāma rathyaḥ sadāsāḥ ||<BR>
<BR>
RV_4,018.01a ayam panthā anuvittaḥ purāṇo yato devā udajāyanta viśve |<BR>
RV_4,018.01c ataś cid ā janiṣīṣṭa pravṛddho mā mātaram amuyā pattave kaḥ ||<BR>
RV_4,018.02a nāham ato nir ayā durgahaitat tiraścatā pārśvān nir gamāṇi |<BR>
RV_4,018.02c bahūni me akṛtā kartvāni yudhyai tvena saṃ tvena pṛcchai ||<BR>
RV_4,018.03a parāyatīm mātaram anv acaṣṭa na nānu gāny anu nū gamāni |<BR>
RV_4,018.03c tvaṣṭur gṛhe apibat somam indraḥ śatadhanyaṃ camvoḥ sutasya ||<BR>
RV_4,018.04a kiṃ sa ṛdhak kṛṇavad yaṃ sahasram māso jabhāra śaradaś ca pūrvīḥ |<BR>
RV_4,018.04c nahī nv asya pratimānam asty antar jāteṣūta ye janitvāḥ ||<BR>
RV_4,018.05a avadyam iva manyamānā guhākar indram mātā vīryeṇā nyṛṣṭam |<BR>
RV_4,018.05c athod asthāt svayam atkaṃ vasāna ā rodasī apṛṇāj jāyamānaḥ ||<BR>
RV_4,018.06a etā arṣanty alalābhavantīr ṛtāvarīr iva saṃkrośamānāḥ |<BR>
RV_4,018.06c etā vi pṛccha kim idam bhananti kam āpo adrim paridhiṃ rujanti ||<BR>
RV_4,018.07a kim u ṣvid asmai nivido bhanantendrasyāvadyaṃ didhiṣanta āpaḥ |<BR>
RV_4,018.07c mamaitān putro mahatā vadhena vṛtraṃ jaghanvāṃ asṛjad vi sindhūn ||<BR>
RV_4,018.08a mamac cana tvā yuvatiḥ parāsa mamac cana tvā kuṣavā jagāra |<BR>
RV_4,018.08c mamac cid āpaḥ śiśave mamṛḍyur mamac cid indraḥ sahasod atiṣṭhat ||<BR>
RV_4,018.09a mamac cana te maghavan vyaṃso nivividhvāṃ apa hanū jaghāna |<BR>
RV_4,018.09c adhā nividdha uttaro babhūvāñ chiro dāsasya sam piṇag vadhena ||<BR>
RV_4,018.10a gṛṣṭiḥ sasūva sthaviraṃ tavāgām anādhṛṣyaṃ vṛṣabhaṃ tumram indram |<BR>
RV_4,018.10c arīḷhaṃ vatsaṃ carathāya mātā svayaṃ gātuṃ tanva icchamānam ||<BR>
RV_4,018.11a uta mātā mahiṣam anv avenad amī tvā jahati putra devāḥ |<BR>
RV_4,018.11c athābravīd vṛtram indro haniṣyan sakhe viṣṇo vitaraṃ vi kramasva ||<BR>
RV_4,018.12a kas te mātaraṃ vidhavām acakrac chayuṃ kas tvām ajighāṃsac carantam |<BR>
RV_4,018.12c kas te devo adhi mārḍīka āsīd yat prākṣiṇāḥ pitaram pādagṛhya ||<BR>
RV_4,018.13a avartyā śuna āntrāṇi pece na deveṣu vivide marḍitāram |<BR>
RV_4,018.13c apaśyaṃ jāyām amahīyamānām adhā me śyeno madhv ā jabhāra ||<BR>
<BR>
RV_4,019.01a evā tvām indra vajrinn atra viśve devāsaḥ suhavāsa ūmāḥ |<BR>
RV_4,019.01c mahām ubhe rodasī vṛddham ṛṣvaṃ nir ekam id vṛṇate vṛtrahatye ||<BR>
RV_4,019.02a avāsṛjanta jivrayo na devā bhuvaḥ samrāḷ indra satyayoniḥ |<BR>
RV_4,019.02c ahann ahim pariśayānam arṇaḥ pra vartanīr arado viśvadhenāḥ ||<BR>
RV_4,019.03a atṛpṇuvantaṃ viyatam abudhyam abudhyamānaṃ suṣupāṇam indra |<BR>
RV_4,019.03c sapta prati pravata āśayānam ahiṃ vajreṇa vi riṇā aparvan ||<BR>
RV_4,019.04a akṣodayac chavasā kṣāma budhnaṃ vār ṇa vātas taviṣībhir indraḥ |<BR>
RV_4,019.04c dṛḷhāny aubhnād uśamāna ojo 'vābhinat kakubhaḥ parvatānām ||<BR>
RV_4,019.05a abhi pra dadrur janayo na garbhaṃ rathā iva pra yayuḥ sākam adrayaḥ |<BR>
RV_4,019.05c atarpayo visṛta ubja ūrmīn tvaṃ vṛtāṃ ariṇā indra sindhūn ||<BR>
RV_4,019.06a tvam mahīm avaniṃ viśvadhenāṃ turvītaye vayyāya kṣarantīm |<BR>
RV_4,019.06c aramayo namasaijad arṇaḥ sutaraṇāṃ akṛṇor indra sindhūn ||<BR>
RV_4,019.07a prāgruvo nabhanvo na vakvā dhvasrā apinvad yuvatīr ṛtajñāḥ |<BR>
RV_4,019.07c dhanvāny ajrāṃ apṛṇak tṛṣāṇāṃ adhog indra staryo daṃsupatnīḥ ||<BR>
RV_4,019.08a pūrvīr uṣasaḥ śaradaś ca gūrtā vṛtraṃ jaghanvāṃ asṛjad vi sindhūn |<BR>
RV_4,019.08c pariṣṭhitā atṛṇad badbadhānāḥ sīrā indraḥ sravitave pṛthivyā ||<BR>
RV_4,019.09a vamrībhiḥ putram agruvo adānaṃ niveśanād dhariva ā jabhartha |<BR>
RV_4,019.09c vy andho akhyad ahim ādadāno nir bhūd ukhacchit sam aranta parva ||<BR>
RV_4,019.10a pra te pūrvāṇi karaṇāni viprāvidvāṃ āha viduṣe karāṃsi |<BR>
RV_4,019.10c yathā-yathā vṛṣṇyāni svagūrtāpāṃsi rājan naryāviveṣīḥ ||<BR>
RV_4,019.11a nū ṣṭuta indra nū gṛṇāna iṣaṃ jaritre nadyo na pīpeḥ |<BR>
RV_4,019.11c akāri te harivo brahma navyaṃ dhiyā syāma rathyaḥ sadāsāḥ ||<BR>
<BR>
RV_4,020.01a ā na indro dūrād ā na āsād abhiṣṭikṛd avase yāsad ugraḥ |<BR>
RV_4,020.01c ojiṣṭhebhir nṛpatir vajrabāhuḥ saṃge samatsu turvaṇiḥ pṛtanyūn ||<BR>
RV_4,020.02a ā na indro haribhir yātv acchārvācīno 'vase rādhase ca |<BR>
RV_4,020.02c tiṣṭhāti vajrī maghavā virapśīmaṃ yajñam anu no vājasātau ||<BR>
RV_4,020.03a imaṃ yajñaṃ tvam asmākam indra puro dadhat saniṣyasi kratuṃ naḥ |<BR>
RV_4,020.03c śvaghnīva vajrin sanaye dhanānāṃ tvayā vayam arya ājiṃ jayema ||<BR>
RV_4,020.04a uśann u ṣu ṇaḥ sumanā upāke somasya nu suṣutasya svadhāvaḥ |<BR>
RV_4,020.04c pā indra pratibhṛtasya madhvaḥ sam andhasā mamadaḥ pṛṣṭhyena ||<BR>
RV_4,020.05a vi yo rarapśa ṛṣibhir navebhir vṛkṣo na pakvaḥ sṛṇyo na jetā |<BR>
RV_4,020.05c maryo na yoṣām abhi manyamāno 'cchā vivakmi puruhūtam indram ||<BR>
RV_4,020.06a girir na yaḥ svatavāṃ ṛṣva indraḥ sanād eva sahase jāta ugraḥ |<BR>
RV_4,020.06c ādartā vajraṃ sthaviraṃ na bhīma udneva kośaṃ vasunā nyṛṣṭam ||<BR>
RV_4,020.07a na yasya vartā januṣā nv asti na rādhasa āmarītā maghasya |<BR>
RV_4,020.07c udvāvṛṣāṇas taviṣīva ugrāsmabhyaṃ daddhi puruhūta rāyaḥ ||<BR>
RV_4,020.08a īkṣe rāyaḥ kṣayasya carṣaṇīnām uta vrajam apavartāsi gonām |<BR>
RV_4,020.08c śikṣānaraḥ samitheṣu prahāvān vasvo rāśim abhinetāsi bhūrim ||<BR>
RV_4,020.09a kayā tac chṛṇve śacyā śaciṣṭho yayā kṛṇoti muhu kā cid ṛṣvaḥ |<BR>
RV_4,020.09c puru dāśuṣe vicayiṣṭho aṃho 'thā dadhāti draviṇaṃ jaritre ||<BR>
RV_4,020.10a mā no mardhīr ā bharā daddhi tan naḥ pra dāśuṣe dātave bhūri yat te |<BR>
RV_4,020.10c navye deṣṇe śaste asmin ta ukthe pra bravāma vayam indra stuvantaḥ ||<BR>
RV_4,020.11a nū ṣṭuta indra nū gṛṇāna iṣaṃ jaritre nadyo na pīpeḥ |<BR>
RV_4,020.11c akāri te harivo brahma navyaṃ dhiyā syāma rathyaḥ sadāsāḥ ||<BR>
<BR>
RV_4,021.01a ā yātv indro 'vasa upa na iha stutaḥ sadhamād astu śūraḥ |<BR>
RV_4,021.01c vāvṛdhānas taviṣīr yasya pūrvīr dyaur na kṣatram abhibhūti puṣyāt ||<BR>
RV_4,021.02a tasyed iha stavatha vṛṣṇyāni tuvidyumnasya tuvirādhaso nṝn |<BR>
RV_4,021.02c yasya kratur vidathyo na samrāṭ sāhvān tarutro abhy asti kṛṣṭīḥ ||<BR>
RV_4,021.03a ā yātv indro diva ā pṛthivyā makṣū samudrād uta vā purīṣāt |<BR>
RV_4,021.03c svarṇarād avase no marutvān parāvato vā sadanād ṛtasya ||<BR>
RV_4,021.04a sthūrasya rāyo bṛhato ya īśe tam u ṣṭavāma vidatheṣv indram |<BR>
RV_4,021.04c yo vāyunā jayati gomatīṣu pra dhṛṣṇuyā nayati vasyo accha ||<BR>
RV_4,021.05a upa yo namo namasi stabhāyann iyarti vācaṃ janayan yajadhyai |<BR>
RV_4,021.05c ṛñjasānaḥ puruvāra ukthair endraṃ kṛṇvīta sadaneṣu hotā ||<BR>
RV_4,021.06a dhiṣā yadi dhiṣaṇyantaḥ saraṇyān sadanto adrim auśijasya gohe |<BR>
RV_4,021.06c ā duroṣāḥ pāstyasya hotā yo no mahān saṃvaraṇeṣu vahniḥ ||<BR>
RV_4,021.07a satrā yad īm bhārvarasya vṛṣṇaḥ siṣakti śuṣma stuvate bharāya |<BR>
RV_4,021.07c guhā yad īm auśijasya gohe pra yad dhiye prāyase madāya ||<BR>
RV_4,021.08a vi yad varāṃsi parvatasya vṛṇve payobhir jinve apāṃ javāṃsi |<BR>
RV_4,021.08c vidad gaurasya gavayasya gohe yadī vājāya sudhyo vahanti ||<BR>
RV_4,021.09a bhadrā te hastā sukṛtota pāṇī prayantārā stuvate rādha indra |<BR>
RV_4,021.09c kā te niṣattiḥ kim u no mamatsi kiṃ nod-ud u harṣase dātavā u ||<BR>
RV_4,021.10a evā vasva indraḥ satyaḥ samrāḍ ḍhantā vṛtraṃ varivaḥ pūrave kaḥ |<BR>
RV_4,021.10c puruṣṭuta kratvā naḥ śagdhi rāyo bhakṣīya te 'vaso daivyasya ||<BR>
RV_4,021.11a nū ṣṭuta indra nū gṛṇāna iṣaṃ jaritre nadyo na pīpeḥ |<BR>
RV_4,021.11c akāri te harivo brahma navyaṃ dhiyā syāma rathyaḥ sadāsāḥ ||<BR>
<BR>
RV_4,022.01a yan na indro jujuṣe yac ca vaṣṭi tan no mahān karati śuṣmy ā cit |<BR>
RV_4,022.01c brahma stomam maghavā somam ukthā yo aśmānaṃ śavasā bibhrad eti ||<BR>
RV_4,022.02a vṛṣā vṛṣandhiṃ caturaśrim asyann ugro bāhubhyāṃ nṛtamaḥ śacīvān |<BR>
RV_4,022.02c śriye paruṣṇīm uṣamāṇa ūrṇāṃ yasyāḥ parvāṇi sakhyāya vivye ||<BR>
RV_4,022.03a yo devo devatamo jāyamāno maho vājebhir mahadbhiś ca śuṣmaiḥ |<BR>
RV_4,022.03c dadhāno vajram bāhvor uśantaṃ dyām amena rejayat pra bhūma ||<BR>
RV_4,022.04a viśvā rodhāṃsi pravataś ca pūrvīr dyaur ṛṣvāj janiman rejata kṣāḥ |<BR>
RV_4,022.04c ā mātarā bharati śuṣmy ā gor nṛvat parijman nonuvanta vātāḥ ||<BR>
RV_4,022.05a tā tū ta indra mahato mahāni viśveṣv it savaneṣu pravācyā |<BR>
RV_4,022.05c yac chūra dhṛṣṇo dhṛṣatā dadhṛṣvān ahiṃ vajreṇa śavasāviveṣīḥ ||<BR>
RV_4,022.06a tā tū te satyā tuvinṛmṇa viśvā pra dhenavaḥ sisrate vṛṣṇa ūdhnaḥ |<BR>
RV_4,022.06c adhā ha tvad vṛṣamaṇo bhiyānāḥ pra sindhavo javasā cakramanta ||<BR>
RV_4,022.07a atrāha te harivas tā u devīr avobhir indra stavanta svasāraḥ |<BR>
RV_4,022.07c yat sīm anu pra muco badbadhānā dīrghām anu prasitiṃ syandayadhyai ||<BR>
RV_4,022.08a pipīḷe aṃśur madyo na sindhur ā tvā śamī śaśamānasya śaktiḥ |<BR>
RV_4,022.08c asmadryak chuśucānasya yamyā āśur na raśmiṃ tuvyojasaṃ goḥ ||<BR>
RV_4,022.09a asme varṣiṣṭhā kṛṇuhi jyeṣṭhā nṛmṇāni satrā sahure sahāṃsi |<BR>
RV_4,022.09c asmabhyaṃ vṛtrā suhanāni randhi jahi vadhar vanuṣo martyasya ||<BR>
RV_4,022.10a asmākam it su śṛṇuhi tvam indrāsmabhyaṃ citrāṃ upa māhi vājān |<BR>
RV_4,022.10c asmabhyaṃ viśvā iṣaṇaḥ purandhīr asmākaṃ su maghavan bodhi godāḥ ||<BR>
RV_4,022.11a nū ṣṭuta indra nū gṛṇāna iṣaṃ jaritre nadyo na pīpeḥ |<BR>
RV_4,022.11c akāri te harivo brahma navyaṃ dhiyā syāma rathyaḥ sadāsāḥ ||<BR>
<BR>
RV_4,023.01a kathā mahām avṛdhat kasya hotur yajñaṃ juṣāṇo abhi somam ūdhaḥ |<BR>
RV_4,023.01c pibann uśāno juṣamāṇo andho vavakṣa ṛṣvaḥ śucate dhanāya ||<BR>
RV_4,023.02a ko asya vīraḥ sadhamādam āpa sam ānaṃśa sumatibhiḥ ko asya |<BR>
RV_4,023.02c kad asya citraṃ cikite kad ūtī vṛdhe bhuvac chaśamānasya yajyoḥ ||<BR>
RV_4,023.03a kathā śṛṇoti hūyamānam indraḥ kathā śṛṇvann avasām asya veda |<BR>
RV_4,023.03c kā asya pūrvīr upamātayo ha kathainam āhuḥ papuriṃ jaritre ||<BR>
RV_4,023.04a kathā sabādhaḥ śaśamāno asya naśad abhi draviṇaṃ dīdhyānaḥ |<BR>
RV_4,023.04c devo bhuvan navedā ma ṛtānāṃ namo jagṛbhvāṃ abhi yaj jujoṣat ||<BR>
RV_4,023.05a kathā kad asyā uṣaso vyuṣṭau devo martasya sakhyaṃ jujoṣa |<BR>
RV_4,023.05c kathā kad asya sakhyaṃ sakhibhyo ye asmin kāmaṃ suyujaṃ tatasre ||<BR>
RV_4,023.06a kim ād amatraṃ sakhyaṃ sakhibhyaḥ kadā nu te bhrātram pra bravāma |<BR>
RV_4,023.06c śriye sudṛśo vapur asya sargāḥ svar ṇa citratamam iṣa ā goḥ ||<BR>
RV_4,023.07a druhaṃ jighāṃsan dhvarasam anindrāṃ tetikte tigmā tujase anīkā |<BR>
RV_4,023.07c ṛṇā cid yatra ṛṇayā na ugro dūre ajñātā uṣaso babādhe ||<BR>
RV_4,023.08a ṛtasya hi śurudhaḥ santi pūrvīr ṛtasya dhītir vṛjināni hanti |<BR>
RV_4,023.08c ṛtasya śloko badhirā tatarda karṇā budhānaḥ śucamāna āyoḥ ||<BR>
RV_4,023.09a ṛtasya dṛḷhā dharuṇāni santi purūṇi candrā vapuṣe vapūṃṣi |<BR>
RV_4,023.09c ṛtena dīrgham iṣaṇanta pṛkṣa ṛtena gāva ṛtam ā viveśuḥ ||<BR>
RV_4,023.10a ṛtaṃ yemāna ṛtam id vanoty ṛtasya śuṣmas turayā u gavyuḥ |<BR>
RV_4,023.10c ṛtāya pṛthvī bahule gabhīre ṛtāya dhenū parame duhāte ||<BR>
RV_4,023.11a nū ṣṭuta indra nū gṛṇāna iṣaṃ jaritre nadyo na pīpeḥ |<BR>
RV_4,023.11c akāri te harivo brahma navyaṃ dhiyā syāma rathyaḥ sadāsāḥ ||<BR>
<BR>
RV_4,024.01a kā suṣṭutiḥ śavasaḥ sūnum indram arvācīnaṃ rādhasa ā vavartat |<BR>
RV_4,024.01c dadir hi vīro gṛṇate vasūni sa gopatir niṣṣidhāṃ no janāsaḥ ||<BR>
RV_4,024.02a sa vṛtrahatye havyaḥ sa īḍyaḥ sa suṣṭuta indraḥ satyarādhāḥ |<BR>
RV_4,024.02c sa yāmann ā maghavā martyāya brahmaṇyate suṣvaye varivo dhāt ||<BR>
RV_4,024.03a tam in naro vi hvayante samīke ririkvāṃsas tanvaḥ kṛṇvata trām |<BR>
RV_4,024.03c mitho yat tyāgam ubhayāso agman naras tokasya tanayasya sātau ||<BR>
RV_4,024.04a kratūyanti kṣitayo yoga ugrāśuṣāṇāso mitho arṇasātau |<BR>
RV_4,024.04c saṃ yad viśo 'vavṛtranta yudhmā ād in nema indrayante abhīke ||<BR>
RV_4,024.05a ād id dha nema indriyaṃ yajanta ād it paktiḥ puroḷāśaṃ riricyāt |<BR>
RV_4,024.05c ād it somo vi papṛcyād asuṣvīn ād ij jujoṣa vṛṣabhaṃ yajadhyai ||<BR>
RV_4,024.06a kṛṇoty asmai varivo ya itthendrāya somam uśate sunoti |<BR>
RV_4,024.06c sadhrīcīnena manasāvivenan tam it sakhāyaṃ kṛṇute samatsu ||<BR>
RV_4,024.07a ya indrāya sunavat somam adya pacāt paktīr uta bhṛjjāti dhānāḥ |<BR>
RV_4,024.07c prati manāyor ucathāni haryan tasmin dadhad vṛṣaṇaṃ śuṣmam indraḥ ||<BR>
RV_4,024.08a yadā samaryaṃ vy aced ṛghāvā dīrghaṃ yad ājim abhy akhyad aryaḥ |<BR>
RV_4,024.08c acikradad vṛṣaṇam patny acchā duroṇa ā niśitaṃ somasudbhiḥ ||<BR>
RV_4,024.09a bhūyasā vasnam acarat kanīyo 'vikrīto akāniṣam punar yan |<BR>
RV_4,024.09c sa bhūyasā kanīyo nārirecīd dīnā dakṣā vi duhanti pra vāṇam ||<BR>
RV_4,024.10a ka imaṃ daśabhir mamendraṃ krīṇāti dhenubhiḥ |<BR>
RV_4,024.10c yadā vṛtrāṇi jaṅghanad athainam me punar dadat ||<BR>
RV_4,024.11a nū ṣṭuta indra nū gṛṇāna iṣaṃ jaritre nadyo na pīpeḥ |<BR>
RV_4,024.11c akāri te harivo brahma navyaṃ dhiyā syāma rathyaḥ sadāsāḥ ||<BR>
<BR>
RV_4,025.01a ko adya naryo devakāma uśann indrasya sakhyaṃ jujoṣa |<BR>
RV_4,025.01c ko vā mahe 'vase pāryāya samiddhe agnau sutasoma īṭṭe ||<BR>
RV_4,025.02a ko nānāma vacasā somyāya manāyur vā bhavati vasta usrāḥ |<BR>
RV_4,025.02c ka indrasya yujyaṃ kaḥ sakhitvaṃ ko bhrātraṃ vaṣṭi kavaye ka ūtī ||<BR>
RV_4,025.03a ko devānām avo adyā vṛṇīte ka ādityāṃ aditiṃ jyotir īṭṭe |<BR>
RV_4,025.03c kasyāśvināv indro agniḥ sutasyāṃśoḥ pibanti manasāvivenam ||<BR>
RV_4,025.04a tasmā agnir bhārataḥ śarma yaṃsaj jyok paśyāt sūryam uccarantam |<BR>
RV_4,025.04c ya indrāya sunavāmety āha nare naryāya nṛtamāya nṛṇām ||<BR>
RV_4,025.05a na taṃ jinanti bahavo na dabhrā urv asmā aditiḥ śarma yaṃsat |<BR>
RV_4,025.05c priyaḥ sukṛt priya indre manāyuḥ priyaḥ suprāvīḥ priyo asya somī ||<BR>
RV_4,025.06a suprāvyaḥ prāśuṣāḷ eṣa vīraḥ suṣveḥ paktiṃ kṛṇute kevalendraḥ |<BR>
RV_4,025.06c nāsuṣver āpir na sakhā na jāmir duṣprāvyo 'vahanted avācaḥ ||<BR>
RV_4,025.07a na revatā paṇinā sakhyam indro 'sunvatā sutapāḥ saṃ gṛṇīte |<BR>
RV_4,025.07c āsya vedaḥ khidati hanti nagnaṃ vi suṣvaye paktaye kevalo bhūt ||<BR>
RV_4,025.08a indram pare 'vare madhyamāsa indraṃ yānto 'vasitāsa indram |<BR>
RV_4,025.08c indraṃ kṣiyanta uta yudhyamānā indraṃ naro vājayanto havante ||<BR>
<BR>
RV_4,026.01a aham manur abhavaṃ sūryaś cāhaṃ kakṣīvāṃ ṛṣir asmi vipraḥ |<BR>
RV_4,026.01c ahaṃ kutsam ārjuneyaṃ ny ṛñje 'haṃ kavir uśanā paśyatā mā ||<BR>
RV_4,026.02a aham bhūmim adadām āryāyāhaṃ vṛṣṭiṃ dāśuṣe martyāya |<BR>
RV_4,026.02c aham apo anayaṃ vāvaśānā mama devāso anu ketam āyan ||<BR>
RV_4,026.03a aham puro mandasāno vy airaṃ nava sākaṃ navatīḥ śambarasya |<BR>
RV_4,026.03c śatatamaṃ veśyaṃ sarvatātā divodāsam atithigvaṃ yad āvam ||<BR>
RV_4,026.04a pra su ṣa vibhyo maruto vir astu pra śyenaḥ śyenebhya āśupatvā |<BR>
RV_4,026.04c acakrayā yat svadhayā suparṇo havyam bharan manave devajuṣṭam ||<BR>
RV_4,026.05a bharad yadi vir ato vevijānaḥ pathoruṇā manojavā asarji |<BR>
RV_4,026.05c tūyaṃ yayau madhunā somyenota śravo vivide śyeno atra ||<BR>
RV_4,026.06a ṛjīpī śyeno dadamāno aṃśum parāvataḥ śakuno mandram madam |<BR>
RV_4,026.06c somam bharad dādṛhāṇo devāvān divo amuṣmād uttarād ādāya ||<BR>
RV_4,026.07a ādāya śyeno abharat somaṃ sahasraṃ savāṃ ayutaṃ ca sākam |<BR>
RV_4,026.07c atrā purandhir ajahād arātīr made somasya mūrā amūraḥ ||<BR>
<BR>
RV_4,027.01a garbhe nu sann anv eṣām avedam ahaṃ devānāṃ janimāni viśvā |<BR>
RV_4,027.01c śatam mā pura āyasīr arakṣann adha śyeno javasā nir adīyam ||<BR>
RV_4,027.02a na ghā sa mām apa joṣaṃ jabhārābhīm āsa tvakṣasā vīryeṇa |<BR>
RV_4,027.02c īrmā purandhir ajahād arātīr uta vātāṃ atarac chūśuvānaḥ ||<BR>
RV_4,027.03a ava yac chyeno asvanīd adha dyor vi yad yadi vāta ūhuḥ purandhim |<BR>
RV_4,027.03c sṛjad yad asmā ava ha kṣipaj jyāṃ kṛśānur astā manasā bhuraṇyan ||<BR>
RV_4,027.04a ṛjipya īm indrāvato na bhujyuṃ śyeno jabhāra bṛhato adhi ṣṇoḥ |<BR>
RV_4,027.04c antaḥ patat patatry asya parṇam adha yāmani prasitasya tad veḥ ||<BR>
RV_4,027.05a adha śvetaṃ kalaśaṃ gobhir aktam āpipyānam maghavā śukram andhaḥ |<BR>
RV_4,027.05c adhvaryubhiḥ prayatam madhvo agram indro madāya prati dhat pibadhyai śūro madāya prati dhat pibadhyai ||<BR>
<BR>
RV_4,028.01a tvā yujā tava tat soma sakhya indro apo manave sasrutas kaḥ |<BR>
RV_4,028.01c ahann ahim ariṇāt sapta sindhūn apāvṛṇod apihiteva khāni ||<BR>
RV_4,028.02a tvā yujā ni khidat sūryasyendraś cakraṃ sahasā sadya indo |<BR>
RV_4,028.02c adhi ṣṇunā bṛhatā vartamānam maho druho apa viśvāyu dhāyi ||<BR>
RV_4,028.03a ahann indro adahad agnir indo purā dasyūn madhyandinād abhīke |<BR>
RV_4,028.03c durge duroṇe kratvā na yātām purū sahasrā śarvā ni barhīt ||<BR>
RV_4,028.04a viśvasmāt sīm adhamāṃ indra dasyūn viśo dāsīr akṛṇor apraśastāḥ |<BR>
RV_4,028.04c abādhethām amṛṇataṃ ni śatrūn avindethām apacitiṃ vadhatraiḥ ||<BR>
RV_4,028.05a evā satyam maghavānā yuvaṃ tad indraś ca somorvam aśvyaṃ goḥ |<BR>
RV_4,028.05c ādardṛtam apihitāny aśnā riricathuḥ kṣāś cit tatṛdānā ||<BR>
<BR>
RV_4,029.01a ā na stuta upa vājebhir ūtī indra yāhi haribhir mandasānaḥ |<BR>
RV_4,029.01c tiraś cid aryaḥ savanā purūṇy āṅgūṣebhir gṛṇānaḥ satyarādhāḥ ||<BR>
RV_4,029.02a ā hi ṣmā yāti naryaś cikitvān hūyamānaḥ sotṛbhir upa yajñam |<BR>
RV_4,029.02c svaśvo yo abhīrur manyamānaḥ suṣvāṇebhir madati saṃ ha vīraiḥ ||<BR>
RV_4,029.03a śrāvayed asya karṇā vājayadhyai juṣṭām anu pra diśam mandayadhyai |<BR>
RV_4,029.03c udvāvṛṣāṇo rādhase tuviṣmān karan na indraḥ sutīrthābhayaṃ ca ||<BR>
RV_4,029.04a acchā yo gantā nādhamānam ūtī itthā vipraṃ havamānaṃ gṛṇantam |<BR>
RV_4,029.04c upa tmani dadhāno dhury āśūn sahasrāṇi śatāni vajrabāhuḥ ||<BR>
RV_4,029.05a tvotāso maghavann indra viprā vayaṃ te syāma sūrayo gṛṇantaḥ |<BR>
RV_4,029.05c bhejānāso bṛhaddivasya rāya ākāyyasya dāvane purukṣoḥ ||<BR>
<BR>
RV_4,030.01a nakir indra tvad uttaro na jyāyāṃ asti vṛtrahan |<BR>
RV_4,030.01c nakir evā yathā tvam ||<BR>
RV_4,030.02a satrā te anu kṛṣṭayo viśvā cakreva vāvṛtuḥ |<BR>
RV_4,030.02c satrā mahāṃ asi śrutaḥ ||<BR>
RV_4,030.03a viśve caned anā tvā devāsa indra yuyudhuḥ |<BR>
RV_4,030.03c yad ahā naktam ātiraḥ ||<BR>
RV_4,030.04a yatrota bādhitebhyaś cakraṃ kutsāya yudhyate |<BR>
RV_4,030.04c muṣāya indra sūryam ||<BR>
RV_4,030.05a yatra devāṃ ṛghāyato viśvāṃ ayudhya eka it |<BR>
RV_4,030.05c tvam indra vanūṃr ahan ||<BR>
RV_4,030.06a yatrota martyāya kam ariṇā indra sūryam |<BR>
RV_4,030.06c prāvaḥ śacībhir etaśam ||<BR>
RV_4,030.07a kim ād utāsi vṛtrahan maghavan manyumattamaḥ |<BR>
RV_4,030.07c atrāha dānum ātiraḥ ||<BR>
RV_4,030.08a etad ghed uta vīryam indra cakartha pauṃsyam |<BR>
RV_4,030.08c striyaṃ yad durhaṇāyuvaṃ vadhīr duhitaraṃ divaḥ ||<BR>
RV_4,030.09a divaś cid ghā duhitaram mahān mahīyamānām |<BR>
RV_4,030.09c uṣāsam indra sam piṇak ||<BR>
RV_4,030.10a apoṣā anasaḥ sarat sampiṣṭād aha bibhyuṣī |<BR>
RV_4,030.10c ni yat sīṃ śiśnathad vṛṣā ||<BR>
RV_4,030.11a etad asyā anaḥ śaye susampiṣṭaṃ vipāśy ā |<BR>
RV_4,030.11c sasāra sīm parāvataḥ ||<BR>
RV_4,030.12a uta sindhuṃ vibālyaṃ vitasthānām adhi kṣami |<BR>
RV_4,030.12c pari ṣṭhā indra māyayā ||<BR>
RV_4,030.13a uta śuṣṇasya dhṛṣṇuyā pra mṛkṣo abhi vedanam |<BR>
RV_4,030.13c puro yad asya sampiṇak ||<BR>
RV_4,030.14a uta dāsaṃ kaulitaram bṛhataḥ parvatād adhi |<BR>
RV_4,030.14c avāhann indra śambaram ||<BR>
RV_4,030.15a uta dāsasya varcinaḥ sahasrāṇi śatāvadhīḥ |<BR>
RV_4,030.15c adhi pañca pradhīṃr iva ||<BR>
RV_4,030.16a uta tyam putram agruvaḥ parāvṛktaṃ śatakratuḥ |<BR>
RV_4,030.16c uktheṣv indra ābhajat ||<BR>
RV_4,030.17a uta tyā turvaśāyadū asnātārā śacīpatiḥ |<BR>
RV_4,030.17c indro vidvāṃ apārayat ||<BR>
RV_4,030.18a uta tyā sadya āryā sarayor indra pārataḥ |<BR>
RV_4,030.18c arṇācitrarathāvadhīḥ ||<BR>
RV_4,030.19a anu dvā jahitā nayo 'ndhaṃ śroṇaṃ ca vṛtrahan |<BR>
RV_4,030.19c na tat te sumnam aṣṭave ||<BR>
RV_4,030.20a śatam aśmanmayīnām purām indro vy āsyat |<BR>
RV_4,030.20c divodāsāya dāśuṣe ||<BR>
RV_4,030.21a asvāpayad dabhītaye sahasrā triṃśataṃ hathaiḥ |<BR>
RV_4,030.21c dāsānām indro māyayā ||<BR>
RV_4,030.22a sa ghed utāsi vṛtrahan samāna indra gopatiḥ |<BR>
RV_4,030.22c yas tā viśvāni cicyuṣe ||<BR>
RV_4,030.23a uta nūnaṃ yad indriyaṃ kariṣyā indra pauṃsyam |<BR>
RV_4,030.23c adyā nakiṣ ṭad ā minat ||<BR>
RV_4,030.24a vāmaṃ-vāmaṃ ta ādure devo dadātv aryamā |<BR>
RV_4,030.24c vāmam pūṣā vāmam bhago vāmaṃ devaḥ karūḷatī ||<BR>
<BR>
RV_4,031.01a kayā naś citra ā bhuvad ūtī sadāvṛdhaḥ sakhā |<BR>
RV_4,031.01c kayā śaciṣṭhayā vṛtā ||<BR>
RV_4,031.02a kas tvā satyo madānām maṃhiṣṭho matsad andhasaḥ |<BR>
RV_4,031.02c dṛḷhā cid āruje vasu ||<BR>
RV_4,031.03a abhī ṣu ṇaḥ sakhīnām avitā jaritṝṇām |<BR>
RV_4,031.03c śatam bhavāsy ūtibhiḥ ||<BR>
RV_4,031.04a abhī na ā vavṛtsva cakraṃ na vṛttam arvataḥ |<BR>
RV_4,031.04c niyudbhiś carṣaṇīnām ||<BR>
RV_4,031.05a pravatā hi kratūnām ā hā padeva gacchasi |<BR>
RV_4,031.05c abhakṣi sūrye sacā ||<BR>
RV_4,031.06a saṃ yat ta indra manyavaḥ saṃ cakrāṇi dadhanvire |<BR>
RV_4,031.06c adha tve adha sūrye ||<BR>
RV_4,031.07a uta smā hi tvām āhur in maghavānaṃ śacīpate |<BR>
RV_4,031.07c dātāram avidīdhayum ||<BR>
RV_4,031.08a uta smā sadya it pari śaśamānāya sunvate |<BR>
RV_4,031.08c purū cin maṃhase vasu ||<BR>
RV_4,031.09a nahi ṣmā te śataṃ cana rādho varanta āmuraḥ |<BR>
RV_4,031.09c na cyautnāni kariṣyataḥ ||<BR>
RV_4,031.10a asmāṃ avantu te śatam asmān sahasram ūtayaḥ |<BR>
RV_4,031.10c asmān viśvā abhiṣṭayaḥ ||<BR>
RV_4,031.11a asmāṃ ihā vṛṇīṣva sakhyāya svastaye |<BR>
RV_4,031.11c maho rāye divitmate ||<BR>
RV_4,031.12a asmāṃ aviḍḍhi viśvahendra rāyā parīṇasā |<BR>
RV_4,031.12c asmān viśvābhir ūtibhiḥ ||<BR>
RV_4,031.13a asmabhyaṃ tāṃ apā vṛdhi vrajāṃ asteva gomataḥ |<BR>
RV_4,031.13c navābhir indrotibhiḥ ||<BR>
RV_4,031.14a asmākaṃ dhṛṣṇuyā ratho dyumāṃ indrānapacyutaḥ |<BR>
RV_4,031.14c gavyur aśvayur īyate ||<BR>
RV_4,031.15a asmākam uttamaṃ kṛdhi śravo deveṣu sūrya |<BR>
RV_4,031.15c varṣiṣṭhaṃ dyām ivopari ||<BR>
<BR>
RV_4,032.01a ā tū na indra vṛtrahann asmākam ardham ā gahi |<BR>
RV_4,032.01c mahān mahībhir ūtibhiḥ ||<BR>
RV_4,032.02a bhṛmiś cid ghāsi tūtujir ā citra citriṇīṣv ā |<BR>
RV_4,032.02c citraṃ kṛṇoṣy ūtaye ||<BR>
RV_4,032.03a dabhrebhiś cic chaśīyāṃsaṃ haṃsi vrādhantam ojasā |<BR>
RV_4,032.03c sakhibhir ye tve sacā ||<BR>
RV_4,032.04a vayam indra tve sacā vayaṃ tvābhi nonumaḥ |<BR>
RV_4,032.04c asmāṃ-asmāṃ id ud ava ||<BR>
RV_4,032.05a sa naś citrābhir adrivo 'navadyābhir ūtibhiḥ |<BR>
RV_4,032.05c anādhṛṣṭābhir ā gahi ||<BR>
RV_4,032.06a bhūyāmo ṣu tvāvataḥ sakhāya indra gomataḥ |<BR>
RV_4,032.06c yujo vājāya ghṛṣvaye ||<BR>
RV_4,032.07a tvaṃ hy eka īśiṣa indra vājasya gomataḥ |<BR>
RV_4,032.07c sa no yandhi mahīm iṣam ||<BR>
RV_4,032.08a na tvā varante anyathā yad ditsasi stuto magham |<BR>
RV_4,032.08c stotṛbhya indra girvaṇaḥ ||<BR>
RV_4,032.09a abhi tvā gotamā girānūṣata pra dāvane |<BR>
RV_4,032.09c indra vājāya ghṛṣvaye ||<BR>
RV_4,032.10a pra te vocāma vīryā yā mandasāna ārujaḥ |<BR>
RV_4,032.10c puro dāsīr abhītya ||<BR>
RV_4,032.11a tā te gṛṇanti vedhaso yāni cakartha pauṃsyā |<BR>
RV_4,032.11c suteṣv indra girvaṇaḥ ||<BR>
RV_4,032.12a avīvṛdhanta gotamā indra tve stomavāhasaḥ |<BR>
RV_4,032.12c aiṣu dhā vīravad yaśaḥ ||<BR>
RV_4,032.13a yac cid dhi śaśvatām asīndra sādhāraṇas tvam |<BR>
RV_4,032.13c taṃ tvā vayaṃ havāmahe ||<BR>
RV_4,032.14a arvācīno vaso bhavāsme su matsvāndhasaḥ |<BR>
RV_4,032.14c somānām indra somapāḥ ||<BR>
RV_4,032.15a asmākaṃ tvā matīnām ā stoma indra yacchatu |<BR>
RV_4,032.15c arvāg ā vartayā harī ||<BR>
RV_4,032.16a puroḷāśaṃ ca no ghaso joṣayāse giraś ca naḥ |<BR>
RV_4,032.16c vadhūyur iva yoṣaṇām ||<BR>
RV_4,032.17a sahasraṃ vyatīnāṃ yuktānām indram īmahe |<BR>
RV_4,032.17c śataṃ somasya khāryaḥ ||<BR>
RV_4,032.18a sahasrā te śatā vayaṃ gavām ā cyāvayāmasi |<BR>
RV_4,032.18c asmatrā rādha etu te ||<BR>
RV_4,032.19a daśa te kalaśānāṃ hiraṇyānām adhīmahi |<BR>
RV_4,032.19c bhūridā asi vṛtrahan ||<BR>
RV_4,032.20a bhūridā bhūri dehi no mā dabhram bhūry ā bhara |<BR>
RV_4,032.20c bhūri ghed indra ditsasi ||<BR>
RV_4,032.21a bhūridā hy asi śrutaḥ purutrā śūra vṛtrahan |<BR>
RV_4,032.21c ā no bhajasva rādhasi ||<BR>
RV_4,032.22a pra te babhrū vicakṣaṇa śaṃsāmi goṣaṇo napāt |<BR>
RV_4,032.22c mābhyāṃ gā anu śiśrathaḥ ||<BR>
RV_4,032.23a kanīnakeva vidradhe nave drupade arbhake |<BR>
RV_4,032.23c babhrū yāmeṣu śobhete ||<BR>
RV_4,032.24a aram ma usrayāmṇe 'ram anusrayāmṇe |<BR>
RV_4,032.24c babhrū yāmeṣv asridhā ||<BR>
<BR>
RV_4,033.01a pra ṛbhubhyo dūtam iva vācam iṣya upastire śvaitarīṃ dhenum īḷe |<BR>
RV_4,033.01c ye vātajūtās taraṇibhir evaiḥ pari dyāṃ sadyo apaso babhūvuḥ ||<BR>
RV_4,033.02a yadāram akrann ṛbhavaḥ pitṛbhyām pariviṣṭī veṣaṇā daṃsanābhiḥ |<BR>
RV_4,033.02c ād id devānām upa sakhyam āyan dhīrāsaḥ puṣṭim avahan manāyai ||<BR>
RV_4,033.03a punar ye cakruḥ pitarā yuvānā sanā yūpeva jaraṇā śayānā |<BR>
RV_4,033.03c te vājo vibhvāṃ ṛbhur indravanto madhupsaraso no 'vantu yajñam ||<BR>
RV_4,033.04a yat saṃvatsam ṛbhavo gām arakṣan yat saṃvatsam ṛbhavo mā apiṃśan |<BR>
RV_4,033.04c yat saṃvatsam abharan bhāso asyās tābhiḥ śamībhir amṛtatvam āśuḥ ||<BR>
RV_4,033.05a jyeṣṭha āha camasā dvā kareti kanīyān trīn kṛṇavāmety āha |<BR>
RV_4,033.05c kaniṣṭha āha caturas kareti tvaṣṭa ṛbhavas tat panayad vaco vaḥ ||<BR>
RV_4,033.06a satyam ūcur nara evā hi cakrur anu svadhām ṛbhavo jagmur etām |<BR>
RV_4,033.06c vibhrājamānāṃś camasāṃ ahevāvenat tvaṣṭā caturo dadṛśvān ||<BR>
RV_4,033.07a dvādaśa dyūn yad agohyasyātithye raṇann ṛbhavaḥ sasantaḥ |<BR>
RV_4,033.07c sukṣetrākṛṇvann anayanta sindhūn dhanvātiṣṭhann oṣadhīr nimnam āpaḥ ||<BR>
RV_4,033.08a rathaṃ ye cakruḥ suvṛtaṃ nareṣṭhāṃ ye dhenuṃ viśvajuvaṃ viśvarūpām |<BR>
RV_4,033.08c ta ā takṣantv ṛbhavo rayiṃ naḥ svavasaḥ svapasaḥ suhastāḥ ||<BR>
RV_4,033.09a apo hy eṣām ajuṣanta devā abhi kratvā manasā dīdhyānāḥ |<BR>
RV_4,033.09c vājo devānām abhavat sukarmendrasya ṛbhukṣā varuṇasya vibhvā ||<BR>
RV_4,033.10a ye harī medhayokthā madanta indrāya cakruḥ suyujā ye aśvā |<BR>
RV_4,033.10c te rāyas poṣaṃ draviṇāny asme dhatta ṛbhavaḥ kṣemayanto na mitram ||<BR>
RV_4,033.11a idāhnaḥ pītim uta vo madaṃ dhur na ṛte śrāntasya sakhyāya devāḥ |<BR>
RV_4,033.11c te nūnam asme ṛbhavo vasūni tṛtīye asmin savane dadhāta ||<BR>
<BR>
RV_4,034.01a ṛbhur vibhvā vāja indro no acchemaṃ yajñaṃ ratnadheyopa yāta |<BR>
RV_4,034.01c idā hi vo dhiṣaṇā devy ahnām adhāt pītiṃ sam madā agmatā vaḥ ||<BR>
RV_4,034.02a vidānāso janmano vājaratnā uta ṛtubhir ṛbhavo mādayadhvam |<BR>
RV_4,034.02c saṃ vo madā agmata sam purandhiḥ suvīrām asme rayim erayadhvam ||<BR>
RV_4,034.03a ayaṃ vo yajña ṛbhavo 'kāri yam ā manuṣvat pradivo dadhidhve |<BR>
RV_4,034.03c pra vo 'cchā jujuṣāṇāso asthur abhūta viśve agriyota vājāḥ ||<BR>
RV_4,034.04a abhūd u vo vidhate ratnadheyam idā naro dāśuṣe martyāya |<BR>
RV_4,034.04c pibata vājā ṛbhavo dade vo mahi tṛtīyaṃ savanam madāya ||<BR>
RV_4,034.05a ā vājā yātopa na ṛbhukṣā maho naro draviṇaso gṛṇānāḥ |<BR>
RV_4,034.05c ā vaḥ pītayo 'bhipitve ahnām imā astaṃ navasva iva gman ||<BR>
RV_4,034.06a ā napātaḥ śavaso yātanopemaṃ yajñaṃ namasā hūyamānāḥ |<BR>
RV_4,034.06c sajoṣasaḥ sūrayo yasya ca stha madhvaḥ pāta ratnadhā indravantaḥ ||<BR>
RV_4,034.07a sajoṣā indra varuṇena somaṃ sajoṣāḥ pāhi girvaṇo marudbhiḥ |<BR>
RV_4,034.07c agrepābhir ṛtupābhiḥ sajoṣā gnāspatnībhī ratnadhābhiḥ sajoṣāḥ ||<BR>
RV_4,034.08a sajoṣasa ādityair mādayadhvaṃ sajoṣasa ṛbhavaḥ parvatebhiḥ |<BR>
RV_4,034.08c sajoṣaso daivyenā savitrā sajoṣasaḥ sindhubhī ratnadhebhiḥ ||<BR>
RV_4,034.09a ye aśvinā ye pitarā ya ūtī dhenuṃ tatakṣur ṛbhavo ye aśvā |<BR>
RV_4,034.09c ye aṃsatrā ya ṛdhag rodasī ye vibhvo naraḥ svapatyāni cakruḥ ||<BR>
RV_4,034.10a ye gomantaṃ vājavantaṃ suvīraṃ rayiṃ dhattha vasumantam purukṣum |<BR>
RV_4,034.10c te agrepā ṛbhavo mandasānā asme dhatta ye ca rātiṃ gṛṇanti ||<BR>
RV_4,034.11a nāpābhūta na vo 'tītṛṣāmāniḥśastā ṛbhavo yajñe asmin |<BR>
RV_4,034.11c sam indreṇa madatha sam marudbhiḥ saṃ rājabhī ratnadheyāya devāḥ ||<BR>
<BR>
RV_4,035.01a ihopa yāta śavaso napātaḥ saudhanvanā ṛbhavo māpa bhūta |<BR>
RV_4,035.01c asmin hi vaḥ savane ratnadheyaṃ gamantv indram anu vo madāsaḥ ||<BR>
RV_4,035.02a āgann ṛbhūṇām iha ratnadheyam abhūt somasya suṣutasya pītiḥ |<BR>
RV_4,035.02c sukṛtyayā yat svapasyayā caṃ ekaṃ vicakra camasaṃ caturdhā ||<BR>
RV_4,035.03a vy akṛṇota camasaṃ caturdhā sakhe vi śikṣety abravīta |<BR>
RV_4,035.03c athaita vājā amṛtasya panthāṃ gaṇaṃ devānām ṛbhavaḥ suhastāḥ ||<BR>
RV_4,035.04a kimmayaḥ svic camasa eṣa āsa yaṃ kāvyena caturo vicakra |<BR>
RV_4,035.04c athā sunudhvaṃ savanam madāya pāta ṛbhavo madhunaḥ somyasya ||<BR>
RV_4,035.05a śacyākarta pitarā yuvānā śacyākarta camasaṃ devapānam |<BR>
RV_4,035.05c śacyā harī dhanutarāv ataṣṭendravāhāv ṛbhavo vājaratnāḥ ||<BR>
RV_4,035.06a yo vaḥ sunoty abhipitve ahnāṃ tīvraṃ vājāsaḥ savanam madāya |<BR>
RV_4,035.06c tasmai rayim ṛbhavaḥ sarvavīram ā takṣata vṛṣaṇo mandasānāḥ ||<BR>
RV_4,035.07a prātaḥ sutam apibo haryaśva mādhyandinaṃ savanaṃ kevalaṃ te |<BR>
RV_4,035.07c sam ṛbhubhiḥ pibasva ratnadhebhiḥ sakhīṃr yāṃ indra cakṛṣe sukṛtyā ||<BR>
RV_4,035.08a ye devāso abhavatā sukṛtyā śyenā ived adhi divi niṣeda |<BR>
RV_4,035.08c te ratnaṃ dhāta śavaso napātaḥ saudhanvanā abhavatāmṛtāsaḥ ||<BR>
RV_4,035.09a yat tṛtīyaṃ savanaṃ ratnadheyam akṛṇudhvaṃ svapasyā suhastāḥ |<BR>
RV_4,035.09c tad ṛbhavaḥ pariṣiktaṃ va etat sam madebhir indriyebhiḥ pibadhvam ||<BR>
<BR>
RV_4,036.01a anaśvo jāto anabhīśur ukthyo rathas tricakraḥ pari vartate rajaḥ |<BR>
RV_4,036.01c mahat tad vo devyasya pravācanaṃ dyām ṛbhavaḥ pṛthivīṃ yac ca puṣyatha ||<BR>
RV_4,036.02a rathaṃ ye cakruḥ suvṛtaṃ sucetaso 'vihvarantam manasas pari dhyayā |<BR>
RV_4,036.02c tāṃ ū nv asya savanasya pītaya ā vo vājā ṛbhavo vedayāmasi ||<BR>
RV_4,036.03a tad vo vājā ṛbhavaḥ supravācanaṃ deveṣu vibhvo abhavan mahitvanam |<BR>
RV_4,036.03c jivrī yat santā pitarā sanājurā punar yuvānā carathāya takṣatha ||<BR>
RV_4,036.04a ekaṃ vi cakra camasaṃ caturvayaṃ niś carmaṇo gām ariṇīta dhītibhiḥ |<BR>
RV_4,036.04c athā deveṣv amṛtatvam ānaśa śruṣṭī vājā ṛbhavas tad va ukthyam ||<BR>
RV_4,036.05a ṛbhuto rayiḥ prathamaśravastamo vājaśrutāso yam ajījanan naraḥ |<BR>
RV_4,036.05c vibhvataṣṭo vidatheṣu pravācyo yaṃ devāso 'vathā sa vicarṣaṇiḥ ||<BR>
RV_4,036.06a sa vājy arvā sa ṛṣir vacasyayā sa śūro astā pṛtanāsu duṣṭaraḥ |<BR>
RV_4,036.06c sa rāyas poṣaṃ sa suvīryaṃ dadhe yaṃ vājo vibhvāṃ ṛbhavo yam āviṣuḥ ||<BR>
RV_4,036.07a śreṣṭhaṃ vaḥ peśo adhi dhāyi darśataṃ stomo vājā ṛbhavas taṃ jujuṣṭana |<BR>
RV_4,036.07c dhīrāso hi ṣṭhā kavayo vipaścitas tān va enā brahmaṇā vedayāmasi ||<BR>
RV_4,036.08a yūyam asmabhyaṃ dhiṣaṇābhyas pari vidvāṃso viśvā naryāṇi bhojanā |<BR>
RV_4,036.08c dyumantaṃ vājaṃ vṛṣaśuṣmam uttamam ā no rayim ṛbhavas takṣatā vayaḥ ||<BR>
RV_4,036.09a iha prajām iha rayiṃ rarāṇā iha śravo vīravat takṣatā naḥ |<BR>
RV_4,036.09c yena vayaṃ citayemāty anyān taṃ vājaṃ citram ṛbhavo dadā naḥ ||<BR>
<BR>
RV_4,037.01a upa no vājā adhvaram ṛbhukṣā devā yāta pathibhir devayānaiḥ |<BR>
RV_4,037.01c yathā yajñam manuṣo vikṣv āsu dadhidhve raṇvāḥ sudineṣv ahnām ||<BR>
RV_4,037.02a te vo hṛde manase santu yajñā juṣṭāso adya ghṛtanirṇijo guḥ |<BR>
RV_4,037.02c pra vaḥ sutāso harayanta pūrṇāḥ kratve dakṣāya harṣayanta pītāḥ ||<BR>
RV_4,037.03a tryudāyaṃ devahitaṃ yathā va stomo vājā ṛbhukṣaṇo dade vaḥ |<BR>
RV_4,037.03c juhve manuṣvad uparāsu vikṣu yuṣme sacā bṛhaddiveṣu somam ||<BR>
RV_4,037.04a pīvoaśvāḥ śucadrathā hi bhūtāyaḥśiprā vājinaḥ suniṣkāḥ |<BR>
RV_4,037.04c indrasya sūno śavaso napāto 'nu vaś cety agriyam madāya ||<BR>
RV_4,037.05a ṛbhum ṛbhukṣaṇo rayiṃ vāje vājintamaṃ yujam |<BR>
RV_4,037.05c indrasvantaṃ havāmahe sadāsātamam aśvinam ||<BR>
RV_4,037.06a sed ṛbhavo yam avatha yūyam indraś ca martyam |<BR>
RV_4,037.06c sa dhībhir astu sanitā medhasātā so arvatā ||<BR>
RV_4,037.07a vi no vājā ṛbhukṣaṇaḥ pathaś citana yaṣṭave |<BR>
RV_4,037.07c asmabhyaṃ sūraya stutā viśvā āśās tarīṣaṇi ||<BR>
RV_4,037.08a taṃ no vājā ṛbhukṣaṇa indra nāsatyā rayim |<BR>
RV_4,037.08c sam aśvaṃ carṣaṇibhya ā puru śasta maghattaye ||<BR>
<BR>
RV_4,038.01a uto hi vāṃ dātrā santi pūrvā yā pūrubhyas trasadasyur nitośe |<BR>
RV_4,038.01c kṣetrāsāṃ dadathur urvarāsāṃ ghanaṃ dasyubhyo abhibhūtim ugram ||<BR>
RV_4,038.02a uta vājinam puruniṣṣidhvānaṃ dadhikrām u dadathur viśvakṛṣṭim |<BR>
RV_4,038.02c ṛjipyaṃ śyenam pruṣitapsum āśuṃ carkṛtyam aryo nṛpatiṃ na śūram ||<BR>
RV_4,038.03a yaṃ sīm anu pravateva dravantaṃ viśvaḥ pūrur madati harṣamāṇaḥ |<BR>
RV_4,038.03c paḍbhir gṛdhyantam medhayuṃ na śūraṃ rathaturaṃ vātam iva dhrajantam ||<BR>
RV_4,038.04a yaḥ smārundhāno gadhyā samatsu sanutaraś carati goṣu gacchan |<BR>
RV_4,038.04c āvirṛjīko vidathā nicikyat tiro aratim pary āpa āyoḥ ||<BR>
RV_4,038.05a uta smainaṃ vastramathiṃ na tāyum anu krośanti kṣitayo bhareṣu |<BR>
RV_4,038.05c nīcāyamānaṃ jasuriṃ na śyenaṃ śravaś cācchā paśumac ca yūtham ||<BR>
RV_4,038.06a uta smāsu prathamaḥ sariṣyan ni veveti śreṇibhī rathānām |<BR>
RV_4,038.06c srajaṃ kṛṇvāno janyo na śubhvā reṇuṃ rerihat kiraṇaṃ dadaśvān ||<BR>
RV_4,038.07a uta sya vājī sahurir ṛtāvā śuśrūṣamāṇas tanvā samarye |<BR>
RV_4,038.07c turaṃ yatīṣu turayann ṛjipyo 'dhi bhruvoḥ kirate reṇum ṛñjan ||<BR>
RV_4,038.08a uta smāsya tanyator iva dyor ṛghāyato abhiyujo bhayante |<BR>
RV_4,038.08c yadā sahasram abhi ṣīm ayodhīd durvartuḥ smā bhavati bhīma ṛñjan ||<BR>
RV_4,038.09a uta smāsya panayanti janā jūtiṃ kṛṣṭipro abhibhūtim āśoḥ |<BR>
RV_4,038.09c utainam āhuḥ samithe viyantaḥ parā dadhikrā asarat sahasraiḥ ||<BR>
RV_4,038.10a ā dadhikrāḥ śavasā pañca kṛṣṭīḥ sūrya iva jyotiṣāpas tatāna |<BR>
RV_4,038.10c sahasrasāḥ śatasā vājy arvā pṛṇaktu madhvā sam imā vacāṃsi ||<BR>
<BR>
RV_4,039.01a āśuṃ dadhikrāṃ tam u nu ṣṭavāma divas pṛthivyā uta carkirāma |<BR>
RV_4,039.01c ucchantīr mām uṣasaḥ sūdayantv ati viśvāni duritāni parṣan ||<BR>
RV_4,039.02a mahaś carkarmy arvataḥ kratuprā dadhikrāvṇaḥ puruvārasya vṛṣṇaḥ |<BR>
RV_4,039.02c yam pūrubhyo dīdivāṃsaṃ nāgniṃ dadathur mitrāvaruṇā taturim ||<BR>
RV_4,039.03a yo aśvasya dadhikrāvṇo akārīt samiddhe agnā uṣaso vyuṣṭau |<BR>
RV_4,039.03c anāgasaṃ tam aditiḥ kṛṇotu sa mitreṇa varuṇenā sajoṣāḥ ||<BR>
RV_4,039.04a dadhikrāvṇa iṣa ūrjo maho yad amanmahi marutāṃ nāma bhadram |<BR>
RV_4,039.04c svastaye varuṇam mitram agniṃ havāmaha indraṃ vajrabāhum ||<BR>
RV_4,039.05a indram ived ubhaye vi hvayanta udīrāṇā yajñam upaprayantaḥ |<BR>
RV_4,039.05c dadhikrām u sūdanam martyāya dadathur mitrāvaruṇā no aśvam ||<BR>
RV_4,039.06a dadhikrāvṇo akāriṣaṃ jiṣṇor aśvasya vājinaḥ |<BR>
RV_4,039.06c surabhi no mukhā karat pra ṇa āyūṃṣi tāriṣat ||<BR>
<BR>
RV_4,040.01a dadhikrāvṇa id u nu carkirāma viśvā in mām uṣasaḥ sūdayantu |<BR>
RV_4,040.01c apām agner uṣasaḥ sūryasya bṛhaspater āṅgirasasya jiṣṇoḥ ||<BR>
RV_4,040.02a satvā bhariṣo gaviṣo duvanyasac chravasyād iṣa uṣasas turaṇyasat |<BR>
RV_4,040.02c satyo dravo dravaraḥ pataṅgaro dadhikrāveṣam ūrjaṃ svar janat ||<BR>
RV_4,040.03a uta smāsya dravatas turaṇyataḥ parṇaṃ na ver anu vāti pragardhinaḥ |<BR>
RV_4,040.03c śyenasyeva dhrajato aṅkasam pari dadhikrāvṇaḥ sahorjā taritrataḥ ||<BR>
RV_4,040.04a uta sya vājī kṣipaṇiṃ turaṇyati grīvāyām baddho apikakṣa āsani |<BR>
RV_4,040.04c kratuṃ dadhikrā anu saṃtavītvat pathām aṅkāṃsy anv āpanīphaṇat ||<BR>
RV_4,040.05a haṃsaḥ śuciṣad vasur antarikṣasad dhotā vediṣad atithir duroṇasat |<BR>
RV_4,040.05c nṛṣad varasad ṛtasad vyomasad abjā gojā ṛtajā adrijā ṛtam ||<BR>
<BR>
RV_4,041.01a indrā ko vāṃ varuṇā sumnam āpa stomo haviṣmāṃ amṛto na hotā |<BR>
RV_4,041.01c yo vāṃ hṛdi kratumāṃ asmad uktaḥ pasparśad indrāvaruṇā namasvān ||<BR>
RV_4,041.02a indrā ha yo varuṇā cakra āpī devau martaḥ sakhyāya prayasvān |<BR>
RV_4,041.02c sa hanti vṛtrā samitheṣu śatrūn avobhir vā mahadbhiḥ sa pra śṛṇve ||<BR>
RV_4,041.03a indrā ha ratnaṃ varuṇā dheṣṭhetthā nṛbhyaḥ śaśamānebhyas tā |<BR>
RV_4,041.03c yadī sakhāyā sakhyāya somaiḥ sutebhiḥ suprayasā mādayaite ||<BR>
RV_4,041.04a indrā yuvaṃ varuṇā didyum asminn ojiṣṭham ugrā ni vadhiṣṭaṃ vajram |<BR>
RV_4,041.04c yo no durevo vṛkatir dabhītis tasmin mimāthām abhibhūty ojaḥ ||<BR>
RV_4,041.05a indrā yuvaṃ varuṇā bhūtam asyā dhiyaḥ pretārā vṛṣabheva dhenoḥ |<BR>
RV_4,041.05c sā no duhīyad yavaseva gatvī sahasradhārā payasā mahī gauḥ ||<BR>
RV_4,041.06a toke hite tanaya urvarāsu sūro dṛśīke vṛṣaṇaś ca pauṃsye |<BR>
RV_4,041.06c indrā no atra varuṇā syātām avobhir dasmā paritakmyāyām ||<BR>
RV_4,041.07a yuvām id dhy avase pūrvyāya pari prabhūtī gaviṣaḥ svāpī |<BR>
RV_4,041.07c vṛṇīmahe sakhyāya priyāya śūrā maṃhiṣṭhā pitareva śambhū ||<BR>
RV_4,041.08a tā vāṃ dhiyo 'vase vājayantīr ājiṃ na jagmur yuvayūḥ sudānū |<BR>
RV_4,041.08c śriye na gāva upa somam asthur indraṃ giro varuṇam me manīṣāḥ ||<BR>
RV_4,041.09a imā indraṃ varuṇam me manīṣā agmann upa draviṇam icchamānāḥ |<BR>
RV_4,041.09c upem asthur joṣṭāra iva vasvo raghvīr iva śravaso bhikṣamāṇāḥ ||<BR>
RV_4,041.10a aśvyasya tmanā rathyasya puṣṭer nityasya rāyaḥ patayaḥ syāma |<BR>
RV_4,041.10c tā cakrāṇā ūtibhir navyasībhir asmatrā rāyo niyutaḥ sacantām ||<BR>
RV_4,041.11a ā no bṛhantā bṛhatībhir ūtī indra yātaṃ varuṇa vājasātau |<BR>
RV_4,041.11c yad didyavaḥ pṛtanāsu prakrīḷān tasya vāṃ syāma sanitāra ājeḥ ||<BR>
<BR>
RV_4,042.01a mama dvitā rāṣṭraṃ kṣatriyasya viśvāyor viśve amṛtā yathā naḥ |<BR>
RV_4,042.01c kratuṃ sacante varuṇasya devā rājāmi kṛṣṭer upamasya vavreḥ ||<BR>
RV_4,042.02a ahaṃ rājā varuṇo mahyaṃ tāny asuryāṇi prathamā dhārayanta |<BR>
RV_4,042.02c kratuṃ sacante varuṇasya devā rājāmi kṛṣṭer upamasya vavreḥ ||<BR>
RV_4,042.03a aham indro varuṇas te mahitvorvī gabhīre rajasī sumeke |<BR>
RV_4,042.03c tvaṣṭeva viśvā bhuvanāni vidvān sam airayaṃ rodasī dhārayaṃ ca ||<BR>
RV_4,042.04a aham apo apinvam ukṣamāṇā dhārayaṃ divaṃ sadana ṛtasya |<BR>
RV_4,042.04c ṛtena putro aditer ṛtāvota tridhātu prathayad vi bhūma ||<BR>
RV_4,042.05a māṃ naraḥ svaśvā vājayanto māṃ vṛtāḥ samaraṇe havante |<BR>
RV_4,042.05c kṛṇomy ājim maghavāham indra iyarmi reṇum abhibhūtyojāḥ ||<BR>
RV_4,042.06a ahaṃ tā viśvā cakaraṃ nakir mā daivyaṃ saho varate apratītam |<BR>
RV_4,042.06c yan mā somāso mamadan yad ukthobhe bhayete rajasī apāre ||<BR>
RV_4,042.07a viduṣ ṭe viśvā bhuvanāni tasya tā pra bravīṣi varuṇāya vedhaḥ |<BR>
RV_4,042.07c tvaṃ vṛtrāṇi śṛṇviṣe jaghanvān tvaṃ vṛtāṃ ariṇā indra sindhūn ||<BR>
RV_4,042.08a asmākam atra pitaras ta āsan sapta ṛṣayo daurgahe badhyamāne |<BR>
RV_4,042.08c ta āyajanta trasadasyum asyā indraṃ na vṛtraturam ardhadevam ||<BR>
RV_4,042.09a purukutsānī hi vām adāśad dhavyebhir indrāvaruṇā namobhiḥ |<BR>
RV_4,042.09c athā rājānaṃ trasadasyum asyā vṛtrahaṇaṃ dadathur ardhadevam ||<BR>
RV_4,042.10a rāyā vayaṃ sasavāṃso madema havyena devā yavasena gāvaḥ |<BR>
RV_4,042.10c tāṃ dhenum indrāvaruṇā yuvaṃ no viśvāhā dhattam anapasphurantīm ||<BR>
<BR>
RV_4,043.01a ka u śravat katamo yajñiyānāṃ vandāru devaḥ katamo juṣāte |<BR>
RV_4,043.01c kasyemāṃ devīm amṛteṣu preṣṭhāṃ hṛdi śreṣāma suṣṭutiṃ suhavyām ||<BR>
RV_4,043.02a ko mṛḷāti katama āgamiṣṭho devānām u katamaḥ śambhaviṣṭhaḥ |<BR>
RV_4,043.02c rathaṃ kam āhur dravadaśvam āśuṃ yaṃ sūryasya duhitāvṛṇīta ||<BR>
RV_4,043.03a makṣū hi ṣmā gacchatha īvato dyūn indro na śaktim paritakmyāyām |<BR>
RV_4,043.03c diva ājātā divyā suparṇā kayā śacīnām bhavathaḥ śaciṣṭhā ||<BR>
RV_4,043.04a kā vām bhūd upamātiḥ kayā na āśvinā gamatho hūyamānā |<BR>
RV_4,043.04c ko vām mahaś cit tyajaso abhīka uruṣyatam mādhvī dasrā na ūtī ||<BR>
RV_4,043.05a uru vāṃ rathaḥ pari nakṣati dyām ā yat samudrād abhi vartate vām |<BR>
RV_4,043.05c madhvā mādhvī madhu vām pruṣāyan yat sīṃ vām pṛkṣo bhurajanta pakvāḥ ||<BR>
RV_4,043.06a sindhur ha vāṃ rasayā siñcad aśvān ghṛṇā vayo 'ruṣāsaḥ pari gman |<BR>
RV_4,043.06c tad ū ṣu vām ajiraṃ ceti yānaṃ yena patī bhavathaḥ sūryāyāḥ ||<BR>
RV_4,043.07a iheha yad vāṃ samanā papṛkṣe seyam asme sumatir vājaratnā |<BR>
RV_4,043.07c uruṣyataṃ jaritāraṃ yuvaṃ ha śritaḥ kāmo nāsatyā yuvadrik ||<BR>
<BR>
RV_4,044.01a taṃ vāṃ rathaṃ vayam adyā huvema pṛthujrayam aśvinā saṃgatiṃ goḥ |<BR>
RV_4,044.01c yaḥ sūryāṃ vahati vandhurāyur girvāhasam purutamaṃ vasūyum ||<BR>
RV_4,044.02a yuvaṃ śriyam aśvinā devatā tāṃ divo napātā vanathaḥ śacībhiḥ |<BR>
RV_4,044.02c yuvor vapur abhi pṛkṣaḥ sacante vahanti yat kakuhāso rathe vām ||<BR>
RV_4,044.03a ko vām adyā karate rātahavya ūtaye vā sutapeyāya vārkaiḥ |<BR>
RV_4,044.03c ṛtasya vā vanuṣe pūrvyāya namo yemāno aśvinā vavartat ||<BR>
RV_4,044.04a hiraṇyayena purubhū rathenemaṃ yajñaṃ nāsatyopa yātam |<BR>
RV_4,044.04c pibātha in madhunaḥ somyasya dadhatho ratnaṃ vidhate janāya ||<BR>
RV_4,044.05a ā no yātaṃ divo acchā pṛthivyā hiraṇyayena suvṛtā rathena |<BR>
RV_4,044.05c mā vām anye ni yaman devayantaḥ saṃ yad dade nābhiḥ pūrvyā vām ||<BR>
RV_4,044.06a nū no rayim puruvīram bṛhantaṃ dasrā mimāthām ubhayeṣv asme |<BR>
RV_4,044.06c naro yad vām aśvinā stomam āvan sadhastutim ājamīḷhāso agman ||<BR>
RV_4,044.07a iheha yad vāṃ samanā papṛkṣe seyam asme sumatir vājaratnā |<BR>
RV_4,044.07c uruṣyataṃ jaritāraṃ yuvaṃ ha śritaḥ kāmo nāsatyā yuvadrik ||<BR>
<BR>
RV_4,045.01a eṣa sya bhānur ud iyarti yujyate rathaḥ parijmā divo asya sānavi |<BR>
RV_4,045.01c pṛkṣāso asmin mithunā adhi trayo dṛtis turīyo madhuno vi rapśate ||<BR>
RV_4,045.02a ud vām pṛkṣāso madhumanta īrate rathā aśvāsa uṣaso vyuṣṭiṣu |<BR>
RV_4,045.02c aporṇuvantas tama ā parīvṛtaṃ svar ṇa śukraṃ tanvanta ā rajaḥ ||<BR>
RV_4,045.03a madhvaḥ pibatam madhupebhir āsabhir uta priyam madhune yuñjāthāṃ ratham |<BR>
RV_4,045.03c ā vartanim madhunā jinvathas patho dṛtiṃ vahethe madhumantam aśvinā ||<BR>
RV_4,045.04a haṃsāso ye vām madhumanto asridho hiraṇyaparṇā uhuva uṣarbudhaḥ |<BR>
RV_4,045.04c udapruto mandino mandinispṛśo madhvo na makṣaḥ savanāni gacchathaḥ ||<BR>
RV_4,045.05a svadhvarāso madhumanto agnaya usrā jarante prati vastor aśvinā |<BR>
RV_4,045.05c yan niktahastas taraṇir vicakṣaṇaḥ somaṃ suṣāva madhumantam adribhiḥ ||<BR>
RV_4,045.06a ākenipāso ahabhir davidhvataḥ svar ṇa śukraṃ tanvanta ā rajaḥ |<BR>
RV_4,045.06c sūraś cid aśvān yuyujāna īyate viśvāṃ anu svadhayā cetathas pathaḥ ||<BR>
RV_4,045.07a pra vām avocam aśvinā dhiyandhā rathaḥ svaśvo ajaro yo asti |<BR>
RV_4,045.07c yena sadyaḥ pari rajāṃsi yātho haviṣmantaṃ taraṇim bhojam accha ||<BR>
<BR>
RV_4,046.01a agram pibā madhūnāṃ sutaṃ vāyo diviṣṭiṣu |<BR>
RV_4,046.01c tvaṃ hi pūrvapā asi ||<BR>
RV_4,046.02a śatenā no abhiṣṭibhir niyutvāṃ indrasārathiḥ |<BR>
RV_4,046.02c vāyo sutasya tṛmpatam ||<BR>
RV_4,046.03a ā vāṃ sahasraṃ haraya indravāyū abhi prayaḥ |<BR>
RV_4,046.03c vahantu somapītaye ||<BR>
RV_4,046.04a rathaṃ hiraṇyavandhuram indravāyū svadhvaram |<BR>
RV_4,046.04c ā hi sthātho divispṛśam ||<BR>
RV_4,046.05a rathena pṛthupājasā dāśvāṃsam upa gacchatam |<BR>
RV_4,046.05c indravāyū ihā gatam ||<BR>
RV_4,046.06a indravāyū ayaṃ sutas taṃ devebhiḥ sajoṣasā |<BR>
RV_4,046.06c pibataṃ dāśuṣo gṛhe ||<BR>
RV_4,046.07a iha prayāṇam astu vām indravāyū vimocanam |<BR>
RV_4,046.07c iha vāṃ somapītaye ||<BR>
<BR>
RV_4,047.01a vāyo śukro ayāmi te madhvo agraṃ diviṣṭiṣu |<BR>
RV_4,047.01c ā yāhi somapītaye spārho deva niyutvatā ||<BR>
RV_4,047.02a indraś ca vāyav eṣāṃ somānām pītim arhathaḥ |<BR>
RV_4,047.02c yuvāṃ hi yantīndavo nimnam āpo na sadhryak ||<BR>
RV_4,047.03a vāyav indraś ca śuṣmiṇā sarathaṃ śavasas patī |<BR>
RV_4,047.03c niyutvantā na ūtaya ā yātaṃ somapītaye ||<BR>
RV_4,047.04a yā vāṃ santi puruspṛho niyuto dāśuṣe narā |<BR>
RV_4,047.04c asme tā yajñavāhasendravāyū ni yacchatam ||<BR>
<BR>
RV_4,048.01a vihi hotrā avītā vipo na rāyo aryaḥ |<BR>
RV_4,048.01c vāyav ā candreṇa rathena yāhi sutasya pītaye ||<BR>
RV_4,048.02a niryuvāṇo aśastīr niyutvāṃ indrasārathiḥ |<BR>
RV_4,048.02c vāyav ā candreṇa rathena yāhi sutasya pītaye ||<BR>
RV_4,048.03a anu kṛṣṇe vasudhitī yemāte viśvapeśasā |<BR>
RV_4,048.03c vāyav ā candreṇa rathena yāhi sutasya pītaye ||<BR>
RV_4,048.04a vahantu tvā manoyujo yuktāso navatir nava |<BR>
RV_4,048.04c vāyav ā candreṇa rathena yāhi sutasya pītaye ||<BR>
RV_4,048.05a vāyo śataṃ harīṇāṃ yuvasva poṣyāṇām |<BR>
RV_4,048.05c uta vā te sahasriṇo ratha ā yātu pājasā ||<BR>
<BR>
RV_4,049.01a idaṃ vām āsye haviḥ priyam indrābṛhaspatī |<BR>
RV_4,049.01c uktham madaś ca śasyate ||<BR>
RV_4,049.02a ayaṃ vām pari ṣicyate soma indrābṛhaspatī |<BR>
RV_4,049.02c cārur madāya pītaye ||<BR>
RV_4,049.03a ā na indrābṛhaspatī gṛham indraś ca gacchatam |<BR>
RV_4,049.03c somapā somapītaye ||<BR>
RV_4,049.04a asme indrābṛhaspatī rayiṃ dhattaṃ śatagvinam |<BR>
RV_4,049.04c aśvāvantaṃ sahasriṇam ||<BR>
RV_4,049.05a indrābṛhaspatī vayaṃ sute gīrbhir havāmahe |<BR>
RV_4,049.05c asya somasya pītaye ||<BR>
RV_4,049.06a somam indrābṛhaspatī pibataṃ dāśuṣo gṛhe |<BR>
RV_4,049.06c mādayethāṃ tadokasā ||<BR>
<BR>
RV_4,050.01a yas tastambha sahasā vi jmo antān bṛhaspatis triṣadhastho raveṇa |<BR>
RV_4,050.01c tam pratnāsa ṛṣayo dīdhyānāḥ puro viprā dadhire mandrajihvam ||<BR>
RV_4,050.02a dhunetayaḥ supraketam madanto bṛhaspate abhi ye nas tatasre |<BR>
RV_4,050.02c pṛṣantaṃ sṛpram adabdham ūrvam bṛhaspate rakṣatād asya yonim ||<BR>
RV_4,050.03a bṛhaspate yā paramā parāvad ata ā ta ṛtaspṛśo ni ṣeduḥ |<BR>
RV_4,050.03c tubhyaṃ khātā avatā adridugdhā madhva ścotanty abhito virapśam ||<BR>
RV_4,050.04a bṛhaspatiḥ prathamaṃ jāyamāno maho jyotiṣaḥ parame vyoman |<BR>
RV_4,050.04c saptāsyas tuvijāto raveṇa vi saptaraśmir adhamat tamāṃsi ||<BR>
RV_4,050.05a sa suṣṭubhā sa ṛkvatā gaṇena valaṃ ruroja phaligaṃ raveṇa |<BR>
RV_4,050.05c bṛhaspatir usriyā havyasūdaḥ kanikradad vāvaśatīr ud ājat ||<BR>
RV_4,050.06a evā pitre viśvadevāya vṛṣṇe yajñair vidhema namasā havirbhiḥ |<BR>
RV_4,050.06c bṛhaspate suprajā vīravanto vayaṃ syāma patayo rayīṇām ||<BR>
RV_4,050.07a sa id rājā pratijanyāni viśvā śuṣmeṇa tasthāv abhi vīryeṇa |<BR>
RV_4,050.07c bṛhaspatiṃ yaḥ subhṛtam bibharti valgūyati vandate pūrvabhājam ||<BR>
RV_4,050.08a sa it kṣeti sudhita okasi sve tasmā iḷā pinvate viśvadānīm |<BR>
RV_4,050.08c tasmai viśaḥ svayam evā namante yasmin brahmā rājani pūrva eti ||<BR>
RV_4,050.09a apratīto jayati saṃ dhanāni pratijanyāny uta yā sajanyā |<BR>
RV_4,050.09c avasyave yo varivaḥ kṛṇoti brahmaṇe rājā tam avanti devāḥ ||<BR>
RV_4,050.10a indraś ca somam pibatam bṛhaspate 'smin yajñe mandasānā vṛṣaṇvasū |<BR>
RV_4,050.10c ā vāṃ viśantv indavaḥ svābhuvo 'sme rayiṃ sarvavīraṃ ni yacchatam ||<BR>
RV_4,050.11a bṛhaspata indra vardhataṃ naḥ sacā sā vāṃ sumatir bhūtv asme |<BR>
RV_4,050.11c aviṣṭaṃ dhiyo jigṛtam purandhīr jajastam aryo vanuṣām arātīḥ ||<BR>
<BR>
RV_4,051.01a idam u tyat purutamam purastāj jyotis tamaso vayunāvad asthāt |<BR>
RV_4,051.01c nūnaṃ divo duhitaro vibhātīr gātuṃ kṛṇavann uṣaso janāya ||<BR>
RV_4,051.02a asthur u citrā uṣasaḥ purastān mitā iva svaravo 'dhvareṣu |<BR>
RV_4,051.02c vy ū vrajasya tamaso dvārocchantīr avrañ chucayaḥ pāvakāḥ ||<BR>
RV_4,051.03a ucchantīr adya citayanta bhojān rādhodeyāyoṣaso maghonīḥ |<BR>
RV_4,051.03c acitre antaḥ paṇayaḥ sasantv abudhyamānās tamaso vimadhye ||<BR>
RV_4,051.04a kuvit sa devīḥ sanayo navo vā yāmo babhūyād uṣaso vo adya |<BR>
RV_4,051.04c yenā navagve aṅgire daśagve saptāsye revatī revad ūṣa ||<BR>
RV_4,051.05a yūyaṃ hi devīr ṛtayugbhir aśvaiḥ pariprayātha bhuvanāni sadyaḥ |<BR>
RV_4,051.05c prabodhayantīr uṣasaḥ sasantaṃ dvipāc catuṣpāc carathāya jīvam ||<BR>
RV_4,051.06a kva svid āsāṃ katamā purāṇī yayā vidhānā vidadhur ṛbhūṇām |<BR>
RV_4,051.06c śubhaṃ yac chubhrā uṣasaś caranti na vi jñāyante sadṛśīr ajuryāḥ ||<BR>
RV_4,051.07a tā ghā tā bhadrā uṣasaḥ purāsur abhiṣṭidyumnā ṛtajātasatyāḥ |<BR>
RV_4,051.07c yāsv ījānaḥ śaśamāna ukthai stuvañ chaṃsan draviṇaṃ sadya āpa ||<BR>
RV_4,051.08a tā ā caranti samanā purastāt samānataḥ samanā paprathānāḥ |<BR>
RV_4,051.08c ṛtasya devīḥ sadaso budhānā gavāṃ na sargā uṣaso jarante ||<BR>
RV_4,051.09a tā in nv eva samanā samānīr amītavarṇā uṣasaś caranti |<BR>
RV_4,051.09c gūhantīr abhvam asitaṃ ruśadbhiḥ śukrās tanūbhiḥ śucayo rucānāḥ ||<BR>
RV_4,051.10a rayiṃ divo duhitaro vibhātīḥ prajāvantaṃ yacchatāsmāsu devīḥ |<BR>
RV_4,051.10c syonād ā vaḥ pratibudhyamānāḥ suvīryasya patayaḥ syāma ||<BR>
RV_4,051.11a tad vo divo duhitaro vibhātīr upa bruva uṣaso yajñaketuḥ |<BR>
RV_4,051.11c vayaṃ syāma yaśaso janeṣu tad dyauś ca dhattām pṛthivī ca devī ||<BR>
<BR>
RV_4,052.01a prati ṣyā sūnarī janī vyucchantī pari svasuḥ |<BR>
RV_4,052.01c divo adarśi duhitā ||<BR>
RV_4,052.02a aśveva citrāruṣī mātā gavām ṛtāvarī |<BR>
RV_4,052.02c sakhābhūd aśvinor uṣāḥ ||<BR>
RV_4,052.03a uta sakhāsy aśvinor uta mātā gavām asi |<BR>
RV_4,052.03c utoṣo vasva īśiṣe ||<BR>
RV_4,052.04a yāvayaddveṣasaṃ tvā cikitvit sūnṛtāvari |<BR>
RV_4,052.04c prati stomair abhutsmahi ||<BR>
RV_4,052.05a prati bhadrā adṛkṣata gavāṃ sargā na raśmayaḥ |<BR>
RV_4,052.05c oṣā aprā uru jrayaḥ ||<BR>
RV_4,052.06a āpapruṣī vibhāvari vy āvar jyotiṣā tamaḥ |<BR>
RV_4,052.06c uṣo anu svadhām ava ||<BR>
RV_4,052.07a ā dyāṃ tanoṣi raśmibhir āntarikṣam uru priyam |<BR>
RV_4,052.07c uṣaḥ śukreṇa śociṣā ||<BR>
<BR>
RV_4,053.01a tad devasya savitur vāryam mahad vṛṇīmahe asurasya pracetasaḥ |<BR>
RV_4,053.01c chardir yena dāśuṣe yacchati tmanā tan no mahāṃ ud ayān devo aktubhiḥ ||<BR>
RV_4,053.02a divo dhartā bhuvanasya prajāpatiḥ piśaṅgaṃ drāpim prati muñcate kaviḥ |<BR>
RV_4,053.02c vicakṣaṇaḥ prathayann āpṛṇann urv ajījanat savitā sumnam ukthyam ||<BR>
RV_4,053.03a āprā rajāṃsi divyāni pārthivā ślokaṃ devaḥ kṛṇute svāya dharmaṇe |<BR>
RV_4,053.03c pra bāhū asrāk savitā savīmani niveśayan prasuvann aktubhir jagat ||<BR>
RV_4,053.04a adābhyo bhuvanāni pracākaśad vratāni devaḥ savitābhi rakṣate |<BR>
RV_4,053.04c prāsrāg bāhū bhuvanasya prajābhyo dhṛtavrato maho ajmasya rājati ||<BR>
RV_4,053.05a trir antarikṣaṃ savitā mahitvanā trī rajāṃsi paribhus trīṇi rocanā |<BR>
RV_4,053.05c tisro divaḥ pṛthivīs tisra invati tribhir vratair abhi no rakṣati tmanā ||<BR>
RV_4,053.06a bṛhatsumnaḥ prasavītā niveśano jagata sthātur ubhayasya yo vaśī |<BR>
RV_4,053.06c sa no devaḥ savitā śarma yacchatv asme kṣayāya trivarūtham aṃhasaḥ ||<BR>
RV_4,053.07a āgan deva ṛtubhir vardhatu kṣayaṃ dadhātu naḥ savitā suprajām iṣam |<BR>
RV_4,053.07c sa naḥ kṣapābhir ahabhiś ca jinvatu prajāvantaṃ rayim asme sam invatu ||<BR>
<BR>
RV_4,054.01a abhūd devaḥ savitā vandyo nu na idānīm ahna upavācyo nṛbhiḥ |<BR>
RV_4,054.01c vi yo ratnā bhajati mānavebhyaḥ śreṣṭhaṃ no atra draviṇaṃ yathā dadhat ||<BR>
RV_4,054.02a devebhyo hi prathamaṃ yajñiyebhyo 'mṛtatvaṃ suvasi bhāgam uttamam |<BR>
RV_4,054.02c ād id dāmānaṃ savitar vy ūrṇuṣe 'nūcīnā jīvitā mānuṣebhyaḥ ||<BR>
RV_4,054.03a acittī yac cakṛmā daivye jane dīnair dakṣaiḥ prabhūtī pūruṣatvatā |<BR>
RV_4,054.03c deveṣu ca savitar mānuṣeṣu ca tvaṃ no atra suvatād anāgasaḥ ||<BR>
RV_4,054.04a na pramiye savitur daivyasya tad yathā viśvam bhuvanaṃ dhārayiṣyati |<BR>
RV_4,054.04c yat pṛthivyā varimann ā svaṅgurir varṣman divaḥ suvati satyam asya tat ||<BR>
RV_4,054.05a indrajyeṣṭhān bṛhadbhyaḥ parvatebhyaḥ kṣayāṃ ebhyaḥ suvasi pastyāvataḥ |<BR>
RV_4,054.05c yathā-yathā patayanto viyemira evaiva tasthuḥ savitaḥ savāya te ||<BR>
RV_4,054.06a ye te trir ahan savitaḥ savāso dive-dive saubhagam āsuvanti |<BR>
RV_4,054.06c indro dyāvāpṛthivī sindhur adbhir ādityair no aditiḥ śarma yaṃsat ||<BR>
<BR>
RV_4,055.01a ko vas trātā vasavaḥ ko varūtā dyāvābhūmī adite trāsīthāṃ naḥ |<BR>
RV_4,055.01c sahīyaso varuṇa mitra martāt ko vo 'dhvare varivo dhāti devāḥ ||<BR>
RV_4,055.02a pra ye dhāmāni pūrvyāṇy arcān vi yad ucchān viyotāro amūrāḥ |<BR>
RV_4,055.02c vidhātāro vi te dadhur ajasrā ṛtadhītayo rurucanta dasmāḥ ||<BR>
RV_4,055.03a pra pastyām aditiṃ sindhum arkaiḥ svastim īḷe sakhyāya devīm |<BR>
RV_4,055.03c ubhe yathā no ahanī nipāta uṣāsānaktā karatām adabdhe ||<BR>
RV_4,055.04a vy aryamā varuṇaś ceti panthām iṣas patiḥ suvitaṃ gātum agniḥ |<BR>
RV_4,055.04c indrāviṣṇū nṛvad u ṣu stavānā śarma no yantam amavad varūtham ||<BR>
RV_4,055.05a ā parvatasya marutām avāṃsi devasya trātur avri bhagasya |<BR>
RV_4,055.05c pāt patir janyād aṃhaso no mitro mitriyād uta na uruṣyet ||<BR>
RV_4,055.06a nū rodasī ahinā budhnyena stuvīta devī apyebhir iṣṭaiḥ |<BR>
RV_4,055.06c samudraṃ na saṃcaraṇe saniṣyavo gharmasvaraso nadyo apa vran ||<BR>
RV_4,055.07a devair no devy aditir ni pātu devas trātā trāyatām aprayucchan |<BR>
RV_4,055.07c nahi mitrasya varuṇasya dhāsim arhāmasi pramiyaṃ sānv agneḥ ||<BR>
RV_4,055.08a agnir īśe vasavyasyāgnir mahaḥ saubhagasya |<BR>
RV_4,055.08c tāny asmabhyaṃ rāsate ||<BR>
RV_4,055.09a uṣo maghony ā vaha sūnṛte vāryā puru |<BR>
RV_4,055.09c asmabhyaṃ vājinīvati ||<BR>
RV_4,055.10a tat su naḥ savitā bhago varuṇo mitro aryamā |<BR>
RV_4,055.10c indro no rādhasā gamat ||<BR>
<BR>
RV_4,056.01a mahī dyāvāpṛthivī iha jyeṣṭhe rucā bhavatāṃ śucayadbhir arkaiḥ |<BR>
RV_4,056.01c yat sīṃ variṣṭhe bṛhatī viminvan ruvad dhokṣā paprathānebhir evaiḥ ||<BR>
RV_4,056.02a devī devebhir yajate yajatrair aminatī tasthatur ukṣamāṇe |<BR>
RV_4,056.02c ṛtāvarī adruhā devaputre yajñasya netrī śucayadbhir arkaiḥ ||<BR>
RV_4,056.03a sa it svapā bhuvaneṣv āsa ya ime dyāvāpṛthivī jajāna |<BR>
RV_4,056.03c urvī gabhīre rajasī sumeke avaṃśe dhīraḥ śacyā sam airat ||<BR>
RV_4,056.04a nū rodasī bṛhadbhir no varūthaiḥ patnīvadbhir iṣayantī sajoṣāḥ |<BR>
RV_4,056.04c urūcī viśve yajate ni pātaṃ dhiyā syāma rathyaḥ sadāsāḥ ||<BR>
RV_4,056.05a pra vām mahi dyavī abhy upastutim bharāmahe |<BR>
RV_4,056.05c śucī upa praśastaye ||<BR>
RV_4,056.06a punāne tanvā mithaḥ svena dakṣeṇa rājathaḥ |<BR>
RV_4,056.06c ūhyāthe sanād ṛtam ||<BR>
RV_4,056.07a mahī mitrasya sādhathas tarantī pipratī ṛtam |<BR>
RV_4,056.07c pari yajñaṃ ni ṣedathuḥ ||<BR>
<BR>
RV_4,057.01a kṣetrasya patinā vayaṃ hiteneva jayāmasi |<BR>
RV_4,057.01c gām aśvam poṣayitnv ā sa no mṛḷātīdṛśe ||<BR>
RV_4,057.02a kṣetrasya pate madhumantam ūrmiṃ dhenur iva payo asmāsu dhukṣva |<BR>
RV_4,057.02c madhuścutaṃ ghṛtam iva supūtam ṛtasya naḥ patayo mṛḷayantu ||<BR>
RV_4,057.03a madhumatīr oṣadhīr dyāva āpo madhuman no bhavatv antarikṣam |<BR>
RV_4,057.03c kṣetrasya patir madhumān no astv ariṣyanto anv enaṃ carema ||<BR>
RV_4,057.04a śunaṃ vāhāḥ śunaṃ naraḥ śunaṃ kṛṣatu lāṅgalam |<BR>
RV_4,057.04c śunaṃ varatrā badhyantāṃ śunam aṣṭrām ud iṅgaya ||<BR>
RV_4,057.05a śunāsīrāv imāṃ vācaṃ juṣethāṃ yad divi cakrathuḥ payaḥ |<BR>
RV_4,057.05c tenemām upa siñcatam ||<BR>
RV_4,057.06a arvācī subhage bhava sīte vandāmahe tvā |<BR>
RV_4,057.06c yathā naḥ subhagāsasi yathā naḥ suphalāsasi ||<BR>
RV_4,057.07a indraḥ sītāṃ ni gṛhṇātu tām pūṣānu yacchatu |<BR>
RV_4,057.07c sā naḥ payasvatī duhām uttarām-uttarāṃ samām ||<BR>
RV_4,057.08a śunaṃ naḥ phālā vi kṛṣantu bhūmiṃ śunaṃ kīnāśā abhi yantu vāhaiḥ |<BR>
RV_4,057.08c śunam parjanyo madhunā payobhiḥ śunāsīrā śunam asmāsu dhattam ||<BR>
<BR>
RV_4,058.01a samudrād ūrmir madhumāṃ ud ārad upāṃśunā sam amṛtatvam ānaṭ |<BR>
RV_4,058.01c ghṛtasya nāma guhyaṃ yad asti jihvā devānām amṛtasya nābhiḥ ||<BR>
RV_4,058.02a vayaṃ nāma pra bravāmā ghṛtasyāsmin yajñe dhārayāmā namobhiḥ |<BR>
RV_4,058.02c upa brahmā śṛṇavac chasyamānaṃ catuḥśṛṅgo 'vamīd gaura etat ||<BR>
RV_4,058.03a catvāri śṛṅgā trayo asya pādā dve śīrṣe sapta hastāso asya |<BR>
RV_4,058.03c tridhā baddho vṛṣabho roravīti maho devo martyāṃ ā viveśa ||<BR>
RV_4,058.04a tridhā hitam paṇibhir guhyamānaṃ gavi devāso ghṛtam anv avindan |<BR>
RV_4,058.04c indra ekaṃ sūrya ekaṃ jajāna venād ekaṃ svadhayā niṣ ṭatakṣuḥ ||<BR>
RV_4,058.05a etā arṣanti hṛdyāt samudrāc chatavrajā ripuṇā nāvacakṣe |<BR>
RV_4,058.05c ghṛtasya dhārā abhi cākaśīmi hiraṇyayo vetaso madhya āsām ||<BR>
RV_4,058.06a samyak sravanti sarito na dhenā antar hṛdā manasā pūyamānāḥ |<BR>
RV_4,058.06c ete arṣanty ūrmayo ghṛtasya mṛgā iva kṣipaṇor īṣamāṇāḥ ||<BR>
RV_4,058.07a sindhor iva prādhvane śūghanāso vātapramiyaḥ patayanti yahvāḥ |<BR>
RV_4,058.07c ghṛtasya dhārā aruṣo na vājī kāṣṭhā bhindann ūrmibhiḥ pinvamānaḥ ||<BR>
RV_4,058.08a abhi pravanta samaneva yoṣāḥ kalyāṇyaḥ smayamānāso agnim |<BR>
RV_4,058.08c ghṛtasya dhārāḥ samidho nasanta tā juṣāṇo haryati jātavedāḥ ||<BR>
RV_4,058.09a kanyā iva vahatum etavā u añjy añjānā abhi cākaśīmi |<BR>
RV_4,058.09c yatra somaḥ sūyate yatra yajño ghṛtasya dhārā abhi tat pavante ||<BR>
RV_4,058.10a abhy arṣata suṣṭutiṃ gavyam ājim asmāsu bhadrā draviṇāni dhatta |<BR>
RV_4,058.10c imaṃ yajñaṃ nayata devatā no ghṛtasya dhārā madhumat pavante ||<BR>
RV_4,058.11a dhāman te viśvam bhuvanam adhi śritam antaḥ samudre hṛdy antar āyuṣi |<BR>
RV_4,058.11c apām anīke samithe ya ābhṛtas tam aśyāma madhumantaṃ ta ūrmim ||<BR>
<BR>
<BR>
<BR>
<BR>
_____________________________________________________________<BR>
<BR>
<BR>
<BR>
<BR>
Ṛgveda 5<BR>
<BR>
<BR>
<BR>
<BR>
<BR>
<BR>
RV_5,001.01a abodhy agniḥ samidhā janānām prati dhenum ivāyatīm uṣāsam |<BR>
RV_5,001.01c yahvā iva pra vayām ujjihānāḥ pra bhānavaḥ sisrate nākam accha ||<BR>
RV_5,001.02a abodhi hotā yajathāya devān ūrdhvo agniḥ sumanāḥ prātar asthāt |<BR>
RV_5,001.02c samiddhasya ruśad adarśi pājo mahān devas tamaso nir amoci ||<BR>
RV_5,001.03a yad īṃ gaṇasya raśanām ajīgaḥ śucir aṅkte śucibhir gobhir agniḥ |<BR>
RV_5,001.03c ād dakṣiṇā yujyate vājayanty uttānām ūrdhvo adhayaj juhūbhiḥ ||<BR>
RV_5,001.04a agnim acchā devayatām manāṃsi cakṣūṃṣīva sūrye saṃ caranti |<BR>
RV_5,001.04c yad īṃ suvāte uṣasā virūpe śveto vājī jāyate agre ahnām ||<BR>
RV_5,001.05a janiṣṭa hi jenyo agre ahnāṃ hito hiteṣv aruṣo vaneṣu |<BR>
RV_5,001.05c dame-dame sapta ratnā dadhāno 'gnir hotā ni ṣasādā yajīyān ||<BR>
RV_5,001.06a agnir hotā ny asīdad yajīyān upasthe mātuḥ surabhā u loke |<BR>
RV_5,001.06c yuvā kaviḥ puruniṣṭha ṛtāvā dhartā kṛṣṭīnām uta madhya iddhaḥ ||<BR>
RV_5,001.07a pra ṇu tyaṃ vipram adhvareṣu sādhum agniṃ hotāram īḷate namobhiḥ |<BR>
RV_5,001.07c ā yas tatāna rodasī ṛtena nityam mṛjanti vājinaṃ ghṛtena ||<BR>
RV_5,001.08a mārjālyo mṛjyate sve damūnāḥ kavipraśasto atithiḥ śivo naḥ |<BR>
RV_5,001.08c sahasraśṛṅgo vṛṣabhas tadojā viśvāṃ agne sahasā prāsy anyān ||<BR>
RV_5,001.09a pra sadyo agne aty eṣy anyān āvir yasmai cārutamo babhūtha |<BR>
RV_5,001.09c īḷenyo vapuṣyo vibhāvā priyo viśām atithir mānuṣīṇām ||<BR>
RV_5,001.10a tubhyam bharanti kṣitayo yaviṣṭha balim agne antita ota dūrāt |<BR>
RV_5,001.10c ā bhandiṣṭhasya sumatiṃ cikiddhi bṛhat te agne mahi śarma bhadram ||<BR>
RV_5,001.11a ādya ratham bhānumo bhānumantam agne tiṣṭha yajatebhiḥ samantam |<BR>
RV_5,001.11c vidvān pathīnām urv antarikṣam eha devān haviradyāya vakṣi ||<BR>
RV_5,001.12a avocāma kavaye medhyāya vaco vandāru vṛṣabhāya vṛṣṇe |<BR>
RV_5,001.12c gaviṣṭhiro namasā stomam agnau divīva rukmam uruvyañcam aśret ||<BR>
<BR>
RV_5,002.01a kumāram mātā yuvatiḥ samubdhaṃ guhā bibharti na dadāti pitre |<BR>
RV_5,002.01c anīkam asya na minaj janāsaḥ puraḥ paśyanti nihitam aratau ||<BR>
RV_5,002.02a kam etaṃ tvaṃ yuvate kumāram peṣī bibharṣi mahiṣī jajāna |<BR>
RV_5,002.02c pūrvīr hi garbhaḥ śarado vavardhāpaśyaṃ jātaṃ yad asūta mātā ||<BR>
RV_5,002.03a hiraṇyadantaṃ śucivarṇam ārāt kṣetrād apaśyam āyudhā mimānam |<BR>
RV_5,002.03c dadāno asmā amṛtaṃ vipṛkvat kim mām anindrāḥ kṛṇavann anukthāḥ ||<BR>
RV_5,002.04a kṣetrād apaśyaṃ sanutaś carantaṃ sumad yūthaṃ na puru śobhamānam |<BR>
RV_5,002.04c na tā agṛbhrann ajaniṣṭa hi ṣaḥ paliknīr id yuvatayo bhavanti ||<BR>
RV_5,002.05a ke me maryakaṃ vi yavanta gobhir na yeṣāṃ gopā araṇaś cid āsa |<BR>
RV_5,002.05c ya īṃ jagṛbhur ava te sṛjantv ājāti paśva upa naś cikitvān ||<BR>
RV_5,002.06a vasāṃ rājānaṃ vasatiṃ janānām arātayo ni dadhur martyeṣu |<BR>
RV_5,002.06c brahmāṇy atrer ava taṃ sṛjantu ninditāro nindyāso bhavantu ||<BR>
RV_5,002.07a śunaś cic chepaṃ niditaṃ sahasrād yūpād amuñco aśamiṣṭa hi ṣaḥ |<BR>
RV_5,002.07c evāsmad agne vi mumugdhi pāśān hotaś cikitva iha tū niṣadya ||<BR>
RV_5,002.08a hṛṇīyamāno apa hi mad aiyeḥ pra me devānāṃ vratapā uvāca |<BR>
RV_5,002.08c indro vidvāṃ anu hi tvā cacakṣa tenāham agne anuśiṣṭa āgām ||<BR>
RV_5,002.09a vi jyotiṣā bṛhatā bhāty agnir āvir viśvāni kṛṇute mahitvā |<BR>
RV_5,002.09c prādevīr māyāḥ sahate durevāḥ śiśīte śṛṅge rakṣase vinikṣe ||<BR>
RV_5,002.10a uta svānāso divi ṣantv agnes tigmāyudhā rakṣase hantavā u |<BR>
RV_5,002.10c made cid asya pra rujanti bhāmā na varante paribādho adevīḥ ||<BR>
RV_5,002.11a etaṃ te stomaṃ tuvijāta vipro rathaṃ na dhīraḥ svapā atakṣam |<BR>
RV_5,002.11c yadīd agne prati tvaṃ deva haryāḥ svarvatīr apa enā jayema ||<BR>
RV_5,002.12a tuvigrīvo vṛṣabho vāvṛdhāno 'śatrv aryaḥ sam ajāti vedaḥ |<BR>
RV_5,002.12c itīmam agnim amṛtā avocan barhiṣmate manave śarma yaṃsad dhaviṣmate manave śarma yaṃsat ||<BR>
<BR>
RV_5,003.01a tvam agne varuṇo jāyase yat tvam mitro bhavasi yat samiddhaḥ |<BR>
RV_5,003.01c tve viśve sahasas putra devās tvam indro dāśuṣe martyāya ||<BR>
RV_5,003.02a tvam aryamā bhavasi yat kanīnāṃ nāma svadhāvan guhyam bibharṣi |<BR>
RV_5,003.02c añjanti mitraṃ sudhitaṃ na gobhir yad dampatī samanasā kṛṇoṣi ||<BR>
RV_5,003.03a tava śriye maruto marjayanta rudra yat te janima cāru citram |<BR>
RV_5,003.03c padaṃ yad viṣṇor upamaṃ nidhāyi tena pāsi guhyaṃ nāma gonām ||<BR>
RV_5,003.04a tava śriyā sudṛśo deva devāḥ purū dadhānā amṛtaṃ sapanta |<BR>
RV_5,003.04c hotāram agnim manuṣo ni ṣedur daśasyanta uśijaḥ śaṃsam āyoḥ ||<BR>
RV_5,003.05a na tvad dhotā pūrvo agne yajīyān na kāvyaiḥ paro asti svadhāvaḥ |<BR>
RV_5,003.05c viśaś ca yasyā atithir bhavāsi sa yajñena vanavad deva martān ||<BR>
RV_5,003.06a vayam agne vanuyāma tvotā vasūyavo haviṣā budhyamānāḥ |<BR>
RV_5,003.06c vayaṃ samarye vidatheṣv ahnāṃ vayaṃ rāyā sahasas putra martān ||<BR>
RV_5,003.07a yo na āgo abhy eno bharāty adhīd agham aghaśaṃse dadhāta |<BR>
RV_5,003.07c jahī cikitvo abhiśastim etām agne yo no marcayati dvayena ||<BR>
RV_5,003.08a tvām asyā vyuṣi deva pūrve dūtaṃ kṛṇvānā ayajanta havyaiḥ |<BR>
RV_5,003.08c saṃsthe yad agna īyase rayīṇāṃ devo martair vasubhir idhyamānaḥ ||<BR>
RV_5,003.09a ava spṛdhi pitaraṃ yodhi vidvān putro yas te sahasaḥ sūna ūhe |<BR>
RV_5,003.09c kadā cikitvo abhi cakṣase no 'gne kadāṃ ṛtacid yātayāse ||<BR>
RV_5,003.10a bhūri nāma vandamāno dadhāti pitā vaso yadi taj joṣayāse |<BR>
RV_5,003.10c kuvid devasya sahasā cakānaḥ sumnam agnir vanate vāvṛdhānaḥ ||<BR>
RV_5,003.11a tvam aṅga jaritāraṃ yaviṣṭha viśvāny agne duritāti parṣi |<BR>
RV_5,003.11c stenā adṛśran ripavo janāso 'jñātaketā vṛjinā abhūvan ||<BR>
RV_5,003.12a ime yāmāsas tvadrig abhūvan vasave vā tad id āgo avāci |<BR>
RV_5,003.12c nāhāyam agnir abhiśastaye no na rīṣate vāvṛdhānaḥ parā dāt ||<BR>
<BR>
RV_5,004.01a tvām agne vasupatiṃ vasūnām abhi pra mande adhvareṣu rājan |<BR>
RV_5,004.01c tvayā vājaṃ vājayanto jayemābhi ṣyāma pṛtsutīr martyānām ||<BR>
RV_5,004.02a havyavāḷ agnir ajaraḥ pitā no vibhur vibhāvā sudṛśīko asme |<BR>
RV_5,004.02c sugārhapatyāḥ sam iṣo didīhy asmadryak sam mimīhi śravāṃsi ||<BR>
RV_5,004.03a viśāṃ kaviṃ viśpatim mānuṣīṇāṃ śucim pāvakaṃ ghṛtapṛṣṭham agnim |<BR>
RV_5,004.03c ni hotāraṃ viśvavidaṃ dadhidhve sa deveṣu vanate vāryāṇi ||<BR>
RV_5,004.04a juṣasvāgna iḷayā sajoṣā yatamāno raśmibhiḥ sūryasya |<BR>
RV_5,004.04c juṣasva naḥ samidhaṃ jātaveda ā ca devān haviradyāya vakṣi ||<BR>
RV_5,004.05a juṣṭo damūnā atithir duroṇa imaṃ no yajñam upa yāhi vidvān |<BR>
RV_5,004.05c viśvā agne abhiyujo vihatyā śatrūyatām ā bharā bhojanāni ||<BR>
RV_5,004.06a vadhena dasyum pra hi cātayasva vayaḥ kṛṇvānas tanve svāyai |<BR>
RV_5,004.06c piparṣi yat sahasas putra devānt so agne pāhi nṛtama vāje asmān ||<BR>
RV_5,004.07a vayaṃ te agna ukthair vidhema vayaṃ havyaiḥ pāvaka bhadraśoce |<BR>
RV_5,004.07c asme rayiṃ viśvavāraṃ sam invāsme viśvāni draviṇāni dhehi ||<BR>
RV_5,004.08a asmākam agne adhvaraṃ juṣasva sahasaḥ sūno triṣadhastha havyam |<BR>
RV_5,004.08c vayaṃ deveṣu sukṛtaḥ syāma śarmaṇā nas trivarūthena pāhi ||<BR>
RV_5,004.09a viśvāni no durgahā jātavedaḥ sindhuṃ na nāvā duritāti parṣi |<BR>
RV_5,004.09c agne atrivan namasā gṛṇāno 'smākam bodhy avitā tanūnām ||<BR>
RV_5,004.10a yas tvā hṛdā kīriṇā manyamāno 'martyam martyo johavīmi |<BR>
RV_5,004.10c jātavedo yaśo asmāsu dhehi prajābhir agne amṛtatvam aśyām ||<BR>
RV_5,004.11a yasmai tvaṃ sukṛte jātaveda u lokam agne kṛṇavaḥ syonam |<BR>
RV_5,004.11c aśvinaṃ sa putriṇaṃ vīravantaṃ gomantaṃ rayiṃ naśate svasti ||<BR>
<BR>
RV_5,005.01a susamiddhāya śociṣe ghṛtaṃ tīvraṃ juhotana |<BR>
RV_5,005.01c agnaye jātavedase ||<BR>
RV_5,005.02a narāśaṃsaḥ suṣūdatīmaṃ yajñam adābhyaḥ |<BR>
RV_5,005.02c kavir hi madhuhastyaḥ ||<BR>
RV_5,005.03a īḷito agna ā vahendraṃ citram iha priyam |<BR>
RV_5,005.03c sukhai rathebhir ūtaye ||<BR>
RV_5,005.04a ūrṇamradā vi prathasvābhy arkā anūṣata |<BR>
RV_5,005.04c bhavā naḥ śubhra sātaye ||<BR>
RV_5,005.05a devīr dvāro vi śrayadhvaṃ suprāyaṇā na ūtaye |<BR>
RV_5,005.05c pra-pra yajñam pṛṇītana ||<BR>
RV_5,005.06a supratīke vayovṛdhā yahvī ṛtasya mātarā |<BR>
RV_5,005.06c doṣām uṣāsam īmahe ||<BR>
RV_5,005.07a vātasya patmann īḷitā daivyā hotārā manuṣaḥ |<BR>
RV_5,005.07c imaṃ no yajñam ā gatam ||<BR>
RV_5,005.08a iḷā sarasvatī mahī tisro devīr mayobhuvaḥ |<BR>
RV_5,005.08b barhiḥ sīdantv asridhaḥ ||<BR>
RV_5,005.09a śivas tvaṣṭar ihā gahi vibhuḥ poṣa uta tmanā |<BR>
RV_5,005.09c yajñe-yajñe na ud ava ||<BR>
RV_5,005.10a yatra vettha vanaspate devānāṃ guhyā nāmāni |<BR>
RV_5,005.10c tatra havyāni gāmaya ||<BR>
RV_5,005.11a svāhāgnaye varuṇāya svāhendrāya marudbhyaḥ |<BR>
RV_5,005.11c svāhā devebhyo haviḥ ||<BR>
<BR>
RV_5,006.01a agniṃ tam manye yo vasur astaṃ yaṃ yanti dhenavaḥ |<BR>
RV_5,006.01c astam arvanta āśavo 'staṃ nityāso vājina iṣaṃ stotṛbhya ā bhara ||<BR>
RV_5,006.02a so agnir yo vasur gṛṇe saṃ yam āyanti dhenavaḥ |<BR>
RV_5,006.02c sam arvanto raghudruvaḥ saṃ sujātāsaḥ sūraya iṣaṃ stotṛbhya ā bhara ||<BR>
RV_5,006.03a agnir hi vājinaṃ viśe dadāti viśvacarṣaṇiḥ |<BR>
RV_5,006.03c agnī rāye svābhuvaṃ sa prīto yāti vāryam iṣaṃ stotṛbhya ā bhara ||<BR>
RV_5,006.04a ā te agna idhīmahi dyumantaṃ devājaram |<BR>
RV_5,006.04c yad dha syā te panīyasī samid dīdayati dyavīṣaṃ stotṛbhya ā bhara ||<BR>
RV_5,006.05a ā te agna ṛcā haviḥ śukrasya śociṣas pate |<BR>
RV_5,006.05c suścandra dasma viśpate havyavāṭ tubhyaṃ hūyata iṣaṃ stotṛbhya ā bhara ||<BR>
RV_5,006.06a pro tye agnayo 'gniṣu viśvam puṣyanti vāryam |<BR>
RV_5,006.06c te hinvire ta invire ta iṣaṇyanty ānuṣag iṣaṃ stotṛbhya ā bhara ||<BR>
RV_5,006.07a tava tye agne arcayo mahi vrādhanta vājinaḥ |<BR>
RV_5,006.07c ye patvabhiḥ śaphānāṃ vrajā bhuranta gonām iṣaṃ stotṛbhya ā bhara ||<BR>
RV_5,006.08a navā no agna ā bhara stotṛbhyaḥ sukṣitīr iṣaḥ |<BR>
RV_5,006.08c te syāma ya ānṛcus tvādūtāso dame-dama iṣaṃ stotṛbhya ā bhara ||<BR>
RV_5,006.09a ubhe suścandra sarpiṣo darvī śrīṇīṣa āsani |<BR>
RV_5,006.09c uto na ut pupūryā uktheṣu śavasas pata iṣaṃ stotṛbhya ā bhara ||<BR>
RV_5,006.10a evāṃ agnim ajuryamur gīrbhir yajñebhir ānuṣak |<BR>
RV_5,006.10c dadhad asme suvīryam uta tyad āśvaśvyam iṣaṃ stotṛbhya ā bhara ||<BR>
<BR>
RV_5,007.01a sakhāyaḥ saṃ vaḥ samyañcam iṣaṃ stomaṃ cāgnaye |<BR>
RV_5,007.01c varṣiṣṭhāya kṣitīnām ūrjo naptre sahasvate ||<BR>
RV_5,007.02a kutrā cid yasya samṛtau raṇvā naro nṛṣadane |<BR>
RV_5,007.02c arhantaś cid yam indhate saṃjanayanti jantavaḥ ||<BR>
RV_5,007.03a saṃ yad iṣo vanāmahe saṃ havyā mānuṣāṇām |<BR>
RV_5,007.03c uta dyumnasya śavasa ṛtasya raśmim ā dade ||<BR>
RV_5,007.04a sa smā kṛṇoti ketum ā naktaṃ cid dūra ā sate |<BR>
RV_5,007.04c pāvako yad vanaspatīn pra smā mināty ajaraḥ ||<BR>
RV_5,007.05a ava sma yasya veṣaṇe svedam pathiṣu juhvati |<BR>
RV_5,007.05c abhīm aha svajenyam bhūmā pṛṣṭheva ruruhuḥ ||<BR>
RV_5,007.06a yam martyaḥ puruspṛhaṃ vidad viśvasya dhāyase |<BR>
RV_5,007.06c pra svādanam pitūnām astatātiṃ cid āyave ||<BR>
RV_5,007.07a sa hi ṣmā dhanvākṣitaṃ dātā na dāty ā paśuḥ |<BR>
RV_5,007.07c hiriśmaśruḥ śucidann ṛbhur anibhṛṣṭataviṣiḥ ||<BR>
RV_5,007.08a śuciḥ ṣma yasmā atrivat pra svadhitīva rīyate |<BR>
RV_5,007.08c suṣūr asūta mātā krāṇā yad ānaśe bhagam ||<BR>
RV_5,007.09a ā yas te sarpirāsute 'gne śam asti dhāyase |<BR>
RV_5,007.09c aiṣu dyumnam uta śrava ā cittam martyeṣu dhāḥ ||<BR>
RV_5,007.10a iti cin manyum adhrijas tvādātam ā paśuṃ dade |<BR>
RV_5,007.10c ād agne apṛṇato 'triḥ sāsahyād dasyūn iṣaḥ sāsahyān nṝn ||<BR>
<BR>
RV_5,008.01a tvām agna ṛtāyavaḥ sam īdhire pratnam pratnāsa ūtaye sahaskṛta |<BR>
RV_5,008.01c puruścandraṃ yajataṃ viśvadhāyasaṃ damūnasaṃ gṛhapatiṃ vareṇyam ||<BR>
RV_5,008.02a tvām agne atithim pūrvyaṃ viśaḥ śociṣkeśaṃ gṛhapatiṃ ni ṣedire |<BR>
RV_5,008.02c bṛhatketum pururūpaṃ dhanaspṛtaṃ suśarmāṇaṃ svavasaṃ jaradviṣam ||<BR>
RV_5,008.03a tvām agne mānuṣīr īḷate viśo hotrāvidaṃ viviciṃ ratnadhātamam |<BR>
RV_5,008.03c guhā santaṃ subhaga viśvadarśataṃ tuviṣvaṇasaṃ suyajaṃ ghṛtaśriyam ||<BR>
RV_5,008.04a tvām agne dharṇasiṃ viśvadhā vayaṃ gīrbhir gṛṇanto namasopa sedima |<BR>
RV_5,008.04c sa no juṣasva samidhāno aṅgiro devo martasya yaśasā sudītibhiḥ ||<BR>
RV_5,008.05a tvam agne pururūpo viśe-viśe vayo dadhāsi pratnathā puruṣṭuta |<BR>
RV_5,008.05c purūṇy annā sahasā vi rājasi tviṣiḥ sā te titviṣāṇasya nādhṛṣe ||<BR>
RV_5,008.06a tvām agne samidhānaṃ yaviṣṭhya devā dūtaṃ cakrire havyavāhanam |<BR>
RV_5,008.06c urujrayasaṃ ghṛtayonim āhutaṃ tveṣaṃ cakṣur dadhire codayanmati ||<BR>
RV_5,008.07a tvām agne pradiva āhutaṃ ghṛtaiḥ sumnāyavaḥ suṣamidhā sam īdhire |<BR>
RV_5,008.07c sa vāvṛdhāna oṣadhībhir ukṣito 'bhi jrayāṃsi pārthivā vi tiṣṭhase ||<BR>
<BR>
RV_5,009.01a tvām agne haviṣmanto devam martāsa īḷate |<BR>
RV_5,009.01c manye tvā jātavedasaṃ sa havyā vakṣy ānuṣak ||<BR>
RV_5,009.02a agnir hotā dāsvataḥ kṣayasya vṛktabarhiṣaḥ |<BR>
RV_5,009.02c saṃ yajñāsaś caranti yaṃ saṃ vājāsaḥ śravasyavaḥ ||<BR>
RV_5,009.03a uta sma yaṃ śiśuṃ yathā navaṃ janiṣṭāraṇī |<BR>
RV_5,009.03c dhartāram mānuṣīṇāṃ viśām agniṃ svadhvaram ||<BR>
RV_5,009.04a uta sma durgṛbhīyase putro na hvāryāṇām |<BR>
RV_5,009.04c purū yo dagdhāsi vanāgne paśur na yavase ||<BR>
RV_5,009.05a adha sma yasyārcayaḥ samyak saṃyanti dhūminaḥ |<BR>
RV_5,009.05c yad īm aha trito divy upa dhmāteva dhamati śiśīte dhmātarī yathā ||<BR>
RV_5,009.06a tavāham agna ūtibhir mitrasya ca praśastibhiḥ |<BR>
RV_5,009.06c dveṣoyuto na duritā turyāma martyānām ||<BR>
RV_5,009.07a taṃ no agne abhī naro rayiṃ sahasva ā bhara |<BR>
RV_5,009.07c sa kṣepayat sa poṣayad bhuvad vājasya sātaya utaidhi pṛtsu no vṛdhe ||<BR>
<BR>
RV_5,010.01a agna ojiṣṭham ā bhara dyumnam asmabhyam adhrigo |<BR>
RV_5,010.01c pra no rāyā parīṇasā ratsi vājāya panthām ||<BR>
RV_5,010.02a tvaṃ no agne adbhuta kratvā dakṣasya maṃhanā |<BR>
RV_5,010.02c tve asuryam āruhat krāṇā mitro na yajñiyaḥ ||<BR>
RV_5,010.03a tvaṃ no agna eṣāṃ gayam puṣṭiṃ ca vardhaya |<BR>
RV_5,010.03c ye stomebhiḥ pra sūrayo naro maghāny ānaśuḥ ||<BR>
RV_5,010.04a ye agne candra te giraḥ śumbhanty aśvarādhasaḥ |<BR>
RV_5,010.04c śuṣmebhiḥ śuṣmiṇo naro divaś cid yeṣām bṛhat sukīrtir bodhati tmanā ||<BR>
RV_5,010.05a tava tye agne arcayo bhrājanto yanti dhṛṣṇuyā |<BR>
RV_5,010.05c parijmāno na vidyutaḥ svāno ratho na vājayuḥ ||<BR>
RV_5,010.06a nū no agna ūtaye sabādhasaś ca rātaye |<BR>
RV_5,010.06c asmākāsaś ca sūrayo viśvā āśās tarīṣaṇi ||<BR>
RV_5,010.07a tvaṃ no agne aṅgira stuta stavāna ā bhara |<BR>
RV_5,010.07c hotar vibhvāsahaṃ rayiṃ stotṛbhya stavase ca na utaidhi pṛtsu no vṛdhe ||<BR>
<BR>
RV_5,011.01a janasya gopā ajaniṣṭa jāgṛvir agniḥ sudakṣaḥ suvitāya navyase |<BR>
RV_5,011.01c ghṛtapratīko bṛhatā divispṛśā dyumad vi bhāti bharatebhyaḥ śuciḥ ||<BR>
RV_5,011.02a yajñasya ketum prathamam purohitam agniṃ naras triṣadhasthe sam īdhire |<BR>
RV_5,011.02c indreṇa devaiḥ sarathaṃ sa barhiṣi sīdan ni hotā yajathāya sukratuḥ ||<BR>
RV_5,011.03a asammṛṣṭo jāyase mātroḥ śucir mandraḥ kavir ud atiṣṭho vivasvataḥ |<BR>
RV_5,011.03c ghṛtena tvāvardhayann agna āhuta dhūmas te ketur abhavad divi śritaḥ ||<BR>
RV_5,011.04a agnir no yajñam upa vetu sādhuyāgniṃ naro vi bharante gṛhe-gṛhe |<BR>
RV_5,011.04c agnir dūto abhavad dhavyavāhano 'gniṃ vṛṇānā vṛṇate kavikratum ||<BR>
RV_5,011.05a tubhyedam agne madhumattamaṃ vacas tubhyam manīṣā iyam astu śaṃ hṛde |<BR>
RV_5,011.05c tvāṃ giraḥ sindhum ivāvanīr mahīr ā pṛṇanti śavasā vardhayanti ca ||<BR>
RV_5,011.06a tvām agne aṅgiraso guhā hitam anv avindañ chiśriyāṇaṃ vane-vane |<BR>
RV_5,011.06c sa jāyase mathyamānaḥ saho mahat tvām āhuḥ sahasas putram aṅgiraḥ ||<BR>
<BR>
RV_5,012.01a prāgnaye bṛhate yajñiyāya ṛtasya vṛṣṇe asurāya manma |<BR>
RV_5,012.01c ghṛtaṃ na yajña āsye supūtaṃ giram bhare vṛṣabhāya pratīcīm ||<BR>
RV_5,012.02a ṛtaṃ cikitva ṛtam ic cikiddhy ṛtasya dhārā anu tṛndhi pūrvīḥ |<BR>
RV_5,012.02c nāhaṃ yātuṃ sahasā na dvayena ṛtaṃ sapāmy aruṣasya vṛṣṇaḥ ||<BR>
RV_5,012.03a kayā no agna ṛtayann ṛtena bhuvo navedā ucathasya navyaḥ |<BR>
RV_5,012.03c vedā me deva ṛtupā ṛtūnāṃ nāham patiṃ sanitur asya rāyaḥ ||<BR>
RV_5,012.04a ke te agne ripave bandhanāsaḥ ke pāyavaḥ saniṣanta dyumantaḥ |<BR>
RV_5,012.04c ke dhāsim agne anṛtasya pānti ka āsato vacasaḥ santi gopāḥ ||<BR>
RV_5,012.05a sakhāyas te viṣuṇā agna ete śivāsaḥ santo aśivā abhūvan |<BR>
RV_5,012.05c adhūrṣata svayam ete vacobhir ṛjūyate vṛjināni bruvantaḥ ||<BR>
RV_5,012.06a yas te agne namasā yajñam īṭṭa ṛtaṃ sa pāty aruṣasya vṛṣṇaḥ |<BR>
RV_5,012.06c tasya kṣayaḥ pṛthur ā sādhur etu prasarsrāṇasya nahuṣasya śeṣaḥ ||<BR>
<BR>
RV_5,013.01a arcantas tvā havāmahe 'rcantaḥ sam idhīmahi |<BR>
RV_5,013.01c agne arcanta ūtaye ||<BR>
RV_5,013.02a agne stomam manāmahe sidhram adya divispṛśaḥ |<BR>
RV_5,013.02c devasya draviṇasyavaḥ ||<BR>
RV_5,013.03a agnir juṣata no giro hotā yo mānuṣeṣv ā |<BR>
RV_5,013.03c sa yakṣad daivyaṃ janam ||<BR>
RV_5,013.04a tvam agne saprathā asi juṣṭo hotā vareṇyaḥ |<BR>
RV_5,013.04c tvayā yajñaṃ vi tanvate ||<BR>
RV_5,013.05a tvām agne vājasātamaṃ viprā vardhanti suṣṭutam |<BR>
RV_5,013.05c sa no rāsva suvīryam ||<BR>
RV_5,013.06a agne nemir arāṃ iva devāṃs tvam paribhūr asi |<BR>
RV_5,013.06c ā rādhaś citram ṛñjase ||<BR>
<BR>
RV_5,014.01a agniṃ stomena bodhaya samidhāno amartyam |<BR>
RV_5,014.01c havyā deveṣu no dadhat ||<BR>
RV_5,014.02a tam adhvareṣv īḷate devam martā amartyam |<BR>
RV_5,014.02c yajiṣṭham mānuṣe jane ||<BR>
RV_5,014.03a taṃ hi śaśvanta īḷate srucā devaṃ ghṛtaścutā |<BR>
RV_5,014.03c agniṃ havyāya voḷhave ||<BR>
RV_5,014.04a agnir jāto arocata ghnan dasyūñ jyotiṣā tamaḥ |<BR>
RV_5,014.04c avindad gā apaḥ svaḥ ||<BR>
RV_5,014.05a agnim īḷenyaṃ kaviṃ ghṛtapṛṣṭhaṃ saparyata |<BR>
RV_5,014.05c vetu me śṛṇavad dhavam ||<BR>
RV_5,014.06a agniṃ ghṛtena vāvṛdhu stomebhir viśvacarṣaṇim |<BR>
RV_5,014.06c svādhībhir vacasyubhiḥ ||<BR>
<BR>
RV_5,015.01a pra vedhase kavaye vedyāya giram bhare yaśase pūrvyāya |<BR>
RV_5,015.01c ghṛtaprasatto asuraḥ suśevo rāyo dhartā dharuṇo vasvo agniḥ ||<BR>
RV_5,015.02a ṛtena ṛtaṃ dharuṇaṃ dhārayanta yajñasya śāke parame vyoman |<BR>
RV_5,015.02c divo dharman dharuṇe seduṣo nṝñ jātair ajātāṃ abhi ye nanakṣuḥ ||<BR>
RV_5,015.03a aṅhoyuvas tanvas tanvate vi vayo mahad duṣṭaram pūrvyāya |<BR>
RV_5,015.03c sa saṃvato navajātas tuturyāt siṅhaṃ na kruddham abhitaḥ pari ṣṭhuḥ ||<BR>
RV_5,015.04a māteva yad bharase paprathāno janaṃ-janaṃ dhāyase cakṣase ca |<BR>
RV_5,015.04c vayo-vayo jarase yad dadhānaḥ pari tmanā viṣurūpo jigāsi ||<BR>
RV_5,015.05a vājo nu te śavasas pātv antam uruṃ doghaṃ dharuṇaṃ deva rāyaḥ |<BR>
RV_5,015.05c padaṃ na tāyur guhā dadhāno maho rāye citayann atrim aspaḥ ||<BR>
<BR>
RV_5,016.01a bṛhad vayo hi bhānave 'rcā devāyāgnaye |<BR>
RV_5,016.01c yam mitraṃ na praśastibhir martāso dadhire puraḥ ||<BR>
RV_5,016.02a sa hi dyubhir janānāṃ hotā dakṣasya bāhvoḥ |<BR>
RV_5,016.02c vi havyam agnir ānuṣag bhago na vāram ṛṇvati ||<BR>
RV_5,016.03a asya stome maghonaḥ sakhye vṛddhaśociṣaḥ |<BR>
RV_5,016.03c viśvā yasmin tuviṣvaṇi sam arye śuṣmam ādadhuḥ ||<BR>
RV_5,016.04a adhā hy agna eṣāṃ suvīryasya maṃhanā |<BR>
RV_5,016.04c tam id yahvaṃ na rodasī pari śravo babhūvatuḥ ||<BR>
RV_5,016.05a nū na ehi vāryam agne gṛṇāna ā bhara |<BR>
RV_5,016.05c ye vayaṃ ye ca sūrayaḥ svasti dhāmahe sacotaidhi pṛtsu no vṛdhe ||<BR>
<BR>
RV_5,017.01a ā yajñair deva martya itthā tavyāṃsam ūtaye |<BR>
RV_5,017.01c agniṃ kṛte svadhvare pūrur īḷītāvase ||<BR>
RV_5,017.02a asya hi svayaśastara āsā vidharman manyase |<BR>
RV_5,017.02c taṃ nākaṃ citraśociṣam mandram paro manīṣayā ||<BR>
RV_5,017.03a asya vāsā u arciṣā ya āyukta tujā girā |<BR>
RV_5,017.03c divo na yasya retasā bṛhac chocanty arcayaḥ ||<BR>
RV_5,017.04a asya kratvā vicetaso dasmasya vasu ratha ā |<BR>
RV_5,017.04c adhā viśvāsu havyo 'gnir vikṣu pra śasyate ||<BR>
RV_5,017.05a nū na id dhi vāryam āsā sacanta sūrayaḥ |<BR>
RV_5,017.05c ūrjo napād abhiṣṭaye pāhi śagdhi svastaya utaidhi pṛtsu no vṛdhe ||<BR>
<BR>
RV_5,018.01a prātar agniḥ purupriyo viśa stavetātithiḥ |<BR>
RV_5,018.01c viśvāni yo amartyo havyā marteṣu raṇyati ||<BR>
RV_5,018.02a dvitāya mṛktavāhase svasya dakṣasya maṃhanā |<BR>
RV_5,018.02c induṃ sa dhatta ānuṣak stotā cit te amartya ||<BR>
RV_5,018.03a taṃ vo dīrghāyuśociṣaṃ girā huve maghonām |<BR>
RV_5,018.03c ariṣṭo yeṣāṃ ratho vy aśvadāvann īyate ||<BR>
RV_5,018.04a citrā vā yeṣu dīdhitir āsann ukthā pānti ye |<BR>
RV_5,018.04b stīrṇam barhiḥ svarṇare śravāṃsi dadhire pari ||<BR>
RV_5,018.05a ye me pañcāśataṃ dadur aśvānāṃ sadhastuti |<BR>
RV_5,018.05b dyumad agne mahi śravo bṛhat kṛdhi maghonāṃ nṛvad amṛta nṛṇām ||<BR>
<BR>
RV_5,019.01a abhy avasthāḥ pra jāyante pra vavrer vavriś ciketa |<BR>
RV_5,019.01c upasthe mātur vi caṣṭe ||<BR>
RV_5,019.02a juhure vi citayanto 'nimiṣaṃ nṛmṇam pānti |<BR>
RV_5,019.02c ā dṛḷhām puraṃ viviśuḥ ||<BR>
RV_5,019.03a ā śvaitreyasya jantavo dyumad vardhanta kṛṣṭayaḥ |<BR>
RV_5,019.03b niṣkagrīvo bṛhaduktha enā madhvā na vājayuḥ ||<BR>
RV_5,019.04a priyaṃ dugdhaṃ na kāmyam ajāmi jāmyoḥ sacā |<BR>
RV_5,019.04c gharmo na vājajaṭharo 'dabdhaḥ śaśvato dabhaḥ ||<BR>
RV_5,019.05a krīḷan no raśma ā bhuvaḥ sam bhasmanā vāyunā vevidānaḥ |<BR>
RV_5,019.05b tā asya san dhṛṣajo na tigmāḥ susaṃśitā vakṣyo vakṣaṇesthāḥ ||<BR>
<BR>
RV_5,020.01a yam agne vājasātama tvaṃ cin manyase rayim |<BR>
RV_5,020.01c taṃ no gīrbhiḥ śravāyyaṃ devatrā panayā yujam ||<BR>
RV_5,020.02a ye agne nerayanti te vṛddhā ugrasya śavasaḥ |<BR>
RV_5,020.02b apa dveṣo apa hvaro 'nyavratasya saścire ||<BR>
RV_5,020.03a hotāraṃ tvā vṛṇīmahe 'gne dakṣasya sādhanam |<BR>
RV_5,020.03b yajñeṣu pūrvyaṃ girā prayasvanto havāmahe ||<BR>
RV_5,020.04a itthā yathā ta ūtaye sahasāvan dive-dive |<BR>
RV_5,020.04b rāya ṛtāya sukrato gobhiḥ ṣyāma sadhamādo vīraiḥ syāma sadhamādaḥ ||<BR>
<BR>
RV_5,021.01a manuṣvat tvā ni dhīmahi manuṣvat sam idhīmahi |<BR>
RV_5,021.01c agne manuṣvad aṅgiro devān devayate yaja ||<BR>
RV_5,021.02a tvaṃ hi mānuṣe jane 'gne suprīta idhyase |<BR>
RV_5,021.02c srucas tvā yanty ānuṣak sujāta sarpirāsute ||<BR>
RV_5,021.03a tvāṃ viśve sajoṣaso devāso dūtam akrata |<BR>
RV_5,021.03b saparyantas tvā kave yajñeṣu devam īḷate ||<BR>
RV_5,021.04a devaṃ vo devayajyayāgnim īḷīta martyaḥ |<BR>
RV_5,021.04b samiddhaḥ śukra dīdihy ṛtasya yonim āsadaḥ sasasya yonim āsadaḥ ||<BR>
<BR>
RV_5,022.01a pra viśvasāmann atrivad arcā pāvakaśociṣe |<BR>
RV_5,022.01c yo adhvareṣv īḍyo hotā mandratamo viśi ||<BR>
RV_5,022.02a ny agniṃ jātavedasaṃ dadhātā devam ṛtvijam |<BR>
RV_5,022.02c pra yajña etv ānuṣag adyā devavyacastamaḥ ||<BR>
RV_5,022.03a cikitvinmanasaṃ tvā devam martāsa ūtaye |<BR>
RV_5,022.03c vareṇyasya te 'vasa iyānāso amanmahi ||<BR>
RV_5,022.04a agne cikiddhy asya na idaṃ vacaḥ sahasya |<BR>
RV_5,022.04c taṃ tvā suśipra dampate stomair vardhanty atrayo gīrbhiḥ śumbhanty atrayaḥ ||<BR>
<BR>
RV_5,023.01a agne sahantam ā bhara dyumnasya prāsahā rayim |<BR>
RV_5,023.01c viśvā yaś carṣaṇīr abhy āsā vājeṣu sāsahat ||<BR>
RV_5,023.02a tam agne pṛtanāṣahaṃ rayiṃ sahasva ā bhara |<BR>
RV_5,023.02b tvaṃ hi satyo adbhuto dātā vājasya gomataḥ ||<BR>
RV_5,023.03a viśve hi tvā sajoṣaso janāso vṛktabarhiṣaḥ |<BR>
RV_5,023.03c hotāraṃ sadmasu priyaṃ vyanti vāryā puru ||<BR>
RV_5,023.04a sa hi ṣmā viśvacarṣaṇir abhimāti saho dadhe |<BR>
RV_5,023.04b agna eṣu kṣayeṣv ā revan naḥ śukra dīdihi dyumat pāvaka dīdihi ||<BR>
<BR>
RV_5,024.01a agne tvaṃ no antama uta trātā śivo bhavā varūthyaḥ ||<BR>
RV_5,024.02a vasur agnir vasuśravā acchā nakṣi dyumattamaṃ rayiṃ dāḥ ||<BR>
RV_5,024.03a sa no bodhi śrudhī havam uruṣyā ṇo aghāyataḥ samasmāt ||<BR>
RV_5,024.04a taṃ tvā śociṣṭha dīdivaḥ sumnāya nūnam īmahe sakhibhyaḥ ||<BR>
<BR>
RV_5,025.01a acchā vo agnim avase devaṃ gāsi sa no vasuḥ |<BR>
RV_5,025.01c rāsat putra ṛṣūṇām ṛtāvā parṣati dviṣaḥ ||<BR>
RV_5,025.02a sa hi satyo yam pūrve cid devāsaś cid yam īdhire |<BR>
RV_5,025.02c hotāram mandrajihvam it sudītibhir vibhāvasum ||<BR>
RV_5,025.03a sa no dhītī variṣṭhayā śreṣṭhayā ca sumatyā |<BR>
RV_5,025.03c agne rāyo didīhi naḥ suvṛktibhir vareṇya ||<BR>
RV_5,025.04a agnir deveṣu rājaty agnir marteṣv āviśan |<BR>
RV_5,025.04c agnir no havyavāhano 'gniṃ dhībhiḥ saparyata ||<BR>
RV_5,025.05a agnis tuviśravastamaṃ tuvibrahmāṇam uttamam |<BR>
RV_5,025.05c atūrtaṃ śrāvayatpatim putraṃ dadāti dāśuṣe ||<BR>
RV_5,025.06a agnir dadāti satpatiṃ sāsāha yo yudhā nṛbhiḥ |<BR>
RV_5,025.06c agnir atyaṃ raghuṣyadaṃ jetāram aparājitam ||<BR>
RV_5,025.07a yad vāhiṣṭhaṃ tad agnaye bṛhad arca vibhāvaso |<BR>
RV_5,025.07c mahiṣīva tvad rayis tvad vājā ud īrate ||<BR>
RV_5,025.08a tava dyumanto arcayo grāvevocyate bṛhat |<BR>
RV_5,025.08c uto te tanyatur yathā svāno arta tmanā divaḥ ||<BR>
RV_5,025.09a evāṃ agniṃ vasūyavaḥ sahasānaṃ vavandima |<BR>
RV_5,025.09c sa no viśvā ati dviṣaḥ parṣan nāveva sukratuḥ ||<BR>
<BR>
RV_5,026.01a agne pāvaka rociṣā mandrayā deva jihvayā |<BR>
RV_5,026.01c ā devān vakṣi yakṣi ca ||<BR>
RV_5,026.02a taṃ tvā ghṛtasnav īmahe citrabhāno svardṛśam |<BR>
RV_5,026.02c devāṃ ā vītaye vaha ||<BR>
RV_5,026.03a vītihotraṃ tvā kave dyumantaṃ sam idhīmahi |<BR>
RV_5,026.03c agne bṛhantam adhvare ||<BR>
RV_5,026.04a agne viśvebhir ā gahi devebhir havyadātaye |<BR>
RV_5,026.04b hotāraṃ tvā vṛṇīmahe ||<BR>
RV_5,026.05a yajamānāya sunvata āgne suvīryaṃ vaha |<BR>
RV_5,026.05c devair ā satsi barhiṣi ||<BR>
RV_5,026.06a samidhānaḥ sahasrajid agne dharmāṇi puṣyasi |<BR>
RV_5,026.06c devānāṃ dūta ukthyaḥ ||<BR>
RV_5,026.07a ny agniṃ jātavedasaṃ hotravāhaṃ yaviṣṭhyam |<BR>
RV_5,026.07c dadhātā devam ṛtvijam ||<BR>
RV_5,026.08a pra yajña etv ānuṣag adyā devavyacastamaḥ |<BR>
RV_5,026.08c stṛṇīta barhir āsade ||<BR>
RV_5,026.09a edam maruto aśvinā mitraḥ sīdantu varuṇaḥ |<BR>
RV_5,026.09c devāsaḥ sarvayā viśā ||<BR>
<BR>
RV_5,027.01a anasvantā satpatir māmahe me gāvā cetiṣṭho asuro maghonaḥ |<BR>
RV_5,027.01c traivṛṣṇo agne daśabhiḥ sahasrair vaiśvānara tryaruṇaś ciketa ||<BR>
RV_5,027.02a yo me śatā ca viṃśatiṃ ca gonāṃ harī ca yuktā sudhurā dadāti |<BR>
RV_5,027.02c vaiśvānara suṣṭuto vāvṛdhāno 'gne yaccha tryaruṇāya śarma ||<BR>
RV_5,027.03a evā te agne sumatiṃ cakāno naviṣṭhāya navamaṃ trasadasyuḥ |<BR>
RV_5,027.03c yo me giras tuvijātasya pūrvīr yuktenābhi tryaruṇo gṛṇāti ||<BR>
RV_5,027.04a yo ma iti pravocaty aśvamedhāya sūraye |<BR>
RV_5,027.04b dadad ṛcā saniṃ yate dadan medhām ṛtāyate ||<BR>
RV_5,027.05a yasya mā paruṣāḥ śatam uddharṣayanty ukṣaṇaḥ |<BR>
RV_5,027.05c aśvamedhasya dānāḥ somā iva tryāśiraḥ ||<BR>
RV_5,027.06a indrāgnī śatadāvny aśvamedhe suvīryam |<BR>
RV_5,027.06c kṣatraṃ dhārayatam bṛhad divi sūryam ivājaram ||<BR>
<BR>
RV_5,028.01a samiddho agnir divi śocir aśret pratyaṅṅ uṣasam urviyā vi bhāti |<BR>
RV_5,028.01c eti prācī viśvavārā namobhir devāṃ īḷānā haviṣā ghṛtācī ||<BR>
RV_5,028.02a samidhyamāno amṛtasya rājasi haviṣ kṛṇvantaṃ sacase svastaye |<BR>
RV_5,028.02c viśvaṃ sa dhatte draviṇaṃ yam invasy ātithyam agne ni ca dhatta it puraḥ ||<BR>
RV_5,028.03a agne śardha mahate saubhagāya tava dyumnāny uttamāni santu |<BR>
RV_5,028.03c saṃ jāspatyaṃ suyamam ā kṛṇuṣva śatrūyatām abhi tiṣṭhā mahāṃsi ||<BR>
RV_5,028.04a samiddhasya pramahaso 'gne vande tava śriyam |<BR>
RV_5,028.04c vṛṣabho dyumnavāṃ asi sam adhvareṣv idhyase ||<BR>
RV_5,028.05a samiddho agna āhuta devān yakṣi svadhvara |<BR>
RV_5,028.05c tvaṃ hi havyavāḷ asi ||<BR>
RV_5,028.06a ā juhotā duvasyatāgnim prayaty adhvare |<BR>
RV_5,028.06c vṛṇīdhvaṃ havyavāhanam ||<BR>
<BR>
RV_5,029.01a try aryamā manuṣo devatātā trī rocanā divyā dhārayanta |<BR>
RV_5,029.01c arcanti tvā marutaḥ pūtadakṣās tvam eṣām ṛṣir indrāsi dhīraḥ ||<BR>
RV_5,029.02a anu yad īm maruto mandasānam ārcann indram papivāṃsaṃ sutasya |<BR>
RV_5,029.02c ādatta vajram abhi yad ahiṃ hann apo yahvīr asṛjat sartavā u ||<BR>
RV_5,029.03a uta brahmāṇo maruto me asyendraḥ somasya suṣutasya peyāḥ |<BR>
RV_5,029.03c tad dhi havyam manuṣe gā avindad ahann ahim papivāṃ indro asya ||<BR>
RV_5,029.04a ād rodasī vitaraṃ vi ṣkabhāyat saṃvivyānaś cid bhiyase mṛgaṃ kaḥ |<BR>
RV_5,029.04c jigartim indro apajargurāṇaḥ prati śvasantam ava dānavaṃ han ||<BR>
RV_5,029.05a adha kratvā maghavan tubhyaṃ devā anu viśve adaduḥ somapeyam |<BR>
RV_5,029.05c yat sūryasya haritaḥ patantīḥ puraḥ satīr uparā etaśe kaḥ ||<BR>
RV_5,029.06a nava yad asya navatiṃ ca bhogān sākaṃ vajreṇa maghavā vivṛścat |<BR>
RV_5,029.06c arcantīndram marutaḥ sadhasthe traiṣṭubhena vacasā bādhata dyām ||<BR>
RV_5,029.07a sakhā sakhye apacat tūyam agnir asya kratvā mahiṣā trī śatāni |<BR>
RV_5,029.07c trī sākam indro manuṣaḥ sarāṃsi sutam pibad vṛtrahatyāya somam ||<BR>
RV_5,029.08a trī yac chatā mahiṣāṇām agho mās trī sarāṃsi maghavā somyāpāḥ |<BR>
RV_5,029.08c kāraṃ na viśve ahvanta devā bharam indrāya yad ahiṃ jaghāna ||<BR>
RV_5,029.09a uśanā yat sahasyair ayātaṃ gṛham indra jūjuvānebhir aśvaiḥ |<BR>
RV_5,029.09c vanvāno atra sarathaṃ yayātha kutsena devair avanor ha śuṣṇam ||<BR>
RV_5,029.10a prānyac cakram avṛhaḥ sūryasya kutsāyānyad varivo yātave 'kaḥ |<BR>
RV_5,029.10c anāso dasyūṃr amṛṇo vadhena ni duryoṇa āvṛṇaṅ mṛdhravācaḥ ||<BR>
RV_5,029.11a stomāsas tvā gaurivīter avardhann arandhayo vaidathināya piprum |<BR>
RV_5,029.11c ā tvām ṛjiśvā sakhyāya cakre pacan paktīr apibaḥ somam asya ||<BR>
RV_5,029.12a navagvāsaḥ sutasomāsa indraṃ daśagvāso abhy arcanty arkaiḥ |<BR>
RV_5,029.12c gavyaṃ cid ūrvam apidhānavantaṃ taṃ cin naraḥ śaśamānā apa vran ||<BR>
RV_5,029.13a katho nu te pari carāṇi vidvān vīryā maghavan yā cakartha |<BR>
RV_5,029.13c yā co nu navyā kṛṇavaḥ śaviṣṭha pred u tā te vidatheṣu bravāma ||<BR>
RV_5,029.14a etā viśvā cakṛvāṃ indra bhūry aparīto januṣā vīryeṇa |<BR>
RV_5,029.14c yā cin nu vajrin kṛṇavo dadhṛṣvān na te vartā taviṣyā asti tasyāḥ ||<BR>
RV_5,029.15a indra brahma kriyamāṇā juṣasva yā te śaviṣṭha navyā akarma |<BR>
RV_5,029.15c vastreva bhadrā sukṛtā vasūyū rathaṃ na dhīraḥ svapā atakṣam ||<BR>
<BR>
RV_5,030.01a kva sya vīraḥ ko apaśyad indraṃ sukharatham īyamānaṃ haribhyām |<BR>
RV_5,030.01c yo rāyā vajrī sutasomam icchan tad oko gantā puruhūta ūtī ||<BR>
RV_5,030.02a avācacakṣam padam asya sasvar ugraṃ nidhātur anv āyam icchan |<BR>
RV_5,030.02c apṛccham anyāṃ uta te ma āhur indraṃ naro bubudhānā aśema ||<BR>
RV_5,030.03a pra nu vayaṃ sute yā te kṛtānīndra bravāma yāni no jujoṣaḥ |<BR>
RV_5,030.03b vedad avidvāñ chṛṇavac ca vidvān vahate 'yam maghavā sarvasenaḥ ||<BR>
RV_5,030.04a sthiram manaś cakṛṣe jāta indra veṣīd eko yudhaye bhūyasaś cit |<BR>
RV_5,030.04b aśmānaṃ cic chavasā didyuto vi vido gavām ūrvam usriyāṇām ||<BR>
RV_5,030.05a paro yat tvam parama ājaniṣṭhāḥ parāvati śrutyaṃ nāma bibhrat |<BR>
RV_5,030.05c ataś cid indrād abhayanta devā viśvā apo ajayad dāsapatnīḥ ||<BR>
RV_5,030.06a tubhyed ete marutaḥ suśevā arcanty arkaṃ sunvanty andhaḥ |<BR>
RV_5,030.06c ahim ohānam apa āśayānam pra māyābhir māyinaṃ sakṣad indraḥ ||<BR>
RV_5,030.07a vi ṣū mṛdho januṣā dānam invann ahan gavā maghavan saṃcakānaḥ |<BR>
RV_5,030.07c atrā dāsasya namuceḥ śiro yad avartayo manave gātum icchan ||<BR>
RV_5,030.08a yujaṃ hi mām akṛthā ād id indra śiro dāsasya namucer mathāyan |<BR>
RV_5,030.08c aśmānaṃ cit svaryaṃ vartamānam pra cakriyeva rodasī marudbhyaḥ ||<BR>
RV_5,030.09a striyo hi dāsa āyudhāni cakre kim mā karann abalā asya senāḥ |<BR>
RV_5,030.09c antar hy akhyad ubhe asya dhene athopa praid yudhaye dasyum indraḥ ||<BR>
RV_5,030.10a sam atra gāvo 'bhito 'navanteheha vatsair viyutā yad āsan |<BR>
RV_5,030.10c saṃ tā indro asṛjad asya śākair yad īṃ somāsaḥ suṣutā amandan ||<BR>
RV_5,030.11a yad īṃ somā babhrudhūtā amandann aroravīd vṛṣabhaḥ sādaneṣu |<BR>
RV_5,030.11c purandaraḥ papivāṃ indro asya punar gavām adadād usriyāṇām ||<BR>
RV_5,030.12a bhadram idaṃ ruśamā agne akran gavāṃ catvāri dadataḥ sahasrā |<BR>
RV_5,030.12c ṛṇañcayasya prayatā maghāni praty agrabhīṣma nṛtamasya nṛṇām ||<BR>
RV_5,030.13a supeśasam māva sṛjanty astaṃ gavāṃ sahasrai ruśamāso agne |<BR>
RV_5,030.13c tīvrā indram amamanduḥ sutāso 'ktor vyuṣṭau paritakmyāyāḥ ||<BR>
RV_5,030.14a aucchat sā rātrī paritakmyā yāṃ ṛṇañcaye rājani ruśamānām |<BR>
RV_5,030.14c atyo na vājī raghur ajyamāno babhruś catvāry asanat sahasrā ||<BR>
RV_5,030.15a catuḥsahasraṃ gavyasya paśvaḥ praty agrabhīṣma ruśameṣv agne |<BR>
RV_5,030.15c gharmaś cit taptaḥ pravṛje ya āsīd ayasmayas tam v ādāma viprāḥ ||<BR>
<BR>
RV_5,031.01a indro rathāya pravataṃ kṛṇoti yam adhyasthān maghavā vājayantam |<BR>
RV_5,031.01c yūtheva paśvo vy unoti gopā ariṣṭo yāti prathamaḥ siṣāsan ||<BR>
RV_5,031.02a ā pra drava harivo mā vi venaḥ piśaṅgarāte abhi naḥ sacasva |<BR>
RV_5,031.02c nahi tvad indra vasyo anyad asty amenāṃś cij janivataś cakartha ||<BR>
RV_5,031.03a ud yat sahaḥ sahasa ājaniṣṭa dediṣṭa indra indriyāṇi viśvā |<BR>
RV_5,031.03c prācodayat sudughā vavre antar vi jyotiṣā saṃvavṛtvat tamo 'vaḥ ||<BR>
RV_5,031.04a anavas te ratham aśvāya takṣan tvaṣṭā vajram puruhūta dyumantam |<BR>
RV_5,031.04c brahmāṇa indram mahayanto arkair avardhayann ahaye hantavā u ||<BR>
RV_5,031.05a vṛṣṇe yat te vṛṣaṇo arkam arcān indra grāvāṇo aditiḥ sajoṣāḥ |<BR>
RV_5,031.05c anaśvāso ye pavayo 'rathā indreṣitā abhy avartanta dasyūn ||<BR>
RV_5,031.06a pra te pūrvāṇi karaṇāni vocam pra nūtanā maghavan yā cakartha |<BR>
RV_5,031.06c śaktīvo yad vibharā rodasī ubhe jayann apo manave dānucitrāḥ ||<BR>
RV_5,031.07a tad in nu te karaṇaṃ dasma viprāhiṃ yad ghnann ojo atrāmimīthāḥ |<BR>
RV_5,031.07c śuṣṇasya cit pari māyā agṛbhṇāḥ prapitvaṃ yann apa dasyūṃr asedhaḥ ||<BR>
RV_5,031.08a tvam apo yadave turvaśāyāramayaḥ sudughāḥ pāra indra |<BR>
RV_5,031.08c ugram ayātam avaho ha kutsaṃ saṃ ha yad vām uśanāranta devāḥ ||<BR>
RV_5,031.09a indrākutsā vahamānā rathenā vām atyā api karṇe vahantu |<BR>
RV_5,031.09c niḥ ṣīm adbhyo dhamatho niḥ ṣadhasthān maghono hṛdo varathas tamāṃsi ||<BR>
RV_5,031.10a vātasya yuktān suyujaś cid aśvān kaviś cid eṣo ajagann avasyuḥ |<BR>
RV_5,031.10c viśve te atra marutaḥ sakhāya indra brahmāṇi taviṣīm avardhan ||<BR>
RV_5,031.11a sūraś cid ratham paritakmyāyām pūrvaṃ karad uparaṃ jūjuvāṃsam |<BR>
RV_5,031.11c bharac cakram etaśaḥ saṃ riṇāti puro dadhat saniṣyati kratuṃ naḥ ||<BR>
RV_5,031.12a āyaṃ janā abhicakṣe jagāmendraḥ sakhāyaṃ sutasomam icchan |<BR>
RV_5,031.12c vadan grāvāva vedim bhriyāte yasya jīram adhvaryavaś caranti ||<BR>
RV_5,031.13a ye cākananta cākananta nū te martā amṛta mo te aṃha āran |<BR>
RV_5,031.13c vāvandhi yajyūṃr uta teṣu dhehy ojo janeṣu yeṣu te syāma ||<BR>
<BR>
RV_5,032.01a adardar utsam asṛjo vi khāni tvam arṇavān badbadhānāṃ aramṇāḥ |<BR>
RV_5,032.01c mahāntam indra parvataṃ vi yad vaḥ sṛjo vi dhārā ava dānavaṃ han ||<BR>
RV_5,032.02a tvam utsāṃ ṛtubhir badbadhānāṃ araṃha ūdhaḥ parvatasya vajrin |<BR>
RV_5,032.02c ahiṃ cid ugra prayutaṃ śayānaṃ jaghanvāṃ indra taviṣīm adhatthāḥ ||<BR>
RV_5,032.03a tyasya cin mahato nir mṛgasya vadhar jaghāna taviṣībhir indraḥ |<BR>
RV_5,032.03c ya eka id apratir manyamāna ād asmād anyo ajaniṣṭa tavyān ||<BR>
RV_5,032.04a tyaṃ cid eṣāṃ svadhayā madantam miho napātaṃ suvṛdhaṃ tamogām |<BR>
RV_5,032.04c vṛṣaprabharmā dānavasya bhāmaṃ vajreṇa vajrī ni jaghāna śuṣṇam ||<BR>
RV_5,032.05a tyaṃ cid asya kratubhir niṣattam amarmaṇo vidad id asya marma |<BR>
RV_5,032.05c yad īṃ sukṣatra prabhṛtā madasya yuyutsantaṃ tamasi harmye dhāḥ ||<BR>
RV_5,032.06a tyaṃ cid itthā katpayaṃ śayānam asūrye tamasi vāvṛdhānam |<BR>
RV_5,032.06c taṃ cin mandāno vṛṣabhaḥ sutasyoccair indro apagūryā jaghāna ||<BR>
RV_5,032.07a ud yad indro mahate dānavāya vadhar yamiṣṭa saho apratītam |<BR>
RV_5,032.07c yad īṃ vajrasya prabhṛtau dadābha viśvasya jantor adhamaṃ cakāra ||<BR>
RV_5,032.08a tyaṃ cid arṇam madhupaṃ śayānam asinvaṃ vavram mahy ādad ugraḥ |<BR>
RV_5,032.08c apādam atram mahatā vadhena ni duryoṇa āvṛṇaṅ mṛdhravācam ||<BR>
RV_5,032.09a ko asya śuṣmaṃ taviṣīṃ varāta eko dhanā bharate apratītaḥ |<BR>
RV_5,032.09c ime cid asya jrayaso nu devī indrasyaujaso bhiyasā jihāte ||<BR>
RV_5,032.10a ny asmai devī svadhitir jihīta indrāya gātur uśatīva yeme |<BR>
RV_5,032.10c saṃ yad ojo yuvate viśvam ābhir anu svadhāvne kṣitayo namanta ||<BR>
RV_5,032.11a ekaṃ nu tvā satpatim pāñcajanyaṃ jātaṃ śṛṇomi yaśasaṃ janeṣu |<BR>
RV_5,032.11c tam me jagṛbhra āśaso naviṣṭhaṃ doṣā vastor havamānāsa indram ||<BR>
RV_5,032.12a evā hi tvām ṛtuthā yātayantam maghā viprebhyo dadataṃ śṛṇomi |<BR>
RV_5,032.12c kiṃ te brahmāṇo gṛhate sakhāyo ye tvāyā nidadhuḥ kāmam indra ||<BR>
<BR>
RV_5,033.01a mahi mahe tavase dīdhye nṝn indrāyetthā tavase atavyān |<BR>
RV_5,033.01c yo asmai sumatiṃ vājasātau stuto jane samaryaś ciketa ||<BR>
RV_5,033.02a sa tvaṃ na indra dhiyasāno arkair harīṇāṃ vṛṣan yoktram aśreḥ |<BR>
RV_5,033.02c yā itthā maghavann anu joṣaṃ vakṣo abhi prāryaḥ sakṣi janān ||<BR>
RV_5,033.03a na te ta indrābhy asmad ṛṣvāyuktāso abrahmatā yad asan |<BR>
RV_5,033.03c tiṣṭhā ratham adhi taṃ vajrahastā raśmiṃ deva yamase svaśvaḥ ||<BR>
RV_5,033.04a purū yat ta indra santy ukthā gave cakarthorvarāsu yudhyan |<BR>
RV_5,033.04c tatakṣe sūryāya cid okasi sve vṛṣā samatsu dāsasya nāma cit ||<BR>
RV_5,033.05a vayaṃ te ta indra ye ca naraḥ śardho jajñānā yātāś ca rathāḥ |<BR>
RV_5,033.05c āsmāñ jagamyād ahiśuṣma satvā bhago na havyaḥ prabhṛtheṣu cāruḥ ||<BR>
RV_5,033.06a papṛkṣeṇyam indra tve hy ojo nṛmṇāni ca nṛtamāno amartaḥ |<BR>
RV_5,033.06c sa na enīṃ vasavāno rayiṃ dāḥ prārya stuṣe tuvimaghasya dānam ||<BR>
RV_5,033.07a evā na indrotibhir ava pāhi gṛṇataḥ śūra kārūn |<BR>
RV_5,033.07c uta tvacaṃ dadato vājasātau piprīhi madhvaḥ suṣutasya cāroḥ ||<BR>
RV_5,033.08a uta tye mā paurukutsyasya sūres trasadasyor hiraṇino rarāṇāḥ |<BR>
RV_5,033.08c vahantu mā daśa śyetāso asya gairikṣitasya kratubhir nu saśce ||<BR>
RV_5,033.09a uta tye mā mārutāśvasya śoṇāḥ kratvāmaghāso vidathasya rātau |<BR>
RV_5,033.09c sahasrā me cyavatāno dadāna ānūkam aryo vapuṣe nārcat ||<BR>
RV_5,033.10a uta tye mā dhvanyasya juṣṭā lakṣmaṇyasya suruco yatānāḥ |<BR>
RV_5,033.10c mahnā rāyaḥ saṃvaraṇasya ṛṣer vrajaṃ na gāvaḥ prayatā api gman ||<BR>
<BR>
RV_5,034.01a ajātaśatrum ajarā svarvaty anu svadhāmitā dasmam īyate |<BR>
RV_5,034.01c sunotana pacata brahmavāhase puruṣṭutāya prataraṃ dadhātana ||<BR>
RV_5,034.02a ā yaḥ somena jaṭharam apipratāmandata maghavā madhvo andhasaḥ |<BR>
RV_5,034.02c yad īm mṛgāya hantave mahāvadhaḥ sahasrabhṛṣṭim uśanā vadhaṃ yamat ||<BR>
RV_5,034.03a yo asmai ghraṃsa uta vā ya ūdhani somaṃ sunoti bhavati dyumāṃ aha |<BR>
RV_5,034.03c apāpa śakras tatanuṣṭim ūhati tanūśubhram maghavā yaḥ kavāsakhaḥ ||<BR>
RV_5,034.04a yasyāvadhīt pitaraṃ yasya mātaraṃ yasya śakro bhrātaraṃ nāta īṣate |<BR>
RV_5,034.04c vetīd v asya prayatā yataṅkaro na kilbiṣād īṣate vasva ākaraḥ ||<BR>
RV_5,034.05a na pañcabhir daśabhir vaṣṭy ārabhaṃ nāsunvatā sacate puṣyatā cana |<BR>
RV_5,034.05c jināti ved amuyā hanti vā dhunir ā devayum bhajati gomati vraje ||<BR>
RV_5,034.06a vitvakṣaṇaḥ samṛtau cakramāsajo 'sunvato viṣuṇaḥ sunvato vṛdhaḥ |<BR>
RV_5,034.06c indro viśvasya damitā vibhīṣaṇo yathāvaśaṃ nayati dāsam āryaḥ ||<BR>
RV_5,034.07a sam īm paṇer ajati bhojanam muṣe vi dāśuṣe bhajati sūnaraṃ vasu |<BR>
RV_5,034.07c durge cana dhriyate viśva ā puru jano yo asya taviṣīm acukrudhat ||<BR>
RV_5,034.08a saṃ yaj janau sudhanau viśvaśardhasāv aved indro maghavā goṣu śubhriṣu |<BR>
RV_5,034.08c yujaṃ hy anyam akṛta pravepany ud īṃ gavyaṃ sṛjate satvabhir dhuniḥ ||<BR>
RV_5,034.09a sahasrasām āgniveśiṃ gṛṇīṣe śatrim agna upamāṃ ketum aryaḥ |<BR>
RV_5,034.09c tasmā āpaḥ saṃyataḥ pīpayanta tasmin kṣatram amavat tveṣam astu ||<BR>
<BR>
RV_5,035.01a yas te sādhiṣṭho 'vasa indra kratuṣ ṭam ā bhara |<BR>
RV_5,035.01c asmabhyaṃ carṣaṇīsahaṃ sasniṃ vājeṣu duṣṭaram ||<BR>
RV_5,035.02a yad indra te catasro yac chūra santi tisraḥ |<BR>
RV_5,035.02c yad vā pañca kṣitīnām avas tat su na ā bhara ||<BR>
RV_5,035.03a ā te 'vo vareṇyaṃ vṛṣantamasya hūmahe |<BR>
RV_5,035.03c vṛṣajūtir hi jajñiṣa ābhūbhir indra turvaṇiḥ ||<BR>
RV_5,035.04a vṛṣā hy asi rādhase jajñiṣe vṛṣṇi te śavaḥ |<BR>
RV_5,035.04c svakṣatraṃ te dhṛṣan manaḥ satrāham indra pauṃsyam ||<BR>
RV_5,035.05a tvaṃ tam indra martyam amitrayantam adrivaḥ |<BR>
RV_5,035.05c sarvarathā śatakrato ni yāhi śavasas pate ||<BR>
RV_5,035.06a tvām id vṛtrahantama janāso vṛktabarhiṣaḥ |<BR>
RV_5,035.06c ugram pūrvīṣu pūrvyaṃ havante vājasātaye ||<BR>
RV_5,035.07a asmākam indra duṣṭaram puroyāvānam ājiṣu |<BR>
RV_5,035.07c sayāvānaṃ dhane-dhane vājayantam avā ratham ||<BR>
RV_5,035.08a asmākam indrehi no ratham avā purandhyā |<BR>
RV_5,035.08c vayaṃ śaviṣṭha vāryaṃ divi śravo dadhīmahi divi stomam manāmahe ||<BR>
<BR>
RV_5,036.01a sa ā gamad indro yo vasūnāṃ ciketad dātuṃ dāmano rayīṇām |<BR>
RV_5,036.01c dhanvacaro na vaṃsagas tṛṣāṇaś cakamānaḥ pibatu dugdham aṃśum ||<BR>
RV_5,036.02a ā te hanū harivaḥ śūra śipre ruhat somo na parvatasya pṛṣṭhe |<BR>
RV_5,036.02c anu tvā rājann arvato na hinvan gīrbhir madema puruhūta viśve ||<BR>
RV_5,036.03a cakraṃ na vṛttam puruhūta vepate mano bhiyā me amater id adrivaḥ |<BR>
RV_5,036.03c rathād adhi tvā jaritā sadāvṛdha kuvin nu stoṣan maghavan purūvasuḥ ||<BR>
RV_5,036.04a eṣa grāveva jaritā ta indreyarti vācam bṛhad āśuṣāṇaḥ |<BR>
RV_5,036.04c pra savyena maghavan yaṃsi rāyaḥ pra dakṣiṇid dharivo mā vi venaḥ ||<BR>
RV_5,036.05a vṛṣā tvā vṛṣaṇaṃ vardhatu dyaur vṛṣā vṛṣabhyāṃ vahase haribhyām |<BR>
RV_5,036.05c sa no vṛṣā vṛṣarathaḥ suśipra vṛṣakrato vṛṣā vajrin bhare dhāḥ ||<BR>
RV_5,036.06a yo rohitau vājinau vājinīvān tribhiḥ śataiḥ sacamānāv adiṣṭa |<BR>
RV_5,036.06c yūne sam asmai kṣitayo namantāṃ śrutarathāya maruto duvoyā ||<BR>
<BR>
RV_5,037.01a sam bhānunā yatate sūryasyājuhvāno ghṛtapṛṣṭhaḥ svañcāḥ |<BR>
RV_5,037.01c tasmā amṛdhrā uṣaso vy ucchān ya indrāya sunavāmety āha ||<BR>
RV_5,037.02a samiddhāgnir vanavat stīrṇabarhir yuktagrāvā sutasomo jarāte |<BR>
RV_5,037.02c grāvāṇo yasyeṣiraṃ vadanty ayad adhvaryur haviṣāva sindhum ||<BR>
RV_5,037.03a vadhūr iyam patim icchanty eti ya īṃ vahāte mahiṣīm iṣirām |<BR>
RV_5,037.03c āsya śravasyād ratha ā ca ghoṣāt purū sahasrā pari vartayāte ||<BR>
RV_5,037.04a na sa rājā vyathate yasminn indras tīvraṃ somam pibati gosakhāyam |<BR>
RV_5,037.04c ā satvanair ajati hanti vṛtraṃ kṣeti kṣitīḥ subhago nāma puṣyan ||<BR>
RV_5,037.05a puṣyāt kṣeme abhi yoge bhavāty ubhe vṛtau saṃyatī saṃ jayāti |<BR>
RV_5,037.05c priyaḥ sūrye priyo agnā bhavāti ya indrāya sutasomo dadāśat ||<BR>
<BR>
RV_5,038.01a uroṣ ṭa indra rādhaso vibhvī rātiḥ śatakrato |<BR>
RV_5,038.01c adhā no viśvacarṣaṇe dyumnā sukṣatra maṃhaya ||<BR>
RV_5,038.02a yad īm indra śravāyyam iṣaṃ śaviṣṭha dadhiṣe |<BR>
RV_5,038.02c paprathe dīrghaśruttamaṃ hiraṇyavarṇa duṣṭaram ||<BR>
RV_5,038.03a śuṣmāso ye te adrivo mehanā ketasāpaḥ |<BR>
RV_5,038.03c ubhā devāv abhiṣṭaye divaś ca gmaś ca rājathaḥ ||<BR>
RV_5,038.04a uto no asya kasya cid dakṣasya tava vṛtrahan |<BR>
RV_5,038.04c asmabhyaṃ nṛmṇam ā bharāsmabhyaṃ nṛmaṇasyase ||<BR>
RV_5,038.05a nū ta ābhir abhiṣṭibhis tava śarmañ chatakrato |<BR>
RV_5,038.05c indra syāma sugopāḥ śūra syāma sugopāḥ ||<BR>
<BR>
RV_5,039.01a yad indra citra mehanāsti tvādātam adrivaḥ |<BR>
RV_5,039.01c rādhas tan no vidadvasa ubhayāhasty ā bhara ||<BR>
RV_5,039.02a yan manyase vareṇyam indra dyukṣaṃ tad ā bhara |<BR>
RV_5,039.02c vidyāma tasya te vayam akūpārasya dāvane ||<BR>
RV_5,039.03a yat te ditsu prarādhyam mano asti śrutam bṛhat |<BR>
RV_5,039.03c tena dṛḷhā cid adriva ā vājaṃ darṣi sātaye ||<BR>
RV_5,039.04a maṃhiṣṭhaṃ vo maghonāṃ rājānaṃ carṣaṇīnām |<BR>
RV_5,039.04c indram upa praśastaye pūrvībhir jujuṣe giraḥ ||<BR>
RV_5,039.05a asmā it kāvyaṃ vaca uktham indrāya śaṃsyam |<BR>
RV_5,039.05c tasmā u brahmavāhase giro vardhanty atrayo giraḥ śumbhanty atrayaḥ ||<BR>
<BR>
RV_5,040.01a ā yāhy adribhiḥ sutaṃ somaṃ somapate piba |<BR>
RV_5,040.01c vṛṣann indra vṛṣabhir vṛtrahantama ||<BR>
RV_5,040.02a vṛṣā grāvā vṛṣā mado vṛṣā somo ayaṃ sutaḥ |<BR>
RV_5,040.02c vṛṣann indra vṛṣabhir vṛtrahantama ||<BR>
RV_5,040.03a vṛṣā tvā vṛṣaṇaṃ huve vajriñ citrābhir ūtibhiḥ |<BR>
RV_5,040.03c vṛṣann indra vṛṣabhir vṛtrahantama ||<BR>
RV_5,040.04a ṛjīṣī vajrī vṛṣabhas turāṣāṭ chuṣmī rājā vṛtrahā somapāvā |<BR>
RV_5,040.04c yuktvā haribhyām upa yāsad arvāṅ mādhyandine savane matsad indraḥ ||<BR>
RV_5,040.05a yat tvā sūrya svarbhānus tamasāvidhyad āsuraḥ |<BR>
RV_5,040.05c akṣetravid yathā mugdho bhuvanāny adīdhayuḥ ||<BR>
RV_5,040.06a svarbhānor adha yad indra māyā avo divo vartamānā avāhan |<BR>
RV_5,040.06c gūḷhaṃ sūryaṃ tamasāpavratena turīyeṇa brahmaṇāvindad atriḥ ||<BR>
RV_5,040.07a mā mām imaṃ tava santam atra irasyā drugdho bhiyasā ni gārīt |<BR>
RV_5,040.07c tvam mitro asi satyarādhās tau mehāvataṃ varuṇaś ca rājā ||<BR>
RV_5,040.08a grāvṇo brahmā yuyujānaḥ saparyan kīriṇā devān namasopaśikṣan |<BR>
RV_5,040.08c atriḥ sūryasya divi cakṣur ādhāt svarbhānor apa māyā aghukṣat ||<BR>
RV_5,040.09a yaṃ vai sūryaṃ svarbhānus tamasāvidhyad āsuraḥ |<BR>
RV_5,040.09c atrayas tam anv avindan nahy anye aśaknuvan ||<BR>
<BR>
RV_5,041.01a ko nu vām mitrāvaruṇāv ṛtāyan divo vā mahaḥ pārthivasya vā de |<BR>
RV_5,041.01c ṛtasya vā sadasi trāsīthāṃ no yajñāyate vā paśuṣo na vājān ||<BR>
RV_5,041.02a te no mitro varuṇo aryamāyur indra ṛbhukṣā maruto juṣanta |<BR>
RV_5,041.02c namobhir vā ye dadhate suvṛktiṃ stomaṃ rudrāya mīḷhuṣe sajoṣāḥ ||<BR>
RV_5,041.03a ā vāṃ yeṣṭhāśvinā huvadhyai vātasya patman rathyasya puṣṭau |<BR>
RV_5,041.03c uta vā divo asurāya manma prāndhāṃsīva yajyave bharadhvam ||<BR>
RV_5,041.04a pra sakṣaṇo divyaḥ kaṇvahotā trito divaḥ sajoṣā vāto agniḥ |<BR>
RV_5,041.04c pūṣā bhagaḥ prabhṛthe viśvabhojā ājiṃ na jagmur āśvaśvatamāḥ ||<BR>
RV_5,041.05a pra vo rayiṃ yuktāśvam bharadhvaṃ rāya eṣe 'vase dadhīta dhīḥ |<BR>
RV_5,041.05c suśeva evair auśijasya hotā ye va evā marutas turāṇām ||<BR>
RV_5,041.06a pra vo vāyuṃ rathayujaṃ kṛṇudhvam pra devaṃ vipram panitāram arkaiḥ |<BR>
RV_5,041.06c iṣudhyava ṛtasāpaḥ purandhīr vasvīr no atra patnīr ā dhiye dhuḥ ||<BR>
RV_5,041.07a upa va eṣe vandyebhiḥ śūṣaiḥ pra yahvī divaś citayadbhir arkaiḥ |<BR>
RV_5,041.07c uṣāsānaktā viduṣīva viśvam ā hā vahato martyāya yajñam ||<BR>
RV_5,041.08a abhi vo arce poṣyāvato nṝn vāstoṣ patiṃ tvaṣṭāraṃ rarāṇaḥ |<BR>
RV_5,041.08c dhanyā sajoṣā dhiṣaṇā namobhir vanaspatīṃr oṣadhī rāya eṣe ||<BR>
RV_5,041.09a tuje nas tane parvatāḥ santu svaitavo ye vasavo na vīrāḥ |<BR>
RV_5,041.09c panita āptyo yajataḥ sadā no vardhān naḥ śaṃsaṃ naryo abhiṣṭau ||<BR>
RV_5,041.10a vṛṣṇo astoṣi bhūmyasya garbhaṃ trito napātam apāṃ suvṛkti |<BR>
RV_5,041.10c gṛṇīte agnir etarī na śūṣaiḥ śociṣkeśo ni riṇāti vanā ||<BR>
RV_5,041.11a kathā mahe rudriyāya bravāma kad rāye cikituṣe bhagāya |<BR>
RV_5,041.11c āpa oṣadhīr uta no 'vantu dyaur vanā girayo vṛkṣakeśāḥ ||<BR>
RV_5,041.12a śṛṇotu na ūrjām patir giraḥ sa nabhas tarīyāṃ iṣiraḥ parijmā |<BR>
RV_5,041.12c śṛṇvantv āpaḥ puro na śubhrāḥ pari sruco babṛhāṇasyādreḥ ||<BR>
RV_5,041.13a vidā cin nu mahānto ye va evā bravāma dasmā vāryaṃ dadhānāḥ |<BR>
RV_5,041.13c vayaś cana subhva āva yanti kṣubhā martam anuyataṃ vadhasnaiḥ ||<BR>
RV_5,041.14a ā daivyāni pārthivāni janmāpaś cācchā sumakhāya vocam |<BR>
RV_5,041.14c vardhantāṃ dyāvo giraś candrāgrā udā vardhantām abhiṣātā arṇāḥ ||<BR>
RV_5,041.15a pade-pade me jarimā ni dhāyi varūtrī vā śakrā yā pāyubhiś ca |<BR>
RV_5,041.15c siṣaktu mātā mahī rasā naḥ smat sūribhir ṛjuhasta ṛjuvaniḥ ||<BR>
RV_5,041.16a kathā dāśema namasā sudānūn evayā maruto acchoktau praśravaso maruto acchoktau |<BR>
RV_5,041.16c mā no 'hir budhnyo riṣe dhād asmākam bhūd upamātivaniḥ ||<BR>
RV_5,041.17a iti cin nu prajāyai paśumatyai devāso vanate martyo va ā devāso vanate martyo vaḥ |<BR>
RV_5,041.17c atrā śivāṃ tanvo dhāsim asyā jarāṃ cin me nirṛtir jagrasīta ||<BR>
RV_5,041.18a tāṃ vo devāḥ sumatim ūrjayantīm iṣam aśyāma vasavaḥ śasā goḥ |<BR>
RV_5,041.18c sā naḥ sudānur mṛḷayantī devī prati dravantī suvitāya gamyāḥ ||<BR>
RV_5,041.19a abhi na iḷā yūthasya mātā sman nadībhir urvaśī vā gṛṇātu |<BR>
RV_5,041.19c urvaśī vā bṛhaddivā gṛṇānābhyūrṇvānā prabhṛthasyāyoḥ ||<BR>
RV_5,041.20a siṣaktu na ūrjavyasya puṣṭeḥ ||<BR>
<BR>
RV_5,042.01a pra śantamā varuṇaṃ dīdhitī gīr mitram bhagam aditiṃ nūnam aśyāḥ |<BR>
RV_5,042.01c pṛṣadyoniḥ pañcahotā śṛṇotv atūrtapanthā asuro mayobhuḥ ||<BR>
RV_5,042.02a prati me stomam aditir jagṛbhyāt sūnuṃ na mātā hṛdyaṃ suśevam |<BR>
RV_5,042.02c brahma priyaṃ devahitaṃ yad asty aham mitre varuṇe yan mayobhu ||<BR>
RV_5,042.03a ud īraya kavitamaṃ kavīnām unattainam abhi madhvā ghṛtena |<BR>
RV_5,042.03c sa no vasūni prayatā hitāni candrāṇi devaḥ savitā suvāti ||<BR>
RV_5,042.04a sam indra ṇo manasā neṣi gobhiḥ saṃ sūribhir harivaḥ saṃ svasti |<BR>
RV_5,042.04c sam brahmaṇā devahitaṃ yad asti saṃ devānāṃ sumatyā yajñiyānām ||<BR>
RV_5,042.05a devo bhagaḥ savitā rāyo aṃśa indro vṛtrasya saṃjito dhanānām |<BR>
RV_5,042.05c ṛbhukṣā vāja uta vā purandhir avantu no amṛtāsas turāsaḥ ||<BR>
RV_5,042.06a marutvato apratītasya jiṣṇor ajūryataḥ pra bravāmā kṛtāni |<BR>
RV_5,042.06c na te pūrve maghavan nāparāso na vīryaṃ nūtanaḥ kaś canāpa ||<BR>
RV_5,042.07a upa stuhi prathamaṃ ratnadheyam bṛhaspatiṃ sanitāraṃ dhanānām |<BR>
RV_5,042.07c yaḥ śaṃsate stuvate śambhaviṣṭhaḥ purūvasur āgamaj johuvānam ||<BR>
RV_5,042.08a tavotibhiḥ sacamānā ariṣṭā bṛhaspate maghavānaḥ suvīrāḥ |<BR>
RV_5,042.08c ye aśvadā uta vā santi godā ye vastradāḥ subhagās teṣu rāyaḥ ||<BR>
RV_5,042.09a visarmāṇaṃ kṛṇuhi vittam eṣāṃ ye bhuñjate apṛṇanto na ukthaiḥ |<BR>
RV_5,042.09c apavratān prasave vāvṛdhānān brahmadviṣaḥ sūryād yāvayasva ||<BR>
RV_5,042.10a ya ohate rakṣaso devavītāv acakrebhis tam maruto ni yāta |<BR>
RV_5,042.10c yo vaḥ śamīṃ śaśamānasya nindāt tucchyān kāmān karate siṣvidānaḥ ||<BR>
RV_5,042.11a tam u ṣṭuhi yaḥ sviṣuḥ sudhanvā yo viśvasya kṣayati bheṣajasya |<BR>
RV_5,042.11c yakṣvā mahe saumanasāya rudraṃ namobhir devam asuraṃ duvasya ||<BR>
RV_5,042.12a damūnaso apaso ye suhastā vṛṣṇaḥ patnīr nadyo vibhvataṣṭāḥ |<BR>
RV_5,042.12c sarasvatī bṛhaddivota rākā daśasyantīr varivasyantu śubhrāḥ ||<BR>
RV_5,042.13a pra sū mahe suśaraṇāya medhāṃ giram bhare navyasīṃ jāyamānām |<BR>
RV_5,042.13c ya āhanā duhitur vakṣaṇāsu rūpā mināno akṛṇod idaṃ naḥ ||<BR>
RV_5,042.14a pra suṣṭuti stanayantaṃ ruvantam iḷas patiṃ jaritar nūnam aśyāḥ |<BR>
RV_5,042.14c yo abdimāṃ udanimāṃ iyarti pra vidyutā rodasī ukṣamāṇaḥ ||<BR>
RV_5,042.15a eṣa stomo mārutaṃ śardho acchā rudrasya sūnūṃr yuvanyūṃr ud aśyāḥ |<BR>
RV_5,042.15c kāmo rāye havate mā svasty upa stuhi pṛṣadaśvāṃ ayāsaḥ ||<BR>
RV_5,042.16a praiṣa stomaḥ pṛthivīm antarikṣaṃ vanaspatīṃr oṣadhī rāye aśyāḥ |<BR>
RV_5,042.16c devo-devaḥ suhavo bhūtu mahyam mā no mātā pṛthivī durmatau dhāt ||<BR>
RV_5,042.17a urau devā anibādhe syāma ||<BR>
RV_5,042.18a sam aśvinor avasā nūtanena mayobhuvā supraṇītī gamema |<BR>
RV_5,042.18c ā no rayiṃ vahatam ota vīrān ā viśvāny amṛtā saubhagāni ||<BR>
<BR>
RV_5,043.01a ā dhenavaḥ payasā tūrṇyarthā amardhantīr upa no yantu madhvā |<BR>
RV_5,043.01c maho rāye bṛhatīḥ sapta vipro mayobhuvo jaritā johavīti ||<BR>
RV_5,043.02a ā suṣṭutī namasā vartayadhyai dyāvā vājāya pṛthivī amṛdhre |<BR>
RV_5,043.02c pitā mātā madhuvacāḥ suhastā bhare-bhare no yaśasāv aviṣṭām ||<BR>
RV_5,043.03a adhvaryavaś cakṛvāṃso madhūni pra vāyave bharata cāru śukram |<BR>
RV_5,043.03c hoteva naḥ prathamaḥ pāhy asya deva madhvo rarimā te madāya ||<BR>
RV_5,043.04a daśa kṣipo yuñjate bāhū adriṃ somasya yā śamitārā suhastā |<BR>
RV_5,043.04c madhvo rasaṃ sugabhastir giriṣṭhāṃ caniścadad duduhe śukram aṃśuḥ ||<BR>
RV_5,043.05a asāvi te jujuṣāṇāya somaḥ kratve dakṣāya bṛhate madāya |<BR>
RV_5,043.05c harī rathe sudhurā yoge arvāg indra priyā kṛṇuhi hūyamānaḥ ||<BR>
RV_5,043.06a ā no mahīm aramatiṃ sajoṣā gnāṃ devīṃ namasā rātahavyām |<BR>
RV_5,043.06c madhor madāya bṛhatīm ṛtajñām āgne vaha pathibhir devayānaiḥ ||<BR>
RV_5,043.07a añjanti yam prathayanto na viprā vapāvantaṃ nāgninā tapantaḥ |<BR>
RV_5,043.07c pitur na putra upasi preṣṭha ā gharmo agnim ṛtayann asādi ||<BR>
RV_5,043.08a acchā mahī bṛhatī śantamā gīr dūto na gantv aśvinā huvadhyai |<BR>
RV_5,043.08c mayobhuvā sarathā yātam arvāg gantaṃ nidhiṃ dhuram āṇir na nābhim ||<BR>
RV_5,043.09a pra tavyaso namauktiṃ turasyāham pūṣṇa uta vāyor adikṣi |<BR>
RV_5,043.09c yā rādhasā coditārā matīnāṃ yā vājasya draviṇodā uta tman ||<BR>
RV_5,043.10a ā nāmabhir maruto vakṣi viśvān ā rūpebhir jātavedo huvānaḥ |<BR>
RV_5,043.10c yajñaṃ giro jarituḥ suṣṭutiṃ ca viśve ganta maruto viśva ūtī ||<BR>
RV_5,043.11a ā no divo bṛhataḥ parvatād ā sarasvatī yajatā gantu yajñam |<BR>
RV_5,043.11c havaṃ devī jujuṣāṇā ghṛtācī śagmāṃ no vācam uśatī śṛṇotu ||<BR>
RV_5,043.12a ā vedhasaṃ nīlapṛṣṭham bṛhantam bṛhaspatiṃ sadane sādayadhvam |<BR>
RV_5,043.12c sādadyoniṃ dama ā dīdivāṃsaṃ hiraṇyavarṇam aruṣaṃ sapema ||<BR>
RV_5,043.13a ā dharṇasir bṛhaddivo rarāṇo viśvebhir gantv omabhir huvānaḥ |<BR>
RV_5,043.13c gnā vasāna oṣadhīr amṛdhras tridhātuśṛṅgo vṛṣabho vayodhāḥ ||<BR>
RV_5,043.14a mātuṣ pade parame śukra āyor vipanyavo rāspirāso agman |<BR>
RV_5,043.14c suśevyaṃ namasā rātahavyāḥ śiśum mṛjanty āyavo na vāse ||<BR>
RV_5,043.15a bṛhad vayo bṛhate tubhyam agne dhiyājuro mithunāsaḥ sacanta |<BR>
RV_5,043.15c devo-devaḥ suhavo bhūtu mahyam mā no mātā pṛthivī durmatau dhāt ||<BR>
RV_5,043.16a urau devā anibādhe syāma ||<BR>
RV_5,043.17a sam aśvinor avasā nūtanena mayobhuvā supraṇītī gamema |<BR>
RV_5,043.17c ā no rayiṃ vahatam ota vīrān ā viśvāny amṛtā saubhagāni ||<BR>
<BR>
RV_5,044.01a tam pratnathā pūrvathā viśvathemathā jyeṣṭhatātim barhiṣadaṃ svarvidam |<BR>
RV_5,044.01c pratīcīnaṃ vṛjanaṃ dohase girāśuṃ jayantam anu yāsu vardhase ||<BR>
RV_5,044.02a śriye sudṛśīr uparasya yāḥ svar virocamānaḥ kakubhām acodate |<BR>
RV_5,044.02c sugopā asi na dabhāya sukrato paro māyābhir ṛta āsa nāma te ||<BR>
RV_5,044.03a atyaṃ haviḥ sacate sac ca dhātu cāriṣṭagātuḥ sa hotā sahobhariḥ |<BR>
RV_5,044.03c prasarsrāṇo anu barhir vṛṣā śiśur madhye yuvājaro visruhā hitaḥ ||<BR>
RV_5,044.04a pra va ete suyujo yāmann iṣṭaye nīcīr amuṣmai yamya ṛtāvṛdhaḥ |<BR>
RV_5,044.04c suyantubhiḥ sarvaśāsair abhīśubhiḥ krivir nāmāni pravaṇe muṣāyati ||<BR>
RV_5,044.05a saṃjarbhurāṇas tarubhiḥ sutegṛbhaṃ vayākinaṃ cittagarbhāsu susvaruḥ |<BR>
RV_5,044.05c dhāravākeṣv ṛjugātha śobhase vardhasva patnīr abhi jīvo adhvare ||<BR>
RV_5,044.06a yādṛg eva dadṛśe tādṛg ucyate saṃ chāyayā dadhire sidhrayāpsv ā |<BR>
RV_5,044.06c mahīm asmabhyam uruṣām uru jrayo bṛhat suvīram anapacyutaṃ sahaḥ ||<BR>
RV_5,044.07a vety agrur janivān vā ati spṛdhaḥ samaryatā manasā sūryaḥ kaviḥ |<BR>
RV_5,044.07c ghraṃsaṃ rakṣantam pari viśvato gayam asmākaṃ śarma vanavat svāvasuḥ ||<BR>
RV_5,044.08a jyāyāṃsam asya yatunasya ketuna ṛṣisvaraṃ carati yāsu nāma te |<BR>
RV_5,044.08c yādṛśmin dhāyi tam apasyayā vidad ya u svayaṃ vahate so araṃ karat ||<BR>
RV_5,044.09a samudram āsām ava tasthe agrimā na riṣyati savanaṃ yasminn āyatā |<BR>
RV_5,044.09c atrā na hārdi kravaṇasya rejate yatrā matir vidyate pūtabandhanī ||<BR>
RV_5,044.10a sa hi kṣatrasya manasasya cittibhir evāvadasya yajatasya sadhreḥ |<BR>
RV_5,044.10c avatsārasya spṛṇavāma raṇvabhiḥ śaviṣṭhaṃ vājaṃ viduṣā cid ardhyam ||<BR>
RV_5,044.11a śyena āsām aditiḥ kakṣyo mado viśvavārasya yajatasya māyinaḥ |<BR>
RV_5,044.11c sam anyam-anyam arthayanty etave vidur viṣāṇam paripānam anti te ||<BR>
RV_5,044.12a sadāpṛṇo yajato vi dviṣo vadhīd bāhuvṛktaḥ śrutavit taryo vaḥ sacā |<BR>
RV_5,044.12c ubhā sa varā praty eti bhāti ca yad īṃ gaṇam bhajate suprayāvabhiḥ ||<BR>
RV_5,044.13a sutambharo yajamānasya satpatir viśvāsām ūdhaḥ sa dhiyām udañcanaḥ |<BR>
RV_5,044.13c bharad dhenū rasavac chiśriye payo 'nubruvāṇo adhy eti na svapan ||<BR>
RV_5,044.14a yo jāgāra tam ṛcaḥ kāmayante yo jāgāra tam u sāmāni yanti |<BR>
RV_5,044.14c yo jāgāra tam ayaṃ soma āha tavāham asmi sakhye nyokāḥ ||<BR>
RV_5,044.15a agnir jāgāra tam ṛcaḥ kāmayante 'gnir jāgāra tam u sāmāni yanti |<BR>
RV_5,044.15c agnir jāgāra tam ayaṃ soma āha tavāham asmi sakhye nyokāḥ ||<BR>
<BR>
RV_5,045.01a vidā divo viṣyann adrim ukthair āyatyā uṣaso arcino guḥ |<BR>
RV_5,045.01c apāvṛta vrajinīr ut svar gād vi duro mānuṣīr deva āvaḥ ||<BR>
RV_5,045.02a vi sūryo amatiṃ na śriyaṃ sād orvād gavām mātā jānatī gāt |<BR>
RV_5,045.02c dhanvarṇaso nadyaḥ khādoarṇā sthūṇeva sumitā dṛṃhata dyauḥ ||<BR>
RV_5,045.03a asmā ukthāya parvatasya garbho mahīnāṃ januṣe pūrvyāya |<BR>
RV_5,045.03c vi parvato jihīta sādhata dyaur āvivāsanto dasayanta bhūma ||<BR>
RV_5,045.04a sūktebhir vo vacobhir devajuṣṭair indrā nv agnī avase huvadhyai |<BR>
RV_5,045.04c ukthebhir hi ṣmā kavayaḥ suyajñā āvivāsanto maruto yajanti ||<BR>
RV_5,045.05a eto nv adya sudhyo bhavāma pra ducchunā minavāmā varīyaḥ |<BR>
RV_5,045.05c āre dveṣāṃsi sanutar dadhāmāyāma prāñco yajamānam accha ||<BR>
RV_5,045.06a etā dhiyaṃ kṛṇavāmā sakhāyo 'pa yā mātāṃ ṛṇuta vrajaṃ goḥ |<BR>
RV_5,045.06c yayā manur viśiśipraṃ jigāya yayā vaṇig vaṅkur āpā purīṣam ||<BR>
RV_5,045.07a anūnod atra hastayato adrir ārcan yena daśa māso navagvāḥ |<BR>
RV_5,045.07c ṛtaṃ yatī saramā gā avindad viśvāni satyāṅgirāś cakāra ||<BR>
RV_5,045.08a viśve asyā vyuṣi māhināyāḥ saṃ yad gobhir aṅgiraso navanta |<BR>
RV_5,045.08c utsa āsām parame sadhastha ṛtasya pathā saramā vidad gāḥ ||<BR>
RV_5,045.09a ā sūryo yātu saptāśvaḥ kṣetraṃ yad asyorviyā dīrghayāthe |<BR>
RV_5,045.09c raghuḥ śyenaḥ patayad andho acchā yuvā kavir dīdayad goṣu gacchan ||<BR>
RV_5,045.10a ā sūryo aruhac chukram arṇo 'yukta yad dharito vītapṛṣṭhāḥ |<BR>
RV_5,045.10c udnā na nāvam anayanta dhīrā āśṛṇvatīr āpo arvāg atiṣṭhan ||<BR>
RV_5,045.11a dhiyaṃ vo apsu dadhiṣe svarṣāṃ yayātaran daśa māso navagvāḥ |<BR>
RV_5,045.11c ayā dhiyā syāma devagopā ayā dhiyā tuturyāmāty aṃhaḥ ||<BR>
<BR>
RV_5,046.01a hayo na vidvāṃ ayuji svayaṃ dhuri tāṃ vahāmi prataraṇīm avasyuvam |<BR>
RV_5,046.01c nāsyā vaśmi vimucaṃ nāvṛtam punar vidvān pathaḥ puraeta ṛju neṣati ||<BR>
RV_5,046.02a agna indra varuṇa mitra devāḥ śardhaḥ pra yanta mārutota viṣṇo |<BR>
RV_5,046.02c ubhā nāsatyā rudro adha gnāḥ pūṣā bhagaḥ sarasvatī juṣanta ||<BR>
RV_5,046.03a indrāgnī mitrāvaruṇāditiṃ svaḥ pṛthivīṃ dyām marutaḥ parvatāṃ apaḥ |<BR>
RV_5,046.03c huve viṣṇum pūṣaṇam brahmaṇas patim bhagaṃ nu śaṃsaṃ savitāram ūtaye ||<BR>
RV_5,046.04a uta no viṣṇur uta vāto asridho draviṇodā uta somo mayas karat |<BR>
RV_5,046.04c uta ṛbhava uta rāye no aśvinota tvaṣṭota vibhvānu maṃsate ||<BR>
RV_5,046.05a uta tyan no mārutaṃ śardha ā gamad divikṣayaṃ yajatam barhir āsade |<BR>
RV_5,046.05c bṛhaspatiḥ śarma pūṣota no yamad varūthyaṃ varuṇo mitro aryamā ||<BR>
RV_5,046.06a uta tye naḥ parvatāsaḥ suśastayaḥ sudītayo nadyas trāmaṇe bhuvan |<BR>
RV_5,046.06c bhago vibhaktā śavasāvasā gamad uruvyacā aditiḥ śrotu me havam ||<BR>
RV_5,046.07a devānām patnīr uśatīr avantu naḥ prāvantu nas tujaye vājasātaye |<BR>
RV_5,046.07c yāḥ pārthivāso yā apām api vrate tā no devīḥ suhavāḥ śarma yacchata ||<BR>
RV_5,046.08a uta gnā vyantu devapatnīr indrāṇy agnāyy aśvinī rāṭ |<BR>
RV_5,046.08c ā rodasī varuṇānī śṛṇotu vyantu devīr ya ṛtur janīnām ||<BR>
<BR>
RV_5,047.01a prayuñjatī diva eti bruvāṇā mahī mātā duhitur bodhayantī |<BR>
RV_5,047.01c āvivāsantī yuvatir manīṣā pitṛbhya ā sadane johuvānā ||<BR>
RV_5,047.02a ajirāsas tadapa īyamānā ātasthivāṃso amṛtasya nābhim |<BR>
RV_5,047.02c anantāsa uravo viśvataḥ sīm pari dyāvāpṛthivī yanti panthāḥ ||<BR>
RV_5,047.03a ukṣā samudro aruṣaḥ suparṇaḥ pūrvasya yonim pitur ā viveśa |<BR>
RV_5,047.03c madhye divo nihitaḥ pṛśnir aśmā vi cakrame rajasas pāty antau ||<BR>
RV_5,047.04a catvāra īm bibhrati kṣemayanto daśa garbhaṃ carase dhāpayante |<BR>
RV_5,047.04c tridhātavaḥ paramā asya gāvo divaś caranti pari sadyo antān ||<BR>
RV_5,047.05a idaṃ vapur nivacanaṃ janāsaś caranti yan nadyas tasthur āpaḥ |<BR>
RV_5,047.05c dve yad īm bibhṛto mātur anye iheha jāte yamyā sabandhū ||<BR>
RV_5,047.06a vi tanvate dhiyo asmā apāṃsi vastrā putrāya mātaro vayanti |<BR>
RV_5,047.06c upaprakṣe vṛṣaṇo modamānā divas pathā vadhvo yanty accha ||<BR>
RV_5,047.07a tad astu mitrāvaruṇā tad agne śaṃ yor asmabhyam idam astu śastam |<BR>
RV_5,047.07c aśīmahi gādham uta pratiṣṭhāṃ namo dive bṛhate sādanāya ||<BR>
<BR>
RV_5,048.01a kad u priyāya dhāmne manāmahe svakṣatrāya svayaśase mahe vayam |<BR>
RV_5,048.01c āmenyasya rajaso yad abhra āṃ apo vṛṇānā vitanoti māyinī ||<BR>
RV_5,048.02a tā atnata vayunaṃ vīravakṣaṇaṃ samānyā vṛtayā viśvam ā rajaḥ |<BR>
RV_5,048.02c apo apācīr aparā apejate pra pūrvābhis tirate devayur janaḥ ||<BR>
RV_5,048.03a ā grāvabhir ahanyebhir aktubhir variṣṭhaṃ vajram ā jigharti māyini |<BR>
RV_5,048.03c śataṃ vā yasya pracaran sve dame saṃvartayanto vi ca vartayann ahā ||<BR>
RV_5,048.04a tām asya rītim paraśor iva praty anīkam akhyam bhuje asya varpasaḥ |<BR>
RV_5,048.04c sacā yadi pitumantam iva kṣayaṃ ratnaṃ dadhāti bharahūtaye viśe ||<BR>
RV_5,048.05a sa jihvayā caturanīka ṛñjate cāru vasāno varuṇo yatann arim |<BR>
RV_5,048.05c na tasya vidma puruṣatvatā vayaṃ yato bhagaḥ savitā dāti vāryam ||<BR>
<BR>
RV_5,049.01a devaṃ vo adya savitāram eṣe bhagaṃ ca ratnaṃ vibhajantam āyoḥ |<BR>
RV_5,049.01c ā vāṃ narā purubhujā vavṛtyāṃ dive-dive cid aśvinā sakhīyan ||<BR>
RV_5,049.02a prati prayāṇam asurasya vidvān sūktair devaṃ savitāraṃ duvasya |<BR>
RV_5,049.02c upa bruvīta namasā vijānañ jyeṣṭhaṃ ca ratnaṃ vibhajantam āyoḥ ||<BR>
RV_5,049.03a adatrayā dayate vāryāṇi pūṣā bhago aditir vasta usraḥ |<BR>
RV_5,049.03c indro viṣṇur varuṇo mitro agnir ahāni bhadrā janayanta dasmāḥ ||<BR>
RV_5,049.04a tan no anarvā savitā varūthaṃ tat sindhava iṣayanto anu gman |<BR>
RV_5,049.04c upa yad voce adhvarasya hotā rāyaḥ syāma patayo vājaratnāḥ ||<BR>
RV_5,049.05a pra ye vasubhya īvad ā namo dur ye mitre varuṇe sūktavācaḥ |<BR>
RV_5,049.05c avaitv abhvaṃ kṛṇutā varīyo divaspṛthivyor avasā madema ||<BR>
<BR>
RV_5,050.01a viśvo devasya netur marto vurīta sakhyam |<BR>
RV_5,050.01c viśvo rāya iṣudhyati dyumnaṃ vṛṇīta puṣyase ||<BR>
RV_5,050.02a te te deva netar ye cemāṃ anuśase |<BR>
RV_5,050.02c te rāyā te hy āpṛce sacemahi sacathyaiḥ ||<BR>
RV_5,050.03a ato na ā nṝn atithīn ataḥ patnīr daśasyata |<BR>
RV_5,050.03c āre viśvam patheṣṭhāṃ dviṣo yuyotu yūyuviḥ ||<BR>
RV_5,050.04a yatra vahnir abhihito dudravad droṇyaḥ paśuḥ |<BR>
RV_5,050.04c nṛmaṇā vīrapastyo 'rṇā dhīreva sanitā ||<BR>
RV_5,050.05a eṣa te deva netā rathaspatiḥ śaṃ rayiḥ |<BR>
RV_5,050.05c śaṃ rāye śaṃ svastaya iṣastuto manāmahe devastuto manāmahe ||<BR>
<BR>
RV_5,051.01a agne sutasya pītaye viśvair ūmebhir ā gahi |<BR>
RV_5,051.01c devebhir havyadātaye ||<BR>
RV_5,051.02a ṛtadhītaya ā gata satyadharmāṇo adhvaram |<BR>
RV_5,051.02c agneḥ pibata jihvayā ||<BR>
RV_5,051.03a viprebhir vipra santya prātaryāvabhir ā gahi |<BR>
RV_5,051.03c devebhiḥ somapītaye ||<BR>
RV_5,051.04a ayaṃ somaś camū suto 'matre pari ṣicyate |<BR>
RV_5,051.04c priya indrāya vāyave ||<BR>
RV_5,051.05a vāyav ā yāhi vītaye juṣāṇo havyadātaye |<BR>
RV_5,051.05c pibā sutasyāndhaso abhi prayaḥ ||<BR>
RV_5,051.06a indraś ca vāyav eṣāṃ sutānām pītim arhathaḥ |<BR>
RV_5,051.06c tāñ juṣethām arepasāv abhi prayaḥ ||<BR>
RV_5,051.07a sutā indrāya vāyave somāso dadhyāśiraḥ |<BR>
RV_5,051.07c nimnaṃ na yanti sindhavo 'bhi prayaḥ ||<BR>
RV_5,051.08a sajūr viśvebhir devebhir aśvibhyām uṣasā sajūḥ |<BR>
RV_5,051.08c ā yāhy agne atrivat sute raṇa ||<BR>
RV_5,051.09a sajūr mitrāvaruṇābhyāṃ sajūḥ somena viṣṇunā |<BR>
RV_5,051.09c ā yāhy agne atrivat sute raṇa ||<BR>
RV_5,051.10a sajūr ādityair vasubhiḥ sajūr indreṇa vāyunā |<BR>
RV_5,051.10c ā yāhy agne atrivat sute raṇa ||<BR>
RV_5,051.11a svasti no mimītām aśvinā bhagaḥ svasti devy aditir anarvaṇaḥ |<BR>
RV_5,051.11c svasti pūṣā asuro dadhātu naḥ svasti dyāvāpṛthivī sucetunā ||<BR>
RV_5,051.12a svastaye vāyum upa bravāmahai somaṃ svasti bhuvanasya yas patiḥ |<BR>
RV_5,051.12c bṛhaspatiṃ sarvagaṇaṃ svastaye svastaya ādityāso bhavantu naḥ ||<BR>
RV_5,051.13a viśve devā no adyā svastaye vaiśvānaro vasur agniḥ svastaye |<BR>
RV_5,051.13c devā avantv ṛbhavaḥ svastaye svasti no rudraḥ pātv aṃhasaḥ ||<BR>
RV_5,051.14a svasti mitrāvaruṇā svasti pathye revati |<BR>
RV_5,051.14c svasti na indraś cāgniś ca svasti no adite kṛdhi ||<BR>
RV_5,051.15a svasti panthām anu carema sūryācandramasāv iva |<BR>
RV_5,051.15c punar dadatāghnatā jānatā saṃ gamemahi ||<BR>
<BR>
RV_5,052.01a pra śyāvāśva dhṛṣṇuyārcā marudbhir ṛkvabhiḥ |<BR>
RV_5,052.01c ye adrogham anuṣvadhaṃ śravo madanti yajñiyāḥ ||<BR>
RV_5,052.02a te hi sthirasya śavasaḥ sakhāyaḥ santi dhṛṣṇuyā |<BR>
RV_5,052.02c te yāmann ā dhṛṣadvinas tmanā pānti śaśvataḥ ||<BR>
RV_5,052.03a te syandrāso nokṣaṇo 'ti ṣkandanti śarvarīḥ |<BR>
RV_5,052.03c marutām adhā maho divi kṣamā ca manmahe ||<BR>
RV_5,052.04a marutsu vo dadhīmahi stomaṃ yajñaṃ ca dhṛṣṇuyā |<BR>
RV_5,052.04c viśve ye mānuṣā yugā pānti martyaṃ riṣaḥ ||<BR>
RV_5,052.05a arhanto ye sudānavo naro asāmiśavasaḥ |<BR>
RV_5,052.05c pra yajñaṃ yajñiyebhyo divo arcā marudbhyaḥ ||<BR>
RV_5,052.06a ā rukmair ā yudhā nara ṛṣvā ṛṣṭīr asṛkṣata |<BR>
RV_5,052.06c anv enāṃ aha vidyuto maruto jajjhatīr iva bhānur arta tmanā divaḥ ||<BR>
RV_5,052.07a ye vāvṛdhanta pārthivā ya urāv antarikṣa ā |<BR>
RV_5,052.07c vṛjane vā nadīnāṃ sadhasthe vā maho divaḥ ||<BR>
RV_5,052.08a śardho mārutam uc chaṃsa satyaśavasam ṛbhvasam |<BR>
RV_5,052.08c uta sma te śubhe naraḥ pra syandrā yujata tmanā ||<BR>
RV_5,052.09a uta sma te paruṣṇyām ūrṇā vasata śundhyavaḥ |<BR>
RV_5,052.09c uta pavyā rathānām adrim bhindanty ojasā ||<BR>
RV_5,052.10a āpathayo vipathayo 'ntaspathā anupathāḥ |<BR>
RV_5,052.10c etebhir mahyaṃ nāmabhir yajñaṃ viṣṭāra ohate ||<BR>
RV_5,052.11a adhā naro ny ohate 'dhā niyuta ohate |<BR>
RV_5,052.11c adhā pārāvatā iti citrā rūpāṇi darśyā ||<BR>
RV_5,052.12a chandastubhaḥ kubhanyava utsam ā kīriṇo nṛtuḥ |<BR>
RV_5,052.12c te me ke cin na tāyava ūmā āsan dṛśi tviṣe ||<BR>
RV_5,052.13a ya ṛṣvā ṛṣṭividyutaḥ kavayaḥ santi vedhasaḥ |<BR>
RV_5,052.13c tam ṛṣe mārutaṃ gaṇaṃ namasyā ramayā girā ||<BR>
RV_5,052.14a accha ṛṣe mārutaṃ gaṇaṃ dānā mitraṃ na yoṣaṇā |<BR>
RV_5,052.14c divo vā dhṛṣṇava ojasā stutā dhībhir iṣaṇyata ||<BR>
RV_5,052.15a nū manvāna eṣāṃ devāṃ acchā na vakṣaṇā |<BR>
RV_5,052.15c dānā saceta sūribhir yāmaśrutebhir añjibhiḥ ||<BR>
RV_5,052.16a pra ye me bandhveṣe gāṃ vocanta sūrayaḥ pṛśniṃ vocanta mātaram |<BR>
RV_5,052.16c adhā pitaram iṣmiṇaṃ rudraṃ vocanta śikvasaḥ ||<BR>
RV_5,052.17a sapta me sapta śākina ekam-ekā śatā daduḥ |<BR>
RV_5,052.17c yamunāyām adhi śrutam ud rādho gavyam mṛje ni rādho aśvyam mṛje ||<BR>
<BR>
RV_5,053.01a ko veda jānam eṣāṃ ko vā purā sumneṣv āsa marutām |<BR>
RV_5,053.01c yad yuyujre kilāsyaḥ ||<BR>
RV_5,053.02a aitān ratheṣu tasthuṣaḥ kaḥ śuśrāva kathā yayuḥ |<BR>
RV_5,053.02c kasmai sasruḥ sudāse anv āpaya iḷābhir vṛṣṭayaḥ saha ||<BR>
RV_5,053.03a te ma āhur ya āyayur upa dyubhir vibhir made |<BR>
RV_5,053.03c naro maryā arepasa imān paśyann iti ṣṭuhi ||<BR>
RV_5,053.04a ye añjiṣu ye vāśīṣu svabhānavaḥ srakṣu rukmeṣu khādiṣu |<BR>
RV_5,053.04c śrāyā ratheṣu dhanvasu ||<BR>
RV_5,053.05a yuṣmākaṃ smā rathāṃ anu mude dadhe maruto jīradānavaḥ |<BR>
RV_5,053.05c vṛṣṭī dyāvo yatīr iva ||<BR>
RV_5,053.06a ā yaṃ naraḥ sudānavo dadāśuṣe divaḥ kośam acucyavuḥ |<BR>
RV_5,053.06c vi parjanyaṃ sṛjanti rodasī anu dhanvanā yanti vṛṣṭayaḥ ||<BR>
RV_5,053.07a tatṛdānāḥ sindhavaḥ kṣodasā rajaḥ pra sasrur dhenavo yathā |<BR>
RV_5,053.07c syannā aśvā ivādhvano vimocane vi yad vartanta enyaḥ ||<BR>
RV_5,053.08a ā yāta maruto diva āntarikṣād amād uta |<BR>
RV_5,053.08c māva sthāta parāvataḥ ||<BR>
RV_5,053.09a mā vo rasānitabhā kubhā krumur mā vaḥ sindhur ni rīramat |<BR>
RV_5,053.09c mā vaḥ pari ṣṭhāt sarayuḥ purīṣiṇy asme it sumnam astu vaḥ ||<BR>
RV_5,053.10a taṃ vaḥ śardhaṃ rathānāṃ tveṣaṃ gaṇam mārutaṃ navyasīnām |<BR>
RV_5,053.10c anu pra yanti vṛṣṭayaḥ ||<BR>
RV_5,053.11a śardhaṃ-śardhaṃ va eṣāṃ vrātaṃ-vrātaṃ gaṇaṃ-gaṇaṃ suśastibhiḥ |<BR>
RV_5,053.11c anu krāmema dhītibhiḥ ||<BR>
RV_5,053.12a kasmā adya sujātāya rātahavyāya pra yayuḥ |<BR>
RV_5,053.12c enā yāmena marutaḥ ||<BR>
RV_5,053.13a yena tokāya tanayāya dhānyam bījaṃ vahadhve akṣitam |<BR>
RV_5,053.13c asmabhyaṃ tad dhattana yad va īmahe rādho viśvāyu saubhagam ||<BR>
RV_5,053.14a atīyāma nidas tiraḥ svastibhir hitvāvadyam arātīḥ |<BR>
RV_5,053.14c vṛṣṭvī śaṃ yor āpa usri bheṣajaṃ syāma marutaḥ saha ||<BR>
RV_5,053.15a sudevaḥ samahāsati suvīro naro marutaḥ sa martyaḥ |<BR>
RV_5,053.15c yaṃ trāyadhve syāma te ||<BR>
RV_5,053.16a stuhi bhojān stuvato asya yāmani raṇan gāvo na yavase |<BR>
RV_5,053.16c yataḥ pūrvāṃ iva sakhīṃr anu hvaya girā gṛṇīhi kāminaḥ ||<BR>
<BR>
RV_5,054.01a pra śardhāya mārutāya svabhānava imāṃ vācam anajā parvatacyute |<BR>
RV_5,054.01c gharmastubhe diva ā pṛṣṭhayajvane dyumnaśravase mahi nṛmṇam arcata ||<BR>
RV_5,054.02a pra vo marutas taviṣā udanyavo vayovṛdho aśvayujaḥ parijrayaḥ |<BR>
RV_5,054.02c saṃ vidyutā dadhati vāśati tritaḥ svaranty āpo 'vanā parijrayaḥ ||<BR>
RV_5,054.03a vidyunmahaso naro aśmadidyavo vātatviṣo marutaḥ parvatacyutaḥ |<BR>
RV_5,054.03c abdayā cin muhur ā hrādunīvṛta stanayadamā rabhasā udojasaḥ ||<BR>
RV_5,054.04a vy aktūn rudrā vy ahāni śikvaso vy antarikṣaṃ vi rajāṃsi dhūtayaḥ |<BR>
RV_5,054.04c vi yad ajrāṃ ajatha nāva īṃ yathā vi durgāṇi maruto nāha riṣyatha ||<BR>
RV_5,054.05a tad vīryaṃ vo maruto mahitvanaṃ dīrghaṃ tatāna sūryo na yojanam |<BR>
RV_5,054.05c etā na yāme agṛbhītaśociṣo 'naśvadāṃ yan ny ayātanā girim ||<BR>
RV_5,054.06a abhrāji śardho maruto yad arṇasam moṣathā vṛkṣaṃ kapaneva vedhasaḥ |<BR>
RV_5,054.06c adha smā no aramatiṃ sajoṣasaś cakṣur iva yantam anu neṣathā sugam ||<BR>
RV_5,054.07a na sa jīyate maruto na hanyate na sredhati na vyathate na riṣyati |<BR>
RV_5,054.07c nāsya rāya upa dasyanti notaya ṛṣiṃ vā yaṃ rājānaṃ vā suṣūdatha ||<BR>
RV_5,054.08a niyutvanto grāmajito yathā naro 'ryamaṇo na marutaḥ kabandhinaḥ |<BR>
RV_5,054.08c pinvanty utsaṃ yad ināso asvaran vy undanti pṛthivīm madhvo andhasā ||<BR>
RV_5,054.09a pravatvatīyam pṛthivī marudbhyaḥ pravatvatī dyaur bhavati prayadbhyaḥ |<BR>
RV_5,054.09c pravatvatīḥ pathyā antarikṣyāḥ pravatvantaḥ parvatā jīradānavaḥ ||<BR>
RV_5,054.10a yan marutaḥ sabharasaḥ svarṇaraḥ sūrya udite madathā divo naraḥ |<BR>
RV_5,054.10c na vo 'śvāḥ śrathayantāha sisrataḥ sadyo asyādhvanaḥ pāram aśnutha ||<BR>
RV_5,054.11a aṃseṣu va ṛṣṭayaḥ patsu khādayo vakṣassu rukmā maruto rathe śubhaḥ |<BR>
RV_5,054.11c agnibhrājaso vidyuto gabhastyoḥ śiprāḥ śīrṣasu vitatā hiraṇyayīḥ ||<BR>
RV_5,054.12a taṃ nākam aryo agṛbhītaśociṣaṃ ruśat pippalam maruto vi dhūnutha |<BR>
RV_5,054.12c sam acyanta vṛjanātitviṣanta yat svaranti ghoṣaṃ vitatam ṛtāyavaḥ ||<BR>
RV_5,054.13a yuṣmādattasya maruto vicetaso rāyaḥ syāma rathyo vayasvataḥ |<BR>
RV_5,054.13c na yo yucchati tiṣyo yathā divo 'sme rāranta marutaḥ sahasriṇam ||<BR>
RV_5,054.14a yūyaṃ rayim maruta spārhavīraṃ yūyam ṛṣim avatha sāmavipram |<BR>
RV_5,054.14c yūyam arvantam bharatāya vājaṃ yūyaṃ dhattha rājānaṃ śruṣṭimantam ||<BR>
RV_5,054.15a tad vo yāmi draviṇaṃ sadyaūtayo yenā svar ṇa tatanāma nṝṃr abhi |<BR>
RV_5,054.15c idaṃ su me maruto haryatā vaco yasya tarema tarasā śataṃ himāḥ ||<BR>
<BR>
RV_5,055.01a prayajyavo maruto bhrājadṛṣṭayo bṛhad vayo dadhire rukmavakṣasaḥ |<BR>
RV_5,055.01c īyante aśvaiḥ suyamebhir āśubhiḥ śubhaṃ yātām anu rathā avṛtsata ||<BR>
RV_5,055.02a svayaṃ dadhidhve taviṣīṃ yathā vida bṛhan mahānta urviyā vi rājatha |<BR>
RV_5,055.02c utāntarikṣam mamire vy ojasā śubhaṃ yātām anu rathā avṛtsata ||<BR>
RV_5,055.03a sākaṃ jātāḥ subhvaḥ sākam ukṣitāḥ śriye cid ā prataraṃ vāvṛdhur naraḥ |<BR>
RV_5,055.03c virokiṇaḥ sūryasyeva raśmayaḥ śubhaṃ yātām anu rathā avṛtsata ||<BR>
RV_5,055.04a ābhūṣeṇyaṃ vo maruto mahitvanaṃ didṛkṣeṇyaṃ sūryasyeva cakṣaṇam |<BR>
RV_5,055.04c uto asmāṃ amṛtatve dadhātana śubhaṃ yātām anu rathā avṛtsata ||<BR>
RV_5,055.05a ud īrayathā marutaḥ samudrato yūyaṃ vṛṣṭiṃ varṣayathā purīṣiṇaḥ |<BR>
RV_5,055.05c na vo dasrā upa dasyanti dhenavaḥ śubhaṃ yātām anu rathā avṛtsata ||<BR>
RV_5,055.06a yad aśvān dhūrṣu pṛṣatīr ayugdhvaṃ hiraṇyayān praty atkāṃ amugdhvam |<BR>
RV_5,055.06c viśvā it spṛdho maruto vy asyatha śubhaṃ yātām anu rathā avṛtsata ||<BR>
RV_5,055.07a na parvatā na nadyo varanta vo yatrācidhvam maruto gacchathed u tat |<BR>
RV_5,055.07c uta dyāvāpṛthivī yāthanā pari śubhaṃ yātām anu rathā avṛtsata ||<BR>
RV_5,055.08a yat pūrvyam maruto yac ca nūtanaṃ yad udyate vasavo yac ca śasyate |<BR>
RV_5,055.08c viśvasya tasya bhavathā navedasaḥ śubhaṃ yātām anu rathā avṛtsata ||<BR>
RV_5,055.09a mṛḷata no maruto mā vadhiṣṭanāsmabhyaṃ śarma bahulaṃ vi yantana |<BR>
RV_5,055.09c adhi stotrasya sakhyasya gātana śubhaṃ yātām anu rathā avṛtsata ||<BR>
RV_5,055.10a yūyam asmān nayata vasyo acchā nir aṃhatibhyo maruto gṛṇānāḥ |<BR>
RV_5,055.10c juṣadhvaṃ no havyadātiṃ yajatrā vayaṃ syāma patayo rayīṇām ||<BR>
<BR>
RV_5,056.01a agne śardhantam ā gaṇam piṣṭaṃ rukmebhir añjibhiḥ |<BR>
RV_5,056.01c viśo adya marutām ava hvaye divaś cid rocanād adhi ||<BR>
RV_5,056.02a yathā cin manyase hṛdā tad in me jagmur āśasaḥ |<BR>
RV_5,056.02c ye te nediṣṭhaṃ havanāny āgaman tān vardha bhīmasaṃdṛśaḥ ||<BR>
RV_5,056.03a mīḷhuṣmatīva pṛthivī parāhatā madanty ety asmad ā |<BR>
RV_5,056.03c ṛkṣo na vo marutaḥ śimīvāṃ amo dudhro gaur iva bhīmayuḥ ||<BR>
RV_5,056.04a ni ye riṇanty ojasā vṛthā gāvo na durdhuraḥ |<BR>
RV_5,056.04c aśmānaṃ cit svaryam parvataṃ girim pra cyāvayanti yāmabhiḥ ||<BR>
RV_5,056.05a ut tiṣṭha nūnam eṣāṃ stomaiḥ samukṣitānām |<BR>
RV_5,056.05c marutām purutamam apūrvyaṃ gavāṃ sargam iva hvaye ||<BR>
RV_5,056.06a yuṅgdhvaṃ hy aruṣī rathe yuṅgdhvaṃ ratheṣu rohitaḥ |<BR>
RV_5,056.06c yuṅgdhvaṃ harī ajirā dhuri voḷhave vahiṣṭhā dhuri voḷhave ||<BR>
RV_5,056.07a uta sya vājy aruṣas tuviṣvaṇir iha sma dhāyi darśataḥ |<BR>
RV_5,056.07c mā vo yāmeṣu marutaś ciraṃ karat pra taṃ ratheṣu codata ||<BR>
RV_5,056.08a rathaṃ nu mārutaṃ vayaṃ śravasyum ā huvāmahe |<BR>
RV_5,056.08c ā yasmin tasthau suraṇāni bibhratī sacā marutsu rodasī ||<BR>
RV_5,056.09a taṃ vaḥ śardhaṃ ratheśubhaṃ tveṣam panasyum ā huve |<BR>
RV_5,056.09c yasmin sujātā subhagā mahīyate sacā marutsu mīḷhuṣī ||<BR>
<BR>
RV_5,057.01a ā rudrāsa indravantaḥ sajoṣaso hiraṇyarathāḥ suvitāya gantana |<BR>
RV_5,057.01c iyaṃ vo asmat prati haryate matis tṛṣṇaje na diva utsā udanyave ||<BR>
RV_5,057.02a vāśīmanta ṛṣṭimanto manīṣiṇaḥ sudhanvāna iṣumanto niṣaṅgiṇaḥ |<BR>
RV_5,057.02c svaśvā stha surathāḥ pṛśnimātaraḥ svāyudhā maruto yāthanā śubham ||<BR>
RV_5,057.03a dhūnutha dyām parvatān dāśuṣe vasu ni vo vanā jihate yāmano bhiyā |<BR>
RV_5,057.03c kopayatha pṛthivīm pṛśnimātaraḥ śubhe yad ugrāḥ pṛṣatīr ayugdhvam ||<BR>
RV_5,057.04a vātatviṣo maruto varṣanirṇijo yamā iva susadṛśaḥ supeśasaḥ |<BR>
RV_5,057.04c piśaṅgāśvā aruṇāśvā arepasaḥ pratvakṣaso mahinā dyaur ivoravaḥ ||<BR>
RV_5,057.05a purudrapsā añjimantaḥ sudānavas tveṣasaṃdṛśo anavabhrarādhasaḥ |<BR>
RV_5,057.05c sujātāso januṣā rukmavakṣaso divo arkā amṛtaṃ nāma bhejire ||<BR>
RV_5,057.06a ṛṣṭayo vo maruto aṃsayor adhi saha ojo bāhvor vo balaṃ hitam |<BR>
RV_5,057.06c nṛmṇā śīrṣasv āyudhā ratheṣu vo viśvā vaḥ śrīr adhi tanūṣu pipiśe ||<BR>
RV_5,057.07a gomad aśvāvad rathavat suvīraṃ candravad rādho maruto dadā naḥ |<BR>
RV_5,057.07c praśastiṃ naḥ kṛṇuta rudriyāso bhakṣīya vo 'vaso daivyasya ||<BR>
RV_5,057.08a haye naro maruto mṛḷatā nas tuvīmaghāso amṛtā ṛtajñāḥ |<BR>
RV_5,057.08c satyaśrutaḥ kavayo yuvāno bṛhadgirayo bṛhad ukṣamāṇāḥ ||<BR>
<BR>
RV_5,058.01a tam u nūnaṃ taviṣīmantam eṣāṃ stuṣe gaṇam mārutaṃ navyasīnām |<BR>
RV_5,058.01c ya āśvaśvā amavad vahanta uteśire amṛtasya svarājaḥ ||<BR>
RV_5,058.02a tveṣaṃ gaṇaṃ tavasaṃ khādihastaṃ dhunivratam māyinaṃ dātivāram |<BR>
RV_5,058.02c mayobhuvo ye amitā mahitvā vandasva vipra tuvirādhaso nṝn ||<BR>
RV_5,058.03a ā vo yantūdavāhāso adya vṛṣṭiṃ ye viśve maruto junanti |<BR>
RV_5,058.03c ayaṃ yo agnir marutaḥ samiddha etaṃ juṣadhvaṃ kavayo yuvānaḥ ||<BR>
RV_5,058.04a yūyaṃ rājānam iryaṃ janāya vibhvataṣṭaṃ janayathā yajatrāḥ |<BR>
RV_5,058.04c yuṣmad eti muṣṭihā bāhujūto yuṣmat sadaśvo marutaḥ suvīraḥ ||<BR>
RV_5,058.05a arā ived acaramā aheva pra-pra jāyante akavā mahobhiḥ |<BR>
RV_5,058.05c pṛśneḥ putrā upamāso rabhiṣṭhāḥ svayā matyā marutaḥ sam mimikṣuḥ ||<BR>
RV_5,058.06a yat prāyāsiṣṭa pṛṣatībhir aśvair vīḷupavibhir maruto rathebhiḥ |<BR>
RV_5,058.06c kṣodanta āpo riṇate vanāny avosriyo vṛṣabhaḥ krandatu dyauḥ ||<BR>
RV_5,058.07a prathiṣṭa yāman pṛthivī cid eṣām bharteva garbhaṃ svam ic chavo dhuḥ |<BR>
RV_5,058.07c vātān hy aśvān dhury āyuyujre varṣaṃ svedaṃ cakrire rudriyāsaḥ ||<BR>
RV_5,058.08a haye naro maruto mṛḷatā nas tuvīmaghāso amṛtā ṛtajñāḥ |<BR>
RV_5,058.08c satyaśrutaḥ kavayo yuvāno bṛhadgirayo bṛhad ukṣamāṇāḥ ||<BR>
<BR>
RV_5,059.01a pra va spaḷ akran suvitāya dāvane 'rcā dive pra pṛthivyā ṛtam bhare |<BR>
RV_5,059.01c ukṣante aśvān taruṣanta ā rajo 'nu svam bhānuṃ śrathayante arṇavaiḥ ||<BR>
RV_5,059.02a amād eṣām bhiyasā bhūmir ejati naur na pūrṇā kṣarati vyathir yatī |<BR>
RV_5,059.02c dūredṛśo ye citayanta emabhir antar mahe vidathe yetire naraḥ ||<BR>
RV_5,059.03a gavām iva śriyase śṛṅgam uttamaṃ sūryo na cakṣū rajaso visarjane |<BR>
RV_5,059.03c atyā iva subhvaś cārava sthana maryā iva śriyase cetathā naraḥ ||<BR>
RV_5,059.04a ko vo mahānti mahatām ud aśnavat kas kāvyā marutaḥ ko ha pauṃsyā |<BR>
RV_5,059.04c yūyaṃ ha bhūmiṃ kiraṇaṃ na rejatha pra yad bharadhve suvitāya dāvane ||<BR>
RV_5,059.05a aśvā ived aruṣāsaḥ sabandhavaḥ śūrā iva prayudhaḥ prota yuyudhuḥ |<BR>
RV_5,059.05c maryā iva suvṛdho vāvṛdhur naraḥ sūryasya cakṣuḥ pra minanti vṛṣṭibhiḥ ||<BR>
RV_5,059.06a te ajyeṣṭhā akaniṣṭhāsa udbhido 'madhyamāso mahasā vi vāvṛdhuḥ |<BR>
RV_5,059.06c sujātāso januṣā pṛśnimātaro divo maryā ā no acchā jigātana ||<BR>
RV_5,059.07a vayo na ye śreṇīḥ paptur ojasāntān divo bṛhataḥ sānunas pari |<BR>
RV_5,059.07c aśvāsa eṣām ubhaye yathā viduḥ pra parvatasya nabhanūṃr acucyavuḥ ||<BR>
RV_5,059.08a mimātu dyaur aditir vītaye naḥ saṃ dānucitrā uṣaso yatantām |<BR>
RV_5,059.08c ācucyavur divyaṃ kośam eta ṛṣe rudrasya maruto gṛṇānāḥ ||<BR>
<BR>
RV_5,060.01a īḷe agniṃ svavasaṃ namobhir iha prasatto vi cayat kṛtaṃ naḥ |<BR>
RV_5,060.01c rathair iva pra bhare vājayadbhiḥ pradakṣiṇin marutāṃ stomam ṛdhyām ||<BR>
RV_5,060.02a ā ye tasthuḥ pṛṣatīṣu śrutāsu sukheṣu rudrā maruto ratheṣu |<BR>
RV_5,060.02c vanā cid ugrā jihate ni vo bhiyā pṛthivī cid rejate parvataś cit ||<BR>
RV_5,060.03a parvataś cin mahi vṛddho bibhāya divaś cit sānu rejata svane vaḥ |<BR>
RV_5,060.03c yat krīḷatha maruta ṛṣṭimanta āpa iva sadhryañco dhavadhve ||<BR>
RV_5,060.04a varā ived raivatāso hiraṇyair abhi svadhābhis tanvaḥ pipiśre |<BR>
RV_5,060.04c śriye śreyāṃsas tavaso ratheṣu satrā mahāṃsi cakrire tanūṣu ||<BR>
RV_5,060.05a ajyeṣṭhāso akaniṣṭhāsa ete sam bhrātaro vāvṛdhuḥ saubhagāya |<BR>
RV_5,060.05c yuvā pitā svapā rudra eṣāṃ sudughā pṛśniḥ sudinā marudbhyaḥ ||<BR>
RV_5,060.06a yad uttame maruto madhyame vā yad vāvame subhagāso divi ṣṭha |<BR>
RV_5,060.06c ato no rudrā uta vā nv asyāgne vittād dhaviṣo yad yajāma ||<BR>
RV_5,060.07a agniś ca yan maruto viśvavedaso divo vahadhva uttarād adhi ṣṇubhiḥ |<BR>
RV_5,060.07c te mandasānā dhunayo riśādaso vāmaṃ dhatta yajamānāya sunvate ||<BR>
RV_5,060.08a agne marudbhiḥ śubhayadbhir ṛkvabhiḥ somam piba mandasāno gaṇaśribhiḥ |<BR>
RV_5,060.08c pāvakebhir viśvaminvebhir āyubhir vaiśvānara pradivā ketunā sajūḥ ||<BR>
<BR>
RV_5,061.01a ke ṣṭhā naraḥ śreṣṭhatamā ya eka-eka āyaya |<BR>
RV_5,061.01c paramasyāḥ parāvataḥ ||<BR>
RV_5,061.02a kva vo 'śvāḥ kvābhīśavaḥ kathaṃ śeka kathā yaya |<BR>
RV_5,061.02c pṛṣṭhe sado nasor yamaḥ ||<BR>
RV_5,061.03a jaghane coda eṣāṃ vi sakthāni naro yamuḥ |<BR>
RV_5,061.03c putrakṛthe na janayaḥ ||<BR>
RV_5,061.04a parā vīrāsa etana maryāso bhadrajānayaḥ |<BR>
RV_5,061.04c agnitapo yathāsatha ||<BR>
RV_5,061.05a sanat sāśvyam paśum uta gavyaṃ śatāvayam |<BR>
RV_5,061.05c śyāvāśvastutāya yā dor vīrāyopabarbṛhat ||<BR>
RV_5,061.06a uta tvā strī śaśīyasī puṃso bhavati vasyasī |<BR>
RV_5,061.06c adevatrād arādhasaḥ ||<BR>
RV_5,061.07a vi yā jānāti jasuriṃ vi tṛṣyantaṃ vi kāminam |<BR>
RV_5,061.07c devatrā kṛṇute manaḥ ||<BR>
RV_5,061.08a uta ghā nemo astutaḥ pumāṃ iti bruve paṇiḥ |<BR>
RV_5,061.08c sa vairadeya it samaḥ ||<BR>
RV_5,061.09a uta me 'rapad yuvatir mamanduṣī prati śyāvāya vartanim |<BR>
RV_5,061.09c vi rohitā purumīḷhāya yematur viprāya dīrghayaśase ||<BR>
RV_5,061.10a yo me dhenūnāṃ śataṃ vaidadaśvir yathā dadat |<BR>
RV_5,061.10c taranta iva maṃhanā ||<BR>
RV_5,061.11a ya īṃ vahanta āśubhiḥ pibanto madiram madhu |<BR>
RV_5,061.11c atra śravāṃsi dadhire ||<BR>
RV_5,061.12a yeṣāṃ śriyādhi rodasī vibhrājante ratheṣv ā |<BR>
RV_5,061.12c divi rukma ivopari ||<BR>
RV_5,061.13a yuvā sa māruto gaṇas tveṣaratho anedyaḥ |<BR>
RV_5,061.13c śubhaṃyāvāpratiṣkutaḥ ||<BR>
RV_5,061.14a ko veda nūnam eṣāṃ yatrā madanti dhūtayaḥ |<BR>
RV_5,061.14c ṛtajātā arepasaḥ ||<BR>
RV_5,061.15a yūyam martaṃ vipanyavaḥ praṇetāra itthā dhiyā |<BR>
RV_5,061.15c śrotāro yāmahūtiṣu ||<BR>
RV_5,061.16a te no vasūni kāmyā puruścandrā riśādasaḥ |<BR>
RV_5,061.16c ā yajñiyāso vavṛttana ||<BR>
RV_5,061.17a etam me stomam ūrmye dārbhyāya parā vaha |<BR>
RV_5,061.17c giro devi rathīr iva ||<BR>
RV_5,061.18a uta me vocatād iti sutasome rathavītau |<BR>
RV_5,061.18c na kāmo apa veti me ||<BR>
RV_5,061.19a eṣa kṣeti rathavītir maghavā gomatīr anu |<BR>
RV_5,061.19c parvateṣv apaśritaḥ ||<BR>
<BR>
RV_5,062.01a ṛtena ṛtam apihitaṃ dhruvaṃ vāṃ sūryasya yatra vimucanty aśvān |<BR>
RV_5,062.01c daśa śatā saha tasthus tad ekaṃ devānāṃ śreṣṭhaṃ vapuṣām apaśyam ||<BR>
RV_5,062.02a tat su vām mitrāvaruṇā mahitvam īrmā tasthuṣīr ahabhir duduhre |<BR>
RV_5,062.02c viśvāḥ pinvathaḥ svasarasya dhenā anu vām ekaḥ pavir ā vavarta ||<BR>
RV_5,062.03a adhārayatam pṛthivīm uta dyām mitrarājānā varuṇā mahobhiḥ |<BR>
RV_5,062.03c vardhayatam oṣadhīḥ pinvataṃ gā ava vṛṣṭiṃ sṛjataṃ jīradānū ||<BR>
RV_5,062.04a ā vām aśvāsaḥ suyujo vahantu yataraśmaya upa yantv arvāk |<BR>
RV_5,062.04c ghṛtasya nirṇig anu vartate vām upa sindhavaḥ pradivi kṣaranti ||<BR>
RV_5,062.05a anu śrutām amatiṃ vardhad urvīm barhir iva yajuṣā rakṣamāṇā |<BR>
RV_5,062.05c namasvantā dhṛtadakṣādhi garte mitrāsāthe varuṇeḷāsv antaḥ ||<BR>
RV_5,062.06a akravihastā sukṛte paraspā yaṃ trāsāthe varuṇeḷāsv antaḥ |<BR>
RV_5,062.06c rājānā kṣatram ahṛṇīyamānā sahasrasthūṇam bibhṛthaḥ saha dvau ||<BR>
RV_5,062.07a hiraṇyanirṇig ayo asya sthūṇā vi bhrājate divy aśvājanīva |<BR>
RV_5,062.07c bhadre kṣetre nimitā tilvile vā sanema madhvo adhigartyasya ||<BR>
RV_5,062.08a hiraṇyarūpam uṣaso vyuṣṭāv ayasthūṇam uditā sūryasya |<BR>
RV_5,062.08c ā rohatho varuṇa mitra gartam ataś cakṣāthe aditiṃ ditiṃ ca ||<BR>
RV_5,062.09a yad baṃhiṣṭhaṃ nātividhe sudānū acchidraṃ śarma bhuvanasya gopā |<BR>
RV_5,062.09c tena no mitrāvaruṇāv aviṣṭaṃ siṣāsanto jigīvāṃsaḥ syāma ||<BR>
<BR>
RV_5,063.01a ṛtasya gopāv adhi tiṣṭhatho rathaṃ satyadharmāṇā parame vyomani |<BR>
RV_5,063.01c yam atra mitrāvaruṇāvatho yuvaṃ tasmai vṛṣṭir madhumat pinvate divaḥ ||<BR>
RV_5,063.02a samrājāv asya bhuvanasya rājatho mitrāvaruṇā vidathe svardṛśā |<BR>
RV_5,063.02c vṛṣṭiṃ vāṃ rādho amṛtatvam īmahe dyāvāpṛthivī vi caranti tanyavaḥ ||<BR>
RV_5,063.03a samrājā ugrā vṛṣabhā divas patī pṛthivyā mitrāvaruṇā vicarṣaṇī |<BR>
RV_5,063.03c citrebhir abhrair upa tiṣṭhatho ravaṃ dyāṃ varṣayatho asurasya māyayā ||<BR>
RV_5,063.04a māyā vām mitrāvaruṇā divi śritā sūryo jyotiś carati citram āyudham |<BR>
RV_5,063.04c tam abhreṇa vṛṣṭyā gūhatho divi parjanya drapsā madhumanta īrate ||<BR>
RV_5,063.05a rathaṃ yuñjate marutaḥ śubhe sukhaṃ śūro na mitrāvaruṇā gaviṣṭiṣu |<BR>
RV_5,063.05c rajāṃsi citrā vi caranti tanyavo divaḥ samrājā payasā na ukṣatam ||<BR>
RV_5,063.06a vācaṃ su mitrāvaruṇāv irāvatīm parjanyaś citrāṃ vadati tviṣīmatīm |<BR>
RV_5,063.06c abhrā vasata marutaḥ su māyayā dyāṃ varṣayatam aruṇām arepasam ||<BR>
RV_5,063.07a dharmaṇā mitrāvaruṇā vipaścitā vratā rakṣethe asurasya māyayā |<BR>
RV_5,063.07c ṛtena viśvam bhuvanaṃ vi rājathaḥ sūryam ā dhattho divi citryaṃ ratham ||<BR>
<BR>
RV_5,064.01a varuṇaṃ vo riśādasam ṛcā mitraṃ havāmahe |<BR>
RV_5,064.01c pari vrajeva bāhvor jaganvāṃsā svarṇaram ||<BR>
RV_5,064.02a tā bāhavā sucetunā pra yantam asmā arcate |<BR>
RV_5,064.02c śevaṃ hi jāryaṃ vāṃ viśvāsu kṣāsu joguve ||<BR>
RV_5,064.03a yan nūnam aśyāṃ gatim mitrasya yāyām pathā |<BR>
RV_5,064.03c asya priyasya śarmaṇy ahiṃsānasya saścire ||<BR>
RV_5,064.04a yuvābhyām mitrāvaruṇopamaṃ dheyām ṛcā |<BR>
RV_5,064.04c yad dha kṣaye maghonāṃ stotṝṇāṃ ca spūrdhase ||<BR>
RV_5,064.05a ā no mitra sudītibhir varuṇaś ca sadhastha ā |<BR>
RV_5,064.05c sve kṣaye maghonāṃ sakhīnāṃ ca vṛdhase ||<BR>
RV_5,064.06a yuvaṃ no yeṣu varuṇa kṣatram bṛhac ca bibhṛthaḥ |<BR>
RV_5,064.06c uru ṇo vājasātaye kṛtaṃ rāye svastaye ||<BR>
RV_5,064.07a ucchantyām me yajatā devakṣatre ruśadgavi |<BR>
RV_5,064.07c sutaṃ somaṃ na hastibhir ā paḍbhir dhāvataṃ narā bibhratāv arcanānasam ||<BR>
<BR>
RV_5,065.01a yaś ciketa sa sukratur devatrā sa bravītu naḥ |<BR>
RV_5,065.01c varuṇo yasya darśato mitro vā vanate giraḥ ||<BR>
RV_5,065.02a tā hi śreṣṭhavarcasā rājānā dīrghaśruttamā |<BR>
RV_5,065.02c tā satpatī ṛtāvṛdha ṛtāvānā jane-jane ||<BR>
RV_5,065.03a tā vām iyāno 'vase pūrvā upa bruve sacā |<BR>
RV_5,065.03c svaśvāsaḥ su cetunā vājāṃ abhi pra dāvane ||<BR>
RV_5,065.04a mitro aṃhoś cid ād uru kṣayāya gātuṃ vanate |<BR>
RV_5,065.04c mitrasya hi pratūrvataḥ sumatir asti vidhataḥ ||<BR>
RV_5,065.05a vayam mitrasyāvasi syāma saprathastame |<BR>
RV_5,065.05c anehasas tvotayaḥ satrā varuṇaśeṣasaḥ ||<BR>
RV_5,065.06a yuvam mitremaṃ janaṃ yatathaḥ saṃ ca nayathaḥ |<BR>
RV_5,065.06c mā maghonaḥ pari khyatam mo asmākam ṛṣīṇāṃ gopīthe na uruṣyatam ||<BR>
<BR>
RV_5,066.01a ā cikitāna sukratū devau marta riśādasā |<BR>
RV_5,066.01c varuṇāya ṛtapeśase dadhīta prayase mahe ||<BR>
RV_5,066.02a tā hi kṣatram avihrutaṃ samyag asuryam āśāte |<BR>
RV_5,066.02c adha vrateva mānuṣaṃ svar ṇa dhāyi darśatam ||<BR>
RV_5,066.03a tā vām eṣe rathānām urvīṃ gavyūtim eṣām |<BR>
RV_5,066.03c rātahavyasya suṣṭutiṃ dadhṛk stomair manāmahe ||<BR>
RV_5,066.04a adhā hi kāvyā yuvaṃ dakṣasya pūrbhir adbhutā |<BR>
RV_5,066.04c ni ketunā janānāṃ cikethe pūtadakṣasā ||<BR>
RV_5,066.05a tad ṛtam pṛthivi bṛhac chravaeṣa ṛṣīṇām |<BR>
RV_5,066.05c jrayasānāv aram pṛthv ati kṣaranti yāmabhiḥ ||<BR>
RV_5,066.06a ā yad vām īyacakṣasā mitra vayaṃ ca sūrayaḥ |<BR>
RV_5,066.06c vyaciṣṭhe bahupāyye yatemahi svarājye ||<BR>
<BR>
RV_5,067.01a baḷ itthā deva niṣkṛtam ādityā yajatam bṛhat |<BR>
RV_5,067.01c varuṇa mitrāryaman varṣiṣṭhaṃ kṣatram āśāthe ||<BR>
RV_5,067.02a ā yad yoniṃ hiraṇyayaṃ varuṇa mitra sadathaḥ |<BR>
RV_5,067.02c dhartārā carṣaṇīnāṃ yantaṃ sumnaṃ riśādasā ||<BR>
RV_5,067.03a viśve hi viśvavedaso varuṇo mitro aryamā |<BR>
RV_5,067.03c vratā padeva saścire pānti martyaṃ riṣaḥ ||<BR>
RV_5,067.04a te hi satyā ṛtaspṛśa ṛtāvāno jane-jane |<BR>
RV_5,067.04c sunīthāsaḥ sudānavo 'ṃhoś cid urucakrayaḥ ||<BR>
RV_5,067.05a ko nu vām mitrāstuto varuṇo vā tanūnām |<BR>
RV_5,067.05c tat su vām eṣate matir atribhya eṣate matiḥ ||<BR>
<BR>
RV_5,068.01a pra vo mitrāya gāyata varuṇāya vipā girā |<BR>
RV_5,068.01c mahikṣatrāv ṛtam bṛhat ||<BR>
RV_5,068.02a samrājā yā ghṛtayonī mitraś cobhā varuṇaś ca |<BR>
RV_5,068.02c devā deveṣu praśastā ||<BR>
RV_5,068.03a tā naḥ śaktam pārthivasya maho rāyo divyasya |<BR>
RV_5,068.03c mahi vāṃ kṣatraṃ deveṣu ||<BR>
RV_5,068.04a ṛtam ṛtena sapanteṣiraṃ dakṣam āśāte |<BR>
RV_5,068.04c adruhā devau vardhete ||<BR>
RV_5,068.05a vṛṣṭidyāvā rītyāpeṣas patī dānumatyāḥ |<BR>
RV_5,068.05c bṛhantaṃ gartam āśāte ||<BR>
<BR>
RV_5,069.01a trī rocanā varuṇa trīṃr uta dyūn trīṇi mitra dhārayatho rajāṃsi |<BR>
RV_5,069.01c vāvṛdhānāv amatiṃ kṣatriyasyānu vrataṃ rakṣamāṇāv ajuryam ||<BR>
RV_5,069.02a irāvatīr varuṇa dhenavo vām madhumad vāṃ sindhavo mitra duhre |<BR>
RV_5,069.02c trayas tasthur vṛṣabhāsas tisṛṇāṃ dhiṣaṇānāṃ retodhā vi dyumantaḥ ||<BR>
RV_5,069.03a prātar devīm aditiṃ johavīmi madhyandina uditā sūryasya |<BR>
RV_5,069.03c rāye mitrāvaruṇā sarvatāteḷe tokāya tanayāya śaṃ yoḥ ||<BR>
RV_5,069.04a yā dhartārā rajaso rocanasyotādityā divyā pārthivasya |<BR>
RV_5,069.04c na vāṃ devā amṛtā ā minanti vratāni mitrāvaruṇā dhruvāṇi ||<BR>
<BR>
RV_5,070.01a purūruṇā cid dhy asty avo nūnaṃ vāṃ varuṇa |<BR>
RV_5,070.01c mitra vaṃsi vāṃ sumatim ||<BR>
RV_5,070.02a tā vāṃ samyag adruhvāṇeṣam aśyāma dhāyase |<BR>
RV_5,070.02c vayaṃ te rudrā syāma ||<BR>
RV_5,070.03a pātaṃ no rudrā pāyubhir uta trāyethāṃ sutrātrā |<BR>
RV_5,070.03c turyāma dasyūn tanūbhiḥ ||<BR>
RV_5,070.04a mā kasyādbhutakratū yakṣam bhujemā tanūbhiḥ |<BR>
RV_5,070.04c mā śeṣasā mā tanasā ||<BR>
<BR>
RV_5,071.01a ā no gantaṃ riśādasā varuṇa mitra barhaṇā |<BR>
RV_5,071.01c upemaṃ cārum adhvaram ||<BR>
RV_5,071.02a viśvasya hi pracetasā varuṇa mitra rājathaḥ |<BR>
RV_5,071.02c īśānā pipyataṃ dhiyaḥ ||<BR>
RV_5,071.03a upa naḥ sutam ā gataṃ varuṇa mitra dāśuṣaḥ |<BR>
RV_5,071.03c asya somasya pītaye ||<BR>
<BR>
RV_5,072.01a ā mitre varuṇe vayaṃ gīrbhir juhumo atrivat |<BR>
RV_5,072.01c ni barhiṣi sadataṃ somapītaye ||<BR>
RV_5,072.02a vratena stho dhruvakṣemā dharmaṇā yātayajjanā |<BR>
RV_5,072.02c ni barhiṣi sadataṃ somapītaye ||<BR>
RV_5,072.03a mitraś ca no varuṇaś ca juṣetāṃ yajñam iṣṭaye |<BR>
RV_5,072.03c ni barhiṣi sadatāṃ somapītaye ||<BR>
<BR>
RV_5,073.01a yad adya sthaḥ parāvati yad arvāvaty aśvinā |<BR>
RV_5,073.01c yad vā purū purubhujā yad antarikṣa ā gatam ||<BR>
RV_5,073.02a iha tyā purubhūtamā purū daṃsāṃsi bibhratā |<BR>
RV_5,073.02c varasyā yāmy adhrigū huve tuviṣṭamā bhuje ||<BR>
RV_5,073.03a īrmānyad vapuṣe vapuś cakraṃ rathasya yemathuḥ |<BR>
RV_5,073.03c pary anyā nāhuṣā yugā mahnā rajāṃsi dīyathaḥ ||<BR>
RV_5,073.04a tad ū ṣu vām enā kṛtaṃ viśvā yad vām anu ṣṭave |<BR>
RV_5,073.04c nānā jātāv arepasā sam asme bandhum eyathuḥ ||<BR>
RV_5,073.05a ā yad vāṃ sūryā rathaṃ tiṣṭhad raghuṣyadaṃ sadā |<BR>
RV_5,073.05c pari vām aruṣā vayo ghṛṇā varanta ātapaḥ ||<BR>
RV_5,073.06a yuvor atriś ciketati narā sumnena cetasā |<BR>
RV_5,073.06c gharmaṃ yad vām arepasaṃ nāsatyāsnā bhuraṇyati ||<BR>
RV_5,073.07a ugro vāṃ kakuho yayiḥ śṛṇve yāmeṣu saṃtaniḥ |<BR>
RV_5,073.07c yad vāṃ daṃsobhir aśvinātrir narāvavartati ||<BR>
RV_5,073.08a madhva ū ṣu madhūyuvā rudrā siṣakti pipyuṣī |<BR>
RV_5,073.08c yat samudrāti parṣathaḥ pakvāḥ pṛkṣo bharanta vām ||<BR>
RV_5,073.09a satyam id vā u aśvinā yuvām āhur mayobhuvā |<BR>
RV_5,073.09c tā yāman yāmahūtamā yāmann ā mṛḷayattamā ||<BR>
RV_5,073.10a imā brahmāṇi vardhanāśvibhyāṃ santu śantamā |<BR>
RV_5,073.10c yā takṣāma rathāṃ ivāvocāma bṛhan namaḥ ||<BR>
RV_5,074.01a kūṣṭho devāv aśvinādyā divo manāvasū |<BR>
RV_5,074.01c tac chravatho vṛṣaṇvasū atrir vām ā vivāsati ||<BR>
RV_5,074.02a kuha tyā kuha nu śrutā divi devā nāsatyā |<BR>
RV_5,074.02c kasminn ā yatatho jane ko vāṃ nadīnāṃ sacā ||<BR>
RV_5,074.03a kaṃ yāthaḥ kaṃ ha gacchathaḥ kam acchā yuñjāthe ratham |<BR>
RV_5,074.03c kasya brahmāṇi raṇyatho vayaṃ vām uśmasīṣṭaye ||<BR>
RV_5,074.04a pauraṃ cid dhy udaprutam paura paurāya jinvathaḥ |<BR>
RV_5,074.04c yad īṃ gṛbhītatātaye siṃham iva druhas pade ||<BR>
RV_5,074.05a pra cyavānāj jujuruṣo vavrim atkaṃ na muñcathaḥ |<BR>
RV_5,074.05c yuvā yadī kṛthaḥ punar ā kāmam ṛṇve vadhvaḥ ||<BR>
RV_5,074.06a asti hi vām iha stotā smasi vāṃ saṃdṛśi śriye |<BR>
RV_5,074.06c nū śrutam ma ā gatam avobhir vājinīvasū ||<BR>
RV_5,074.07a ko vām adya purūṇām ā vavne martyānām |<BR>
RV_5,074.07c ko vipro vipravāhasā ko yajñair vājinīvasū ||<BR>
RV_5,074.08a ā vāṃ ratho rathānāṃ yeṣṭho yātv aśvinā |<BR>
RV_5,074.08c purū cid asmayus tira āṅgūṣo martyeṣv ā ||<BR>
RV_5,074.09a śam ū ṣu vām madhūyuvāsmākam astu carkṛtiḥ |<BR>
RV_5,074.09c arvācīnā vicetasā vibhiḥ śyeneva dīyatam ||<BR>
RV_5,074.10a aśvinā yad dha karhi cic chuśrūyātam imaṃ havam |<BR>
RV_5,074.10c vasvīr ū ṣu vām bhujaḥ pṛñcanti su vām pṛcaḥ ||<BR>
<BR>
RV_5,075.01a prati priyatamaṃ rathaṃ vṛṣaṇaṃ vasuvāhanam |<BR>
RV_5,075.01c stotā vām aśvināv ṛṣi stomena prati bhūṣati mādhvī mama śrutaṃ havam ||<BR>
RV_5,075.02a atyāyātam aśvinā tiro viśvā ahaṃ sanā |<BR>
RV_5,075.02c dasrā hiraṇyavartanī suṣumnā sindhuvāhasā mādhvī mama śrutaṃ havam ||<BR>
RV_5,075.03a ā no ratnāni bibhratāv aśvinā gacchataṃ yuvam |<BR>
RV_5,075.03c rudrā hiraṇyavartanī juṣāṇā vājinīvasū mādhvī mama śrutaṃ havam ||<BR>
RV_5,075.04a suṣṭubho vāṃ vṛṣaṇvasū rathe vāṇīcy āhitā |<BR>
RV_5,075.04c uta vāṃ kakuho mṛgaḥ pṛkṣaḥ kṛṇoti vāpuṣo mādhvī mama śrutaṃ havam ||<BR>
RV_5,075.05a bodhinmanasā rathyeṣirā havanaśrutā |<BR>
RV_5,075.05c vibhiś cyavānam aśvinā ni yātho advayāvinam mādhvī mama śrutaṃ havam ||<BR>
RV_5,075.06a ā vāṃ narā manoyujo 'śvāsaḥ pruṣitapsavaḥ |<BR>
RV_5,075.06c vayo vahantu pītaye saha sumnebhir aśvinā mādhvī mama śrutaṃ havam ||<BR>
RV_5,075.07a aśvināv eha gacchataṃ nāsatyā mā vi venatam |<BR>
RV_5,075.07c tiraś cid aryayā pari vartir yātam adābhyā mādhvī mama śrutaṃ havam ||<BR>
RV_5,075.08a asmin yajñe adābhyā jaritāraṃ śubhas patī |<BR>
RV_5,075.08c avasyum aśvinā yuvaṃ gṛṇantam upa bhūṣatho mādhvī mama śrutaṃ havam ||<BR>
RV_5,075.09a abhūd uṣā ruśatpaśur āgnir adhāyy ṛtviyaḥ |<BR>
RV_5,075.09c ayoji vāṃ vṛṣaṇvasū ratho dasrāv amartyo mādhvī mama śrutaṃ havam ||<BR>
<BR>
RV_5,076.01a ā bhāty agnir uṣasām anīkam ud viprāṇāṃ devayā vāco asthuḥ |<BR>
RV_5,076.01c arvāñcā nūnaṃ rathyeha yātam pīpivāṃsam aśvinā gharmam accha ||<BR>
RV_5,076.02a na saṃskṛtam pra mimīto gamiṣṭhānti nūnam aśvinopastuteha |<BR>
RV_5,076.02c divābhipitve 'vasāgamiṣṭhā praty avartiṃ dāśuṣe śambhaviṣṭhā ||<BR>
RV_5,076.03a utā yātaṃ saṃgave prātar ahno madhyandina uditā sūryasya |<BR>
RV_5,076.03c divā naktam avasā śantamena nedānīm pītir aśvinā tatāna ||<BR>
RV_5,076.04a idaṃ hi vām pradivi sthānam oka ime gṛhā aśvinedaṃ duroṇam |<BR>
RV_5,076.04c ā no divo bṛhataḥ parvatād ādbhyo yātam iṣam ūrjaṃ vahantā ||<BR>
RV_5,076.05a sam aśvinor avasā nūtanena mayobhuvā supraṇītī gamema |<BR>
RV_5,076.05c ā no rayiṃ vahatam ota vīrān ā viśvāny amṛtā saubhagāni ||<BR>
<BR>
RV_5,077.01a prātaryāvāṇā prathamā yajadhvam purā gṛdhrād araruṣaḥ pibātaḥ |<BR>
RV_5,077.01c prātar hi yajñam aśvinā dadhāte pra śaṃsanti kavayaḥ pūrvabhājaḥ ||<BR>
RV_5,077.02a prātar yajadhvam aśvinā hinota na sāyam asti devayā ajuṣṭam |<BR>
RV_5,077.02c utānyo asmad yajate vi cāvaḥ pūrvaḥ-pūrvo yajamāno vanīyān ||<BR>
RV_5,077.03a hiraṇyatvaṅ madhuvarṇo ghṛtasnuḥ pṛkṣo vahann ā ratho vartate vām |<BR>
RV_5,077.03c manojavā aśvinā vātaraṃhā yenātiyātho duritāni viśvā ||<BR>
RV_5,077.04a yo bhūyiṣṭhaṃ nāsatyābhyāṃ viveṣa caniṣṭham pitvo rarate vibhāge |<BR>
RV_5,077.04c sa tokam asya pīparac chamībhir anūrdhvabhāsaḥ sadam it tuturyāt ||<BR>
RV_5,077.05a sam aśvinor avasā nūtanena mayobhuvā supraṇītī gamema |<BR>
RV_5,077.05c ā no rayiṃ vahatam ota vīrān ā viśvāny amṛtā saubhagāni ||<BR>
<BR>
RV_5,078.01a aśvināv eha gacchataṃ nāsatyā mā vi venatam |<BR>
RV_5,078.01c haṃsāv iva patatam ā sutāṃ upa ||<BR>
RV_5,078.02a aśvinā hariṇāv iva gaurāv ivānu yavasam |<BR>
RV_5,078.02c haṃsāv iva patatam ā sutāṃ upa ||<BR>
RV_5,078.03a aśvinā vājinīvasū juṣethāṃ yajñam iṣṭaye |<BR>
RV_5,078.03c haṃsāv iva patatam ā sutāṃ upa ||<BR>
RV_5,078.04a atrir yad vām avarohann ṛbīsam ajohavīn nādhamāneva yoṣā |<BR>
RV_5,078.04c śyenasya cij javasā nūtanenāgacchatam aśvinā śantamena ||<BR>
RV_5,078.05a vi jihīṣva vanaspate yoniḥ sūṣyantyā iva |<BR>
RV_5,078.05c śrutam me aśvinā havaṃ saptavadhriṃ ca muñcatam ||<BR>
RV_5,078.06a bhītāya nādhamānāya ṛṣaye saptavadhraye |<BR>
RV_5,078.06c māyābhir aśvinā yuvaṃ vṛkṣaṃ saṃ ca vi cācathaḥ ||<BR>
RV_5,078.07a yathā vātaḥ puṣkariṇīṃ samiṅgayati sarvataḥ |<BR>
RV_5,078.07c evā te garbha ejatu niraitu daśamāsyaḥ ||<BR>
RV_5,078.08a yathā vāto yathā vanaṃ yathā samudra ejati |<BR>
RV_5,078.08c evā tvaṃ daśamāsya sahāvehi jarāyuṇā ||<BR>
RV_5,078.09a daśa māsāñ chaśayānaḥ kumāro adhi mātari |<BR>
RV_5,078.09c niraitu jīvo akṣato jīvo jīvantyā adhi ||<BR>
<BR>
RV_5,079.01a mahe no adya bodhayoṣo rāye divitmatī |<BR>
RV_5,079.01c yathā cin no abodhayaḥ satyaśravasi vāyye sujāte aśvasūnṛte ||<BR>
RV_5,079.02a yā sunīthe śaucadrathe vy auccho duhitar divaḥ |<BR>
RV_5,079.02c sā vy uccha sahīyasi satyaśravasi vāyye sujāte aśvasūnṛte ||<BR>
RV_5,079.03a sā no adyābharadvasur vy ucchā duhitar divaḥ |<BR>
RV_5,079.03c yo vy aucchaḥ sahīyasi satyaśravasi vāyye sujāte aśvasūnṛte ||<BR>
RV_5,079.04a abhi ye tvā vibhāvari stomair gṛṇanti vahnayaḥ |<BR>
RV_5,079.04c maghair maghoni suśriyo dāmanvantaḥ surātayaḥ sujāte aśvasūnṛte ||<BR>
RV_5,079.05a yac cid dhi te gaṇā ime chadayanti maghattaye |<BR>
RV_5,079.05c pari cid vaṣṭayo dadhur dadato rādho ahrayaṃ sujāte aśvasūnṛte ||<BR>
RV_5,079.06a aiṣu dhā vīravad yaśa uṣo maghoni sūriṣu |<BR>
RV_5,079.06c ye no rādhāṃsy ahrayā maghavāno arāsata sujāte aśvasūnṛte ||<BR>
RV_5,079.07a tebhyo dyumnam bṛhad yaśa uṣo maghony ā vaha |<BR>
RV_5,079.07c ye no rādhāṃsy aśvyā gavyā bhajanta sūrayaḥ sujāte aśvasūnṛte ||<BR>
RV_5,079.08a uta no gomatīr iṣa ā vahā duhitar divaḥ |<BR>
RV_5,079.08c sākaṃ sūryasya raśmibhiḥ śukraiḥ śocadbhir arcibhiḥ sujāte aśvasūnṛte ||<BR>
RV_5,079.09a vy ucchā duhitar divo mā ciraṃ tanuthā apaḥ |<BR>
RV_5,079.09c net tvā stenaṃ yathā ripuṃ tapāti sūro arciṣā sujāte aśvasūnṛte ||<BR>
RV_5,079.10a etāvad ved uṣas tvam bhūyo vā dātum arhasi |<BR>
RV_5,079.10c yā stotṛbhyo vibhāvary ucchantī na pramīyase sujāte aśvasūnṛte ||<BR>
<BR>
RV_5,080.01a dyutadyāmānam bṛhatīm ṛtena ṛtāvarīm aruṇapsuṃ vibhātīm |<BR>
RV_5,080.01c devīm uṣasaṃ svar āvahantīm prati viprāso matibhir jarante ||<BR>
RV_5,080.02a eṣā janaṃ darśatā bodhayantī sugān pathaḥ kṛṇvatī yāty agre |<BR>
RV_5,080.02c bṛhadrathā bṛhatī viśvaminvoṣā jyotir yacchaty agre ahnām ||<BR>
RV_5,080.03a eṣā gobhir aruṇebhir yujānāsredhantī rayim aprāyu cakre |<BR>
RV_5,080.03c patho radantī suvitāya devī puruṣṭutā viśvavārā vi bhāti ||<BR>
RV_5,080.04a eṣā vyenī bhavati dvibarhā āviṣkṛṇvānā tanvam purastāt |<BR>
RV_5,080.04c ṛtasya panthām anv eti sādhu prajānatīva na diśo mināti ||<BR>
RV_5,080.05a eṣā śubhrā na tanvo vidānordhveva snātī dṛśaye no asthāt |<BR>
RV_5,080.05c apa dveṣo bādhamānā tamāṃsy uṣā divo duhitā jyotiṣāgāt ||<BR>
RV_5,080.06a eṣā pratīcī duhitā divo nṝn yoṣeva bhadrā ni riṇīte apsaḥ |<BR>
RV_5,080.06c vyūrṇvatī dāśuṣe vāryāṇi punar jyotir yuvatiḥ pūrvathākaḥ ||<BR>
<BR>
RV_5,081.01a yuñjate mana uta yuñjate dhiyo viprā viprasya bṛhato vipaścitaḥ |<BR>
RV_5,081.01c vi hotrā dadhe vayunāvid eka in mahī devasya savituḥ pariṣṭutiḥ ||<BR>
RV_5,081.02a viśvā rūpāṇi prati muñcate kaviḥ prāsāvīd bhadraṃ dvipade catuṣpade |<BR>
RV_5,081.02c vi nākam akhyat savitā vareṇyo 'nu prayāṇam uṣaso vi rājati ||<BR>
RV_5,081.03a yasya prayāṇam anv anya id yayur devā devasya mahimānam ojasā |<BR>
RV_5,081.03c yaḥ pārthivāni vimame sa etaśo rajāṃsi devaḥ savitā mahitvanā ||<BR>
RV_5,081.04a uta yāsi savitas trīṇi rocanota sūryasya raśmibhiḥ sam ucyasi |<BR>
RV_5,081.04c uta rātrīm ubhayataḥ parīyasa uta mitro bhavasi deva dharmabhiḥ ||<BR>
RV_5,081.05a uteśiṣe prasavasya tvam eka id uta pūṣā bhavasi deva yāmabhiḥ |<BR>
RV_5,081.05c utedaṃ viśvam bhuvanaṃ vi rājasi śyāvāśvas te savita stomam ānaśe ||<BR>
<BR>
RV_5,082.01a tat savitur vṛṇīmahe vayaṃ devasya bhojanam |<BR>
RV_5,082.01c śreṣṭhaṃ sarvadhātamaṃ turam bhagasya dhīmahi ||<BR>
RV_5,082.02a asya hi svayaśastaraṃ savituḥ kac cana priyam |<BR>
RV_5,082.02c na minanti svarājyam ||<BR>
RV_5,082.03a sa hi ratnāni dāśuṣe suvāti savitā bhagaḥ |<BR>
RV_5,082.03c tam bhāgaṃ citram īmahe ||<BR>
RV_5,082.04a adyā no deva savitaḥ prajāvat sāvīḥ saubhagam |<BR>
RV_5,082.04c parā duṣṣvapnyaṃ suva ||<BR>
RV_5,082.05a viśvāni deva savitar duritāni parā suva |<BR>
RV_5,082.05c yad bhadraṃ tan na ā suva ||<BR>
RV_5,082.06a anāgaso aditaye devasya savituḥ save |<BR>
RV_5,082.06c viśvā vāmāni dhīmahi ||<BR>
RV_5,082.07a ā viśvadevaṃ satpatiṃ sūktair adyā vṛṇīmahe |<BR>
RV_5,082.07c satyasavaṃ savitāram ||<BR>
RV_5,082.08a ya ime ubhe ahanī pura ety aprayucchan |<BR>
RV_5,082.08c svādhīr devaḥ savitā ||<BR>
RV_5,082.09a ya imā viśvā jātāny āśrāvayati ślokena |<BR>
RV_5,082.09c pra ca suvāti savitā ||<BR>
<BR>
RV_5,083.01a acchā vada tavasaṃ gīrbhir ābhi stuhi parjanyaṃ namasā vivāsa |<BR>
RV_5,083.01c kanikradad vṛṣabho jīradānū reto dadhāty oṣadhīṣu garbham ||<BR>
RV_5,083.02a vi vṛkṣān hanty uta hanti rakṣaso viśvam bibhāya bhuvanam mahāvadhāt |<BR>
RV_5,083.02c utānāgā īṣate vṛṣṇyāvato yat parjanya stanayan hanti duṣkṛtaḥ ||<BR>
RV_5,083.03a rathīva kaśayāśvāṃ abhikṣipann āvir dūtān kṛṇute varṣyāṃ aha |<BR>
RV_5,083.03c dūrāt siṃhasya stanathā ud īrate yat parjanyaḥ kṛṇute varṣyaṃ nabhaḥ ||<BR>
RV_5,083.04a pra vātā vānti patayanti vidyuta ud oṣadhīr jihate pinvate svaḥ |<BR>
RV_5,083.04c irā viśvasmai bhuvanāya jāyate yat parjanyaḥ pṛthivīṃ retasāvati ||<BR>
RV_5,083.05a yasya vrate pṛthivī nannamīti yasya vrate śaphavaj jarbhurīti |<BR>
RV_5,083.05c yasya vrata oṣadhīr viśvarūpāḥ sa naḥ parjanya mahi śarma yaccha ||<BR>
RV_5,083.06a divo no vṛṣṭim maruto rarīdhvam pra pinvata vṛṣṇo aśvasya dhārāḥ |<BR>
RV_5,083.06c arvāṅ etena stanayitnunehy apo niṣiñcann asuraḥ pitā naḥ ||<BR>
RV_5,083.07a abhi kranda stanaya garbham ā dhā udanvatā pari dīyā rathena |<BR>
RV_5,083.07c dṛtiṃ su karṣa viṣitaṃ nyañcaṃ samā bhavantūdvato nipādāḥ ||<BR>
RV_5,083.08a mahāntaṃ kośam ud acā ni ṣiñca syandantāṃ kulyā viṣitāḥ purastāt |<BR>
RV_5,083.08c ghṛtena dyāvāpṛthivī vy undhi suprapāṇam bhavatv aghnyābhyaḥ ||<BR>
RV_5,083.09a yat parjanya kanikradat stanayan haṃsi duṣkṛtaḥ |<BR>
RV_5,083.09c pratīdaṃ viśvam modate yat kiṃ ca pṛthivyām adhi ||<BR>
RV_5,083.10a avarṣīr varṣam ud u ṣū gṛbhāyākar dhanvāny atyetavā u |<BR>
RV_5,083.10c ajījana oṣadhīr bhojanāya kam uta prajābhyo 'vido manīṣām ||<BR>
<BR>
RV_5,084.01a baḷ itthā parvatānāṃ khidram bibharṣi pṛthivi |<BR>
RV_5,084.01c pra yā bhūmim pravatvati mahnā jinoṣi mahini ||<BR>
RV_5,084.02a stomāsas tvā vicāriṇi prati ṣṭobhanty aktubhiḥ |<BR>
RV_5,084.02c pra yā vājaṃ na heṣantam perum asyasy arjuni ||<BR>
RV_5,084.03a dṛḷhā cid yā vanaspatīn kṣmayā dardharṣy ojasā |<BR>
RV_5,084.03c yat te abhrasya vidyuto divo varṣanti vṛṣṭayaḥ ||<BR>
<BR>
RV_5,085.01a pra samrāje bṛhad arcā gabhīram brahma priyaṃ varuṇāya śrutāya |<BR>
RV_5,085.01c vi yo jaghāna śamiteva carmopastire pṛthivīṃ sūryāya ||<BR>
RV_5,085.02a vaneṣu vy antarikṣaṃ tatāna vājam arvatsu paya usriyāsu |<BR>
RV_5,085.02c hṛtsu kratuṃ varuṇo apsv agniṃ divi sūryam adadhāt somam adrau ||<BR>
RV_5,085.03a nīcīnabāraṃ varuṇaḥ kavandham pra sasarja rodasī antarikṣam |<BR>
RV_5,085.03c tena viśvasya bhuvanasya rājā yavaṃ na vṛṣṭir vy unatti bhūma ||<BR>
RV_5,085.04a unatti bhūmim pṛthivīm uta dyāṃ yadā dugdhaṃ varuṇo vaṣṭy ād it |<BR>
RV_5,085.04c sam abhreṇa vasata parvatāsas taviṣīyantaḥ śrathayanta vīrāḥ ||<BR>
RV_5,085.05a imām ū ṣv āsurasya śrutasya mahīm māyāṃ varuṇasya pra vocam |<BR>
RV_5,085.05c māneneva tasthivāṃ antarikṣe vi yo mame pṛthivīṃ sūryeṇa ||<BR>
RV_5,085.06a imām ū nu kavitamasya māyām mahīṃ devasya nakir ā dadharṣa |<BR>
RV_5,085.06c ekaṃ yad udnā na pṛṇanty enīr āsiñcantīr avanayaḥ samudram ||<BR>
RV_5,085.07a aryamyaṃ varuṇa mitryaṃ vā sakhāyaṃ vā sadam id bhrātaraṃ vā |<BR>
RV_5,085.07c veśaṃ vā nityaṃ varuṇāraṇaṃ vā yat sīm āgaś cakṛmā śiśrathas tat ||<BR>
RV_5,085.08a kitavāso yad riripur na dīvi yad vā ghā satyam uta yan na vidma |<BR>
RV_5,085.08c sarvā tā vi ṣya śithireva devādhā te syāma varuṇa priyāsaḥ ||<BR>
<BR>
RV_5,086.01a indrāgnī yam avatha ubhā vājeṣu martyam |<BR>
RV_5,086.01c dṛḷhā cit sa pra bhedati dyumnā vāṇīr iva tritaḥ ||<BR>
RV_5,086.02a yā pṛtanāsu duṣṭarā yā vājeṣu śravāyyā |<BR>
RV_5,086.02c yā pañca carṣaṇīr abhīndrāgnī tā havāmahe ||<BR>
RV_5,086.03a tayor id amavac chavas tigmā didyun maghonoḥ |<BR>
RV_5,086.03c prati druṇā gabhastyor gavāṃ vṛtraghna eṣate ||<BR>
RV_5,086.04a tā vām eṣe rathānām indrāgnī havāmahe |<BR>
RV_5,086.04c patī turasya rādhaso vidvāṃsā girvaṇastamā ||<BR>
RV_5,086.05a tā vṛdhantāv anu dyūn martāya devāv adabhā |<BR>
RV_5,086.05c arhantā cit puro dadhe 'ṃśeva devāv arvate ||<BR>
RV_5,086.06a evendrāgnibhyām ahāvi havyaṃ śūṣyaṃ ghṛtaṃ na pūtam adribhiḥ |<BR>
RV_5,086.06c tā sūriṣu śravo bṛhad rayiṃ gṛṇatsu didhṛtam iṣaṃ gṛṇatsu didhṛtam ||<BR>
<BR>
RV_5,087.01a pra vo mahe matayo yantu viṣṇave marutvate girijā evayāmarut |<BR>
RV_5,087.01c pra śardhāya prayajyave sukhādaye tavase bhandadiṣṭaye dhunivratāya śavase ||<BR>
RV_5,087.02a pra ye jātā mahinā ye ca nu svayam pra vidmanā bruvata evayāmarut |<BR>
RV_5,087.02c kratvā tad vo maruto nādhṛṣe śavo dānā mahnā tad eṣām adhṛṣṭāso nādrayaḥ ||<BR>
RV_5,087.03a pra ye divo bṛhataḥ śṛṇvire girā suśukvānaḥ subhva evayāmarut |<BR>
RV_5,087.03c na yeṣām irī sadhastha īṣṭa āṃ agnayo na svavidyutaḥ pra syandrāso dhunīnām ||<BR>
RV_5,087.04a sa cakrame mahato nir urukramaḥ samānasmāt sadasa evayāmarut |<BR>
RV_5,087.04c yadāyukta tmanā svād adhi ṣṇubhir viṣpardhaso vimahaso jigāti śevṛdho nṛbhiḥ ||<BR>
RV_5,087.05a svano na vo 'mavān rejayad vṛṣā tveṣo yayis taviṣa evayāmarut |<BR>
RV_5,087.05c yenā sahanta ṛñjata svarociṣa sthāraśmāno hiraṇyayāḥ svāyudhāsa iṣmiṇaḥ ||<BR>
RV_5,087.06a apāro vo mahimā vṛddhaśavasas tveṣaṃ śavo 'vatv evayāmarut |<BR>
RV_5,087.06c sthātāro hi prasitau saṃdṛśi sthana te na uruṣyatā nidaḥ śuśukvāṃso nāgnayaḥ ||<BR>
RV_5,087.07a te rudrāsaḥ sumakhā agnayo yathā tuvidyumnā avantv evayāmarut |<BR>
RV_5,087.07c dīrgham pṛthu paprathe sadma pārthivaṃ yeṣām ajmeṣv ā mahaḥ śardhāṃsy adbhutainasām ||<BR>
RV_5,087.08a adveṣo no maruto gātum etana śrotā havaṃ jaritur evayāmarut |<BR>
RV_5,087.08c viṣṇor mahaḥ samanyavo yuyotana smad rathyo na daṃsanāpa dveṣāṃsi sanutaḥ ||<BR>
RV_5,087.09a gantā no yajñaṃ yajñiyāḥ suśami śrotā havam arakṣa evayāmarut |<BR>
RV_5,087.09c jyeṣṭhāso na parvatāso vyomani yūyaṃ tasya pracetasaḥ syāta durdhartavo nidaḥ ||<BR>
<BR>
<BR>
<BR>
_____________________________________________________________<BR>
<BR>
<BR>
<BR>
<BR>
 <BR>
Ṛgveda 6<BR>
<BR>
<BR>
<BR>
RV_6,001.01a tvaṃ hy agne prathamo manotāsyā dhiyo abhavo dasma hotā |<BR>
RV_6,001.01c tvaṃ sīṃ vṛṣann akṛṇor duṣṭarītu saho viśvasmai sahase sahadhyai ||<BR>
RV_6,001.02a adhā hotā ny asīdo yajīyān iḷas pada iṣayann īḍyaḥ san |<BR>
RV_6,001.02c taṃ tvā naraḥ prathamaṃ devayanto maho rāye citayanto anu gman ||<BR>
RV_6,001.03a vṛteva yantam bahubhir vasavyais tve rayiṃ jāgṛvāṃso anu gman |<BR>
RV_6,001.03c ruśantam agniṃ darśatam bṛhantaṃ vapāvantaṃ viśvahā dīdivāṃsam ||<BR>
RV_6,001.04a padaṃ devasya namasā vyantaḥ śravasyavaḥ śrava āpann amṛktam |<BR>
RV_6,001.04c nāmāni cid dadhire yajñiyāni bhadrāyāṃ te raṇayanta saṃdṛṣṭau ||<BR>
RV_6,001.05a tvāṃ vardhanti kṣitayaḥ pṛthivyāṃ tvāṃ rāya ubhayāso janānām |<BR>
RV_6,001.05c tvaṃ trātā taraṇe cetyo bhūḥ pitā mātā sadam in mānuṣāṇām ||<BR>
RV_6,001.06a saparyeṇyaḥ sa priyo vikṣv agnir hotā mandro ni ṣasādā yajīyān |<BR>
RV_6,001.06c taṃ tvā vayaṃ dama ā dīdivāṃsam upa jñubādho namasā sadema ||<BR>
RV_6,001.07a taṃ tvā vayaṃ sudhyo navyam agne sumnāyava īmahe devayantaḥ |<BR>
RV_6,001.07c tvaṃ viśo anayo dīdyāno divo agne bṛhatā rocanena ||<BR>
RV_6,001.08a viśāṃ kaviṃ viśpatiṃ śaśvatīnāṃ nitośanaṃ vṛṣabhaṃ carṣaṇīnām |<BR>
RV_6,001.08c pretīṣaṇim iṣayantam pāvakaṃ rājantam agniṃ yajataṃ rayīṇām ||<BR>
RV_6,001.09a so agna īje śaśame ca marto yas ta ānaṭ samidhā havyadātim |<BR>
RV_6,001.09c ya āhutim pari vedā namobhir viśvet sa vāmā dadhate tvotaḥ ||<BR>
RV_6,001.10a asmā u te mahi mahe vidhema namobhir agne samidhota havyaiḥ |<BR>
RV_6,001.10c vedī sūno sahaso gīrbhir ukthair ā te bhadrāyāṃ sumatau yatema ||<BR>
RV_6,001.11a ā yas tatantha rodasī vi bhāsā śravobhiś ca śravasyas tarutraḥ |<BR>
RV_6,001.11c bṛhadbhir vājai sthavirebhir asme revadbhir agne vitaraṃ vi bhāhi ||<BR>
RV_6,001.12a nṛvad vaso sadam id dhehy asme bhūri tokāya tanayāya paśvaḥ |<BR>
RV_6,001.12c pūrvīr iṣo bṛhatīr āre-aghā asme bhadrā sauśravasāni santu ||<BR>
RV_6,001.13a purūṇy agne purudhā tvāyā vasūni rājan vasutā te aśyām |<BR>
RV_6,001.13c purūṇi hi tve puruvāra santy agne vasu vidhate rājani tve ||<BR>
<BR>
RV_6,002.01a tvaṃ hi kṣaitavad yaśo 'gne mitro na patyase |<BR>
RV_6,002.01c tvaṃ vicarṣaṇe śravo vaso puṣṭiṃ na puṣyasi ||<BR>
RV_6,002.02a tvāṃ hi ṣmā carṣaṇayo yajñebhir gīrbhir īḷate |<BR>
RV_6,002.02c tvāṃ vājī yāty avṛko rajastūr viśvacarṣaṇiḥ ||<BR>
RV_6,002.03a sajoṣas tvā divo naro yajñasya ketum indhate |<BR>
RV_6,002.03c yad dha sya mānuṣo janaḥ sumnāyur juhve adhvare ||<BR>
RV_6,002.04a ṛdhad yas te sudānave dhiyā martaḥ śaśamate |<BR>
RV_6,002.04c ūtī ṣa bṛhato divo dviṣo aṃho na tarati ||<BR>
RV_6,002.05a samidhā yas ta āhutiṃ niśitim martyo naśat |<BR>
RV_6,002.05c vayāvantaṃ sa puṣyati kṣayam agne śatāyuṣam ||<BR>
RV_6,002.06a tveṣas te dhūma ṛṇvati divi ṣañ chukra ātataḥ |<BR>
RV_6,002.06c sūro na hi dyutā tvaṃ kṛpā pāvaka rocase ||<BR>
RV_6,002.07a adhā hi vikṣv īḍyo 'si priyo no atithiḥ |<BR>
RV_6,002.07c raṇvaḥ purīva jūryaḥ sūnur na trayayāyyaḥ ||<BR>
RV_6,002.08a kratvā hi droṇe ajyase 'gne vājī na kṛtvyaḥ |<BR>
RV_6,002.08c parijmeva svadhā gayo 'tyo na hvāryaḥ śiśuḥ ||<BR>
RV_6,002.09a tvaṃ tyā cid acyutāgne paśur na yavase |<BR>
RV_6,002.09c dhāmā ha yat te ajara vanā vṛścanti śikvasaḥ ||<BR>
RV_6,002.10a veṣi hy adhvarīyatām agne hotā dame viśām |<BR>
RV_6,002.10c samṛdho viśpate kṛṇu juṣasva havyam aṅgiraḥ ||<BR>
RV_6,002.11a acchā no mitramaho deva devān agne vocaḥ sumatiṃ rodasyoḥ |<BR>
RV_6,002.11c vīhi svastiṃ sukṣitiṃ divo nṝn dviṣo aṃhāṃsi duritā tarema tā tarema tavāvasā tarema ||<BR>
<BR>
RV_6,003.01a agne sa kṣeṣad ṛtapā ṛtejā uru jyotir naśate devayuṣ ṭe |<BR>
RV_6,003.01c yaṃ tvam mitreṇa varuṇaḥ sajoṣā deva pāsi tyajasā martam aṃhaḥ ||<BR>
RV_6,003.02a īje yajñebhiḥ śaśame śamībhir ṛdhadvārāyāgnaye dadāśa |<BR>
RV_6,003.02c evā cana taṃ yaśasām ajuṣṭir nāṃho martaṃ naśate na pradṛptiḥ ||<BR>
RV_6,003.03a sūro na yasya dṛśatir arepā bhīmā yad eti śucatas ta ā dhīḥ |<BR>
RV_6,003.03c heṣasvataḥ śurudho nāyam aktoḥ kutrā cid raṇvo vasatir vanejāḥ ||<BR>
RV_6,003.04a tigmaṃ cid ema mahi varpo asya bhasad aśvo na yamasāna āsā |<BR>
RV_6,003.04c vijehamānaḥ paraśur na jihvāṃ dravir na drāvayati dāru dhakṣat ||<BR>
RV_6,003.05a sa id asteva prati dhād asiṣyañ chiśīta tejo 'yaso na dhārām |<BR>
RV_6,003.05c citradhrajatir aratir yo aktor ver na druṣadvā raghupatmajaṃhāḥ ||<BR>
RV_6,003.06a sa īṃ rebho na prati vasta usrāḥ śociṣā rārapīti mitramahāḥ |<BR>
RV_6,003.06c naktaṃ ya īm aruṣo yo divā nṝn amartyo aruṣo yo divā nṝn ||<BR>
RV_6,003.07a divo na yasya vidhato navīnod vṛṣā rukṣa oṣadhīṣu nūnot |<BR>
RV_6,003.07c ghṛṇā na yo dhrajasā patmanā yann ā rodasī vasunā daṃ supatnī ||<BR>
RV_6,003.08a dhāyobhir vā yo yujyebhir arkair vidyun na davidyot svebhiḥ śuṣmaiḥ |<BR>
RV_6,003.08c śardho vā yo marutāṃ tatakṣa ṛbhur na tveṣo rabhasāno adyaut ||<BR>
<BR>
RV_6,004.01a yathā hotar manuṣo devatātā yajñebhiḥ sūno sahaso yajāsi |<BR>
RV_6,004.01c evā no adya samanā samānān uśann agna uśato yakṣi devān ||<BR>
RV_6,004.02a sa no vibhāvā cakṣaṇir na vastor agnir vandāru vedyaś cano dhāt |<BR>
RV_6,004.02c viśvāyur yo amṛto martyeṣūṣarbhud bhūd atithir jātavedāḥ ||<BR>
RV_6,004.03a dyāvo na yasya panayanty abhvam bhāsāṃsi vaste sūryo na śukraḥ |<BR>
RV_6,004.03c vi ya inoty ajaraḥ pāvako 'śnasya cic chiśnathat pūrvyāṇi ||<BR>
RV_6,004.04a vadmā hi sūno asy admasadvā cakre agnir januṣājmānnam |<BR>
RV_6,004.04c sa tvaṃ na ūrjasana ūrjaṃ dhā rājeva jer avṛke kṣeṣy antaḥ ||<BR>
RV_6,004.05a nitikti yo vāraṇam annam atti vāyur na rāṣṭry aty ety aktūn |<BR>
RV_6,004.05c turyāma yas ta ādiśām arātīr atyo na hrutaḥ patataḥ parihrut ||<BR>
RV_6,004.06a ā sūryo na bhānumadbhir arkair agne tatantha rodasī vi bhāsā |<BR>
RV_6,004.06c citro nayat pari tamāṃsy aktaḥ śociṣā patmann auśijo na dīyan ||<BR>
RV_6,004.07a tvāṃ hi mandratamam arkaśokair vavṛmahe mahi naḥ śroṣy agne |<BR>
RV_6,004.07c indraṃ na tvā śavasā devatā vāyum pṛṇanti rādhasā nṛtamāḥ ||<BR>
RV_6,004.08a nū no agne 'vṛkebhiḥ svasti veṣi rāyaḥ pathibhiḥ parṣy aṃhaḥ |<BR>
RV_6,004.08c tā sūribhyo gṛṇate rāsi sumnam madema śatahimāḥ suvīrāḥ ||<BR>
<BR>
RV_6,005.01a huve vaḥ sūnuṃ sahaso yuvānam adroghavācam matibhir yaviṣṭham |<BR>
RV_6,005.01c ya invati draviṇāni pracetā viśvavārāṇi puruvāro adhruk ||<BR>
RV_6,005.02a tve vasūni purvaṇīka hotar doṣā vastor erire yajñiyāsaḥ |<BR>
RV_6,005.02c kṣāmeva viśvā bhuvanāni yasmin saṃ saubhagāni dadhire pāvake ||<BR>
RV_6,005.03a tvaṃ vikṣu pradivaḥ sīda āsu kratvā rathīr abhavo vāryāṇām |<BR>
RV_6,005.03c ata inoṣi vidhate cikitvo vy ānuṣag jātavedo vasūni ||<BR>
RV_6,005.04a yo naḥ sanutyo abhidāsad agne yo antaro mitramaho vanuṣyāt |<BR>
RV_6,005.04c tam ajarebhir vṛṣabhis tava svais tapā tapiṣṭha tapasā tapasvān ||<BR>
RV_6,005.05a yas te yajñena samidhā ya ukthair arkebhiḥ sūno sahaso dadāśat |<BR>
RV_6,005.05c sa martyeṣv amṛta pracetā rāyā dyumnena śravasā vi bhāti ||<BR>
RV_6,005.06a sa tat kṛdhīṣitas tūyam agne spṛdho bādhasva sahasā sahasvān |<BR>
RV_6,005.06c yac chasyase dyubhir akto vacobhis taj juṣasva jaritur ghoṣi manma ||<BR>
RV_6,005.07a aśyāma taṃ kāmam agne tavotī aśyāma rayiṃ rayivaḥ suvīram |<BR>
RV_6,005.07c aśyāma vājam abhi vājayanto 'śyāma dyumnam ajarājaraṃ te ||<BR>
<BR>
RV_6,006.01a pra navyasā sahasaḥ sūnum acchā yajñena gātum ava icchamānaḥ |<BR>
RV_6,006.01c vṛścadvanaṃ kṛṣṇayāmaṃ ruśantaṃ vītī hotāraṃ divyaṃ jigāti ||<BR>
RV_6,006.02a sa śvitānas tanyatū rocanasthā ajarebhir nānadadbhir yaviṣṭhaḥ |<BR>
RV_6,006.02c yaḥ pāvakaḥ purutamaḥ purūṇi pṛthūny agnir anuyāti bharvan ||<BR>
RV_6,006.03a vi te viṣvag vātajūtāso agne bhāmāsaḥ śuce śucayaś caranti |<BR>
RV_6,006.03c tuvimrakṣāso divyā navagvā vanā vananti dhṛṣatā rujantaḥ ||<BR>
RV_6,006.04a ye te śukrāsaḥ śucayaḥ śuciṣmaḥ kṣāṃ vapanti viṣitāso aśvāḥ |<BR>
RV_6,006.04c adha bhramas ta urviyā vi bhāti yātayamāno adhi sānu pṛśneḥ ||<BR>
RV_6,006.05a adha jihvā pāpatīti pra vṛṣṇo goṣuyudho nāśaniḥ sṛjānā |<BR>
RV_6,006.05c śūrasyeva prasitiḥ kṣātir agner durvartur bhīmo dayate vanāni ||<BR>
RV_6,006.06a ā bhānunā pārthivāni jrayāṃsi mahas todasya dhṛṣatā tatantha |<BR>
RV_6,006.06c sa bādhasvāpa bhayā sahobhi spṛdho vanuṣyan vanuṣo ni jūrva ||<BR>
RV_6,006.07a sa citra citraṃ citayantam asme citrakṣatra citratamaṃ vayodhām |<BR>
RV_6,006.07c candraṃ rayim puruvīram bṛhantaṃ candra candrābhir gṛṇate yuvasva ||<BR>
<BR>
RV_6,007.01a mūrdhānaṃ divo aratim pṛthivyā vaiśvānaram ṛta ā jātam agnim |<BR>
RV_6,007.01c kaviṃ samrājam atithiṃ janānām āsann ā pātraṃ janayanta devāḥ ||<BR>
RV_6,007.02a nābhiṃ yajñānāṃ sadanaṃ rayīṇām mahām āhāvam abhi saṃ navanta |<BR>
RV_6,007.02c vaiśvānaraṃ rathyam adhvarāṇāṃ yajñasya ketuṃ janayanta devāḥ ||<BR>
RV_6,007.03a tvad vipro jāyate vājy agne tvad vīrāso abhimātiṣāhaḥ |<BR>
RV_6,007.03c vaiśvānara tvam asmāsu dhehi vasūni rājan spṛhayāyyāṇi ||<BR>
RV_6,007.04a tvāṃ viśve amṛta jāyamānaṃ śiśuṃ na devā abhi saṃ navante |<BR>
RV_6,007.04c tava kratubhir amṛtatvam āyan vaiśvānara yat pitror adīdeḥ ||<BR>
RV_6,007.05a vaiśvānara tava tāni vratāni mahāny agne nakir ā dadharṣa |<BR>
RV_6,007.05c yaj jāyamānaḥ pitror upasthe 'vindaḥ ketuṃ vayuneṣv ahnām ||<BR>
RV_6,007.06a vaiśvānarasya vimitāni cakṣasā sānūni divo amṛtasya ketunā |<BR>
RV_6,007.06c tasyed u viśvā bhuvanādhi mūrdhani vayā iva ruruhuḥ sapta visruhaḥ ||<BR>
RV_6,007.07a vi yo rajāṃsy amimīta sukratur vaiśvānaro vi divo rocanā kaviḥ |<BR>
RV_6,007.07c pari yo viśvā bhuvanāni paprathe 'dabdho gopā amṛtasya rakṣitā ||<BR>
<BR>
RV_6,008.01a pṛkṣasya vṛṣṇo aruṣasya nū sahaḥ pra nu vocaṃ vidathā jātavedasaḥ |<BR>
RV_6,008.01c vaiśvānarāya matir navyasī śuciḥ soma iva pavate cārur agnaye ||<BR>
RV_6,008.02a sa jāyamānaḥ parame vyomani vratāny agnir vratapā arakṣata |<BR>
RV_6,008.02c vy antarikṣam amimīta sukratur vaiśvānaro mahinā nākam aspṛśat ||<BR>
RV_6,008.03a vy astabhnād rodasī mitro adbhuto 'ntarvāvad akṛṇoj jyotiṣā tamaḥ |<BR>
RV_6,008.03c vi carmaṇīva dhiṣaṇe avartayad vaiśvānaro viśvam adhatta vṛṣṇyam ||<BR>
RV_6,008.04a apām upasthe mahiṣā agṛbhṇata viśo rājānam upa tasthur ṛgmiyam |<BR>
RV_6,008.04c ā dūto agnim abharad vivasvato vaiśvānaram mātariśvā parāvataḥ ||<BR>
RV_6,008.05a yuge-yuge vidathyaṃ gṛṇadbhyo 'gne rayiṃ yaśasaṃ dhehi navyasīm |<BR>
RV_6,008.05c pavyeva rājann aghaśaṃsam ajara nīcā ni vṛśca vaninaṃ na tejasā ||<BR>
RV_6,008.06a asmākam agne maghavatsu dhārayānāmi kṣatram ajaraṃ suvīryam |<BR>
RV_6,008.06c vayaṃ jayema śatinaṃ sahasriṇaṃ vaiśvānara vājam agne tavotibhiḥ ||<BR>
RV_6,008.07a adabdhebhis tava gopābhir iṣṭe 'smākam pāhi triṣadhastha sūrīn |<BR>
RV_6,008.07c rakṣā ca no daduṣāṃ śardho agne vaiśvānara pra ca tārī stavānaḥ ||<BR>
<BR>
RV_6,009.01a ahaś ca kṛṣṇam ahar arjunaṃ ca vi vartete rajasī vedyābhiḥ |<BR>
RV_6,009.01c vaiśvānaro jāyamāno na rājāvātiraj jyotiṣāgnis tamāṃsi ||<BR>
RV_6,009.02a nāhaṃ tantuṃ na vi jānāmy otuṃ na yaṃ vayanti samare 'tamānāḥ |<BR>
RV_6,009.02c kasya svit putra iha vaktvāni paro vadāty avareṇa pitrā ||<BR>
RV_6,009.03a sa it tantuṃ sa vi jānāty otuṃ sa vaktvāny ṛtuthā vadāti |<BR>
RV_6,009.03c ya īṃ ciketad amṛtasya gopā avaś caran paro anyena paśyan ||<BR>
RV_6,009.04a ayaṃ hotā prathamaḥ paśyatemam idaṃ jyotir amṛtam martyeṣu |<BR>
RV_6,009.04c ayaṃ sa jajñe dhruva ā niṣatto 'martyas tanvā vardhamānaḥ ||<BR>
RV_6,009.05a dhruvaṃ jyotir nihitaṃ dṛśaye kam mano javiṣṭham patayatsv antaḥ |<BR>
RV_6,009.05c viśve devāḥ samanasaḥ saketā ekaṃ kratum abhi vi yanti sādhu ||<BR>
RV_6,009.06a vi me karṇā patayato vi cakṣur vīdaṃ jyotir hṛdaya āhitaṃ yat |<BR>
RV_6,009.06c vi me manaś carati dūraādhīḥ kiṃ svid vakṣyāmi kim u nū maniṣye ||<BR>
RV_6,009.07a viśve devā anamasyan bhiyānās tvām agne tamasi tasthivāṃsam |<BR>
RV_6,009.07c vaiśvānaro 'vatūtaye no 'martyo 'vatūtaye naḥ ||<BR>
<BR>
RV_6,010.01a puro vo mandraṃ divyaṃ suvṛktim prayati yajñe agnim adhvare dadhidhvam |<BR>
RV_6,010.01c pura ukthebhiḥ sa hi no vibhāvā svadhvarā karati jātavedāḥ ||<BR>
RV_6,010.02a tam u dyumaḥ purvaṇīka hotar agne agnibhir manuṣa idhānaḥ |<BR>
RV_6,010.02c stomaṃ yam asmai mamateva śūṣaṃ ghṛtaṃ na śuci matayaḥ pavante ||<BR>
RV_6,010.03a pīpāya sa śravasā martyeṣu yo agnaye dadāśa vipra ukthaiḥ |<BR>
RV_6,010.03c citrābhis tam ūtibhiś citraśocir vrajasya sātā gomato dadhāti ||<BR>
RV_6,010.04a ā yaḥ paprau jāyamāna urvī dūredṛśā bhāsā kṛṣṇādhvā |<BR>
RV_6,010.04c adha bahu cit tama ūrmyāyās tiraḥ śociṣā dadṛśe pāvakaḥ ||<BR>
RV_6,010.05a nū naś citram puruvājābhir ūtī agne rayim maghavadbhyaś ca dhehi |<BR>
RV_6,010.05c ye rādhasā śravasā cāty anyān suvīryebhiś cābhi santi janān ||<BR>
RV_6,010.06a imaṃ yajñaṃ cano dhā agna uśan yaṃ ta āsāno juhute haviṣmān |<BR>
RV_6,010.06c bharadvājeṣu dadhiṣe suvṛktim avīr vājasya gadhyasya sātau ||<BR>
RV_6,010.07a vi dveṣāṃsīnuhi vardhayeḷām madema śatahimāḥ suvīrāḥ ||<BR>
<BR>
RV_6,011.01a yajasva hotar iṣito yajīyān agne bādho marutāṃ na prayukti |<BR>
RV_6,011.01c ā no mitrāvaruṇā nāsatyā dyāvā hotrāya pṛthivī vavṛtyāḥ ||<BR>
RV_6,011.02a tvaṃ hotā mandratamo no adhrug antar devo vidathā martyeṣu |<BR>
RV_6,011.02c pāvakayā juhvā vahnir āsāgne yajasva tanvaṃ tava svām ||<BR>
RV_6,011.03a dhanyā cid dhi tve dhiṣaṇā vaṣṭi pra devāñ janma gṛṇate yajadhyai |<BR>
RV_6,011.03c vepiṣṭho aṅgirasāṃ yad dha vipro madhu cchando bhanati rebha iṣṭau ||<BR>
RV_6,011.04a adidyutat sv apāko vibhāvāgne yajasva rodasī urūcī |<BR>
RV_6,011.04c āyuṃ na yaṃ namasā rātahavyā añjanti suprayasam pañca janāḥ ||<BR>
RV_6,011.05a vṛñje ha yan namasā barhir agnāv ayāmi srug ghṛtavatī suvṛktiḥ |<BR>
RV_6,011.05c amyakṣi sadma sadane pṛthivyā aśrāyi yajñaḥ sūrye na cakṣuḥ ||<BR>
RV_6,011.06a daśasyā naḥ purvaṇīka hotar devebhir agne agnibhir idhānaḥ |<BR>
RV_6,011.06c rāyaḥ sūno sahaso vāvasānā ati srasema vṛjanaṃ nāṃhaḥ ||<BR>
<BR>
RV_6,012.01a madhye hotā duroṇe barhiṣo rāḷ agnis todasya rodasī yajadhyai |<BR>
RV_6,012.01c ayaṃ sa sūnuḥ sahasa ṛtāvā dūrāt sūryo na śociṣā tatāna ||<BR>
RV_6,012.02a ā yasmin tve sv apāke yajatra yakṣad rājan sarvatāteva nu dyauḥ |<BR>
RV_6,012.02c triṣadhasthas tataruṣo na jaṃho havyā maghāni mānuṣā yajadhyai ||<BR>
RV_6,012.03a tejiṣṭhā yasyāratir vanerāṭ todo adhvan na vṛdhasāno adyaut |<BR>
RV_6,012.03c adrogho na dravitā cetati tmann amartyo 'vartra oṣadhīṣu ||<BR>
RV_6,012.04a sāsmākebhir etarī na śūṣair agni ṣṭave dama ā jātavedāḥ |<BR>
RV_6,012.04c drvanno vanvan kratvā nārvosraḥ piteva jārayāyi yajñaiḥ ||<BR>
RV_6,012.05a adha smāsya panayanti bhāso vṛthā yat takṣad anuyāti pṛthvīm |<BR>
RV_6,012.05c sadyo yaḥ syandro viṣito dhavīyān ṛṇo na tāyur ati dhanvā rāṭ ||<BR>
RV_6,012.06a sa tvaṃ no arvan nidāyā viśvebhir agne agnibhir idhānaḥ |<BR>
RV_6,012.06c veṣi rāyo vi yāsi ducchunā madema śatahimāḥ suvīrāḥ ||<BR>
<BR>
RV_6,013.01a tvad viśvā subhaga saubhagāny agne vi yanti vanino na vayāḥ |<BR>
RV_6,013.01c śruṣṭī rayir vājo vṛtratūrye divo vṛṣṭir īḍyo rītir apām ||<BR>
RV_6,013.02a tvam bhago na ā hi ratnam iṣe parijmeva kṣayasi dasmavarcāḥ |<BR>
RV_6,013.02c agne mitro na bṛhata ṛtasyāsi kṣattā vāmasya deva bhūreḥ ||<BR>
RV_6,013.03a sa satpatiḥ śavasā hanti vṛtram agne vipro vi paṇer bharti vājam |<BR>
RV_6,013.03c yaṃ tvam praceta ṛtajāta rāyā sajoṣā naptrāpāṃ hinoṣi ||<BR>
RV_6,013.04a yas te sūno sahaso gīrbhir ukthair yajñair marto niśitiṃ vedyānaṭ |<BR>
RV_6,013.04c viśvaṃ sa deva prati vāram agne dhatte dhānyam patyate vasavyaiḥ ||<BR>
RV_6,013.05a tā nṛbhya ā sauśravasā suvīrāgne sūno sahasaḥ puṣyase dhāḥ |<BR>
RV_6,013.05c kṛṇoṣi yac chavasā bhūri paśvo vayo vṛkāyāraye jasuraye ||<BR>
RV_6,013.06a vadmā sūno sahaso no vihāyā agne tokaṃ tanayaṃ vāji no dāḥ |<BR>
RV_6,013.06c viśvābhir gīrbhir abhi pūrtim aśyām madema śatahimāḥ suvīrāḥ ||<BR>
<BR>
RV_6,014.01a agnā yo martyo duvo dhiyaṃ jujoṣa dhītibhiḥ |<BR>
RV_6,014.01c bhasan nu ṣa pra pūrvya iṣaṃ vurītāvase ||<BR>
RV_6,014.02a agnir id dhi pracetā agnir vedhastama ṛṣiḥ |<BR>
RV_6,014.02c agniṃ hotāram īḷate yajñeṣu manuṣo viśaḥ ||<BR>
RV_6,014.03a nānā hy agne 'vase spardhante rāyo aryaḥ |<BR>
RV_6,014.03c tūrvanto dasyum āyavo vrataiḥ sīkṣanto avratam ||<BR>
RV_6,014.04a agnir apsām ṛtīṣahaṃ vīraṃ dadāti satpatim |<BR>
RV_6,014.04c yasya trasanti śavasaḥ saṃcakṣi śatravo bhiyā ||<BR>
RV_6,014.05a agnir hi vidmanā nido devo martam uruṣyati |<BR>
RV_6,014.05c sahāvā yasyāvṛto rayir vājeṣv avṛtaḥ ||<BR>
RV_6,014.06a acchā no mitramaho deva devān agne vocaḥ sumatiṃ rodasyoḥ |<BR>
RV_6,014.06c vīhi svastiṃ sukṣitiṃ divo nṝn dviṣo aṃhāṃsi duritā tarema tā tarema tavāvasā tarema ||<BR>
<BR>
RV_6,015.01a imam ū ṣu vo atithim uṣarbudhaṃ viśvāsāṃ viśām patim ṛñjase girā |<BR>
RV_6,015.01c vetīd divo januṣā kac cid ā śucir jyok cid atti garbho yad acyutam ||<BR>
RV_6,015.02a mitraṃ na yaṃ sudhitam bhṛgavo dadhur vanaspatāv īḍyam ūrdhvaśociṣam |<BR>
RV_6,015.02c sa tvaṃ suprīto vītahavye adbhuta praśastibhir mahayase dive-dive ||<BR>
RV_6,015.03a sa tvaṃ dakṣasyāvṛko vṛdho bhūr aryaḥ parasyāntarasya taruṣaḥ |<BR>
RV_6,015.03c rāyaḥ sūno sahaso martyeṣv ā chardir yaccha vītahavyāya sapratho bharadvājāya saprathaḥ ||<BR>
RV_6,015.04a dyutānaṃ vo atithiṃ svarṇaram agniṃ hotāram manuṣaḥ svadhvaram |<BR>
RV_6,015.04c vipraṃ na dyukṣavacasaṃ suvṛktibhir havyavāham aratiṃ devam ṛñjase ||<BR>
RV_6,015.05a pāvakayā yaś citayantyā kṛpā kṣāman ruruca uṣaso na bhānunā |<BR>
RV_6,015.05c tūrvan na yāmann etaśasya nū raṇa ā yo ghṛṇe na tatṛṣāṇo ajaraḥ ||<BR>
RV_6,015.06a agnim-agniṃ vaḥ samidhā duvasyata priyam-priyaṃ vo atithiṃ gṛṇīṣaṇi |<BR>
RV_6,015.06c upa vo gīrbhir amṛtaṃ vivāsata devo deveṣu vanate hi vāryaṃ devo deveṣu vanate hi no duvaḥ ||<BR>
RV_6,015.07a samiddham agniṃ samidhā girā gṛṇe śucim pāvakam puro adhvare dhruvam |<BR>
RV_6,015.07c vipraṃ hotāram puruvāram adruhaṃ kaviṃ sumnair īmahe jātavedasam ||<BR>
RV_6,015.08a tvāṃ dūtam agne amṛtaṃ yuge-yuge havyavāhaṃ dadhire pāyum īḍyam |<BR>
RV_6,015.08c devāsaś ca martāsaś ca jāgṛviṃ vibhuṃ viśpatiṃ namasā ni ṣedire ||<BR>
RV_6,015.09a vibhūṣann agna ubhayāṃ anu vratā dūto devānāṃ rajasī sam īyase |<BR>
RV_6,015.09c yat te dhītiṃ sumatim āvṛṇīmahe 'dha smā nas trivarūthaḥ śivo bhava ||<BR>
RV_6,015.10a taṃ supratīkaṃ sudṛśaṃ svañcam avidvāṃso viduṣṭaraṃ sapema |<BR>
RV_6,015.10c sa yakṣad viśvā vayunāni vidvān pra havyam agnir amṛteṣu vocat ||<BR>
RV_6,015.11a tam agne pāsy uta tam piparṣi yas ta ānaṭ kavaye śūra dhītim |<BR>
RV_6,015.11c yajñasya vā niśitiṃ voditiṃ vā tam it pṛṇakṣi śavasota rāyā ||<BR>
RV_6,015.12a tvam agne vanuṣyato ni pāhi tvam u naḥ sahasāvann avadyāt |<BR>
RV_6,015.12c saṃ tvā dhvasmanvad abhy etu pāthaḥ saṃ rayi spṛhayāyyaḥ sahasrī ||<BR>
RV_6,015.13a agnir hotā gṛhapatiḥ sa rājā viśvā veda janimā jātavedāḥ |<BR>
RV_6,015.13c devānām uta yo martyānāṃ yajiṣṭhaḥ sa pra yajatām ṛtāvā ||<BR>
RV_6,015.14a agne yad adya viśo adhvarasya hotaḥ pāvakaśoce veṣ ṭvaṃ hi yajvā |<BR>
RV_6,015.14c ṛtā yajāsi mahinā vi yad bhūr havyā vaha yaviṣṭha yā te adya ||<BR>
RV_6,015.15a abhi prayāṃsi sudhitāni hi khyo ni tvā dadhīta rodasī yajadhyai |<BR>
RV_6,015.15c avā no maghavan vājasātāv agne viśvāni duritā tarema tā tarema tavāvasā tarema ||<BR>
RV_6,015.16a agne viśvebhiḥ svanīka devair ūrṇāvantam prathamaḥ sīda yonim |<BR>
RV_6,015.16c kulāyinaṃ ghṛtavantaṃ savitre yajñaṃ naya yajamānāya sādhu ||<BR>
RV_6,015.17a imam u tyam atharvavad agnim manthanti vedhasaḥ |<BR>
RV_6,015.17c yam aṅkūyantam ānayann amūraṃ śyāvyābhyaḥ ||<BR>
RV_6,015.18a janiṣvā devavītaye sarvatātā svastaye |<BR>
RV_6,015.18c ā devān vakṣy amṛtāṃ ṛtāvṛdho yajñaṃ deveṣu pispṛśaḥ ||<BR>
RV_6,015.19a vayam u tvā gṛhapate janānām agne akarma samidhā bṛhantam |<BR>
RV_6,015.19c asthūri no gārhapatyāni santu tigmena nas tejasā saṃ śiśādhi ||<BR>
<BR>
RV_6,016.01a tvam agne yajñānāṃ hotā viśveṣāṃ hitaḥ |<BR>
RV_6,016.01c devebhir mānuṣe jane ||<BR>
RV_6,016.02a sa no mandrābhir adhvare jihvābhir yajā mahaḥ |<BR>
RV_6,016.02c ā devān vakṣi yakṣi ca ||<BR>
RV_6,016.03a vetthā hi vedho adhvanaḥ pathaś ca devāñjasā |<BR>
RV_6,016.03c agne yajñeṣu sukrato ||<BR>
RV_6,016.04a tvām īḷe adha dvitā bharato vājibhiḥ śunam |<BR>
RV_6,016.04c īje yajñeṣu yajñiyam ||<BR>
RV_6,016.05a tvam imā vāryā puru divodāsāya sunvate |<BR>
RV_6,016.05c bharadvājāya dāśuṣe ||<BR>
RV_6,016.06a tvaṃ dūto amartya ā vahā daivyaṃ janam |<BR>
RV_6,016.06c śṛṇvan viprasya suṣṭutim ||<BR>
RV_6,016.07a tvām agne svādhyo martāso devavītaye |<BR>
RV_6,016.07c yajñeṣu devam īḷate ||<BR>
RV_6,016.08a tava pra yakṣi saṃdṛśam uta kratuṃ sudānavaḥ |<BR>
RV_6,016.08c viśve juṣanta kāminaḥ ||<BR>
RV_6,016.09a tvaṃ hotā manurhito vahnir āsā viduṣṭaraḥ |<BR>
RV_6,016.09c agne yakṣi divo viśaḥ ||<BR>
RV_6,016.10a agna ā yāhi vītaye gṛṇāno havyadātaye |<BR>
RV_6,016.10c ni hotā satsi barhiṣi ||<BR>
RV_6,016.11a taṃ tvā samidbhir aṅgiro ghṛtena vardhayāmasi |<BR>
RV_6,016.11c bṛhac chocā yaviṣṭhya ||<BR>
RV_6,016.12a sa naḥ pṛthu śravāyyam acchā deva vivāsasi |<BR>
RV_6,016.12c bṛhad agne suvīryam ||<BR>
RV_6,016.13a tvām agne puṣkarād adhy atharvā nir amanthata |<BR>
RV_6,016.13c mūrdhno viśvasya vāghataḥ ||<BR>
RV_6,016.14a tam u tvā dadhyaṅṅ ṛṣiḥ putra īdhe atharvaṇaḥ |<BR>
RV_6,016.14c vṛtrahaṇam purandaram ||<BR>
RV_6,016.15a tam u tvā pāthyo vṛṣā sam īdhe dasyuhantamam |<BR>
RV_6,016.15c dhanañjayaṃ raṇe-raṇe ||<BR>
RV_6,016.16a ehy ū ṣu bravāṇi te 'gna itthetarā giraḥ |<BR>
RV_6,016.16c ebhir vardhāsa indubhiḥ ||<BR>
RV_6,016.17a yatra kva ca te mano dakṣaṃ dadhasa uttaram |<BR>
RV_6,016.17c tatrā sadaḥ kṛṇavase ||<BR>
RV_6,016.18a nahi te pūrtam akṣipad bhuvan nemānāṃ vaso |<BR>
RV_6,016.18c athā duvo vanavase ||<BR>
RV_6,016.19a āgnir agāmi bhārato vṛtrahā purucetanaḥ |<BR>
RV_6,016.19c divodāsasya satpatiḥ ||<BR>
RV_6,016.20a sa hi viśvāti pārthivā rayiṃ dāśan mahitvanā |<BR>
RV_6,016.20c vanvann avāto astṛtaḥ ||<BR>
RV_6,016.21a sa pratnavan navīyasāgne dyumnena saṃyatā |<BR>
RV_6,016.21c bṛhat tatantha bhānunā ||<BR>
RV_6,016.22a pra vaḥ sakhāyo agnaye stomaṃ yajñaṃ ca dhṛṣṇuyā |<BR>
RV_6,016.22c arca gāya ca vedhase ||<BR>
RV_6,016.23a sa hi yo mānuṣā yugā sīdad dhotā kavikratuḥ |<BR>
RV_6,016.23c dūtaś ca havyavāhanaḥ ||<BR>
RV_6,016.24a tā rājānā śucivratādityān mārutaṃ gaṇam |<BR>
RV_6,016.24c vaso yakṣīha rodasī ||<BR>
RV_6,016.25a vasvī te agne saṃdṛṣṭir iṣayate martyāya |<BR>
RV_6,016.25c ūrjo napād amṛtasya ||<BR>
RV_6,016.26a kratvā dā astu śreṣṭho 'dya tvā vanvan surekṇāḥ |<BR>
RV_6,016.26c marta ānāśa suvṛktim ||<BR>
RV_6,016.27a te te agne tvotā iṣayanto viśvam āyuḥ |<BR>
RV_6,016.27c taranto aryo arātīr vanvanto aryo arātīḥ ||<BR>
RV_6,016.28a agnis tigmena śociṣā yāsad viśvaṃ ny atriṇam |<BR>
RV_6,016.28c agnir no vanate rayim ||<BR>
RV_6,016.29a suvīraṃ rayim ā bhara jātavedo vicarṣaṇe |<BR>
RV_6,016.29c jahi rakṣāṃsi sukrato ||<BR>
RV_6,016.30a tvaṃ naḥ pāhy aṃhaso jātavedo aghāyataḥ |<BR>
RV_6,016.30c rakṣā ṇo brahmaṇas kave ||<BR>
RV_6,016.31a yo no agne dureva ā marto vadhāya dāśati |<BR>
RV_6,016.31c tasmān naḥ pāhy aṃhasaḥ ||<BR>
RV_6,016.32a tvaṃ taṃ deva jihvayā pari bādhasva duṣkṛtam |<BR>
RV_6,016.32c marto yo no jighāṃsati ||<BR>
RV_6,016.33a bharadvājāya saprathaḥ śarma yaccha sahantya |<BR>
RV_6,016.33c agne vareṇyaṃ vasu ||<BR>
RV_6,016.34a agnir vṛtrāṇi jaṅghanad draviṇasyur vipanyayā |<BR>
RV_6,016.34c samiddhaḥ śukra āhutaḥ ||<BR>
RV_6,016.35a garbhe mātuḥ pituṣ pitā vididyutāno akṣare |<BR>
RV_6,016.35c sīdann ṛtasya yonim ā ||<BR>
RV_6,016.36a brahma prajāvad ā bhara jātavedo vicarṣaṇe |<BR>
RV_6,016.36c agne yad dīdayad divi ||<BR>
RV_6,016.37a upa tvā raṇvasaṃdṛśam prayasvantaḥ sahaskṛta |<BR>
RV_6,016.37c agne sasṛjmahe giraḥ ||<BR>
RV_6,016.38a upa cchāyām iva ghṛṇer aganma śarma te vayam |<BR>
RV_6,016.38c agne hiraṇyasaṃdṛśaḥ ||<BR>
RV_6,016.39a ya ugra iva śaryahā tigmaśṛṅgo na vaṃsagaḥ |<BR>
RV_6,016.39c agne puro rurojitha ||<BR>
RV_6,016.40a ā yaṃ haste na khādinaṃ śiśuṃ jātaṃ na bibhrati |<BR>
RV_6,016.40c viśām agniṃ svadhvaram ||<BR>
RV_6,016.41a pra devaṃ devavītaye bharatā vasuvittamam |<BR>
RV_6,016.41c ā sve yonau ni ṣīdatu ||<BR>
RV_6,016.42a ā jātaṃ jātavedasi priyaṃ śiśītātithim |<BR>
RV_6,016.42c syona ā gṛhapatim ||<BR>
RV_6,016.43a agne yukṣvā hi ye tavāśvāso deva sādhavaḥ |<BR>
RV_6,016.43c araṃ vahanti manyave ||<BR>
RV_6,016.44a acchā no yāhy ā vahābhi prayāṃsi vītaye |<BR>
RV_6,016.44c ā devān somapītaye ||<BR>
RV_6,016.45a ud agne bhārata dyumad ajasreṇa davidyutat |<BR>
RV_6,016.45c śocā vi bhāhy ajara ||<BR>
RV_6,016.46a vītī yo devam marto duvasyed agnim īḷītādhvare haviṣmān |<BR>
RV_6,016.46c hotāraṃ satyayajaṃ rodasyor uttānahasto namasā vivāset ||<BR>
RV_6,016.47a ā te agna ṛcā havir hṛdā taṣṭam bharāmasi |<BR>
RV_6,016.47c te te bhavantūkṣaṇa ṛṣabhāso vaśā uta ||<BR>
RV_6,016.48a agniṃ devāso agriyam indhate vṛtrahantamam |<BR>
RV_6,016.48c yenā vasūny ābhṛtā tṛḷhā rakṣāṃsi vājinā ||<BR>
<BR>
RV_6,017.01a pibā somam abhi yam ugra tarda ūrvaṃ gavyam mahi gṛṇāna indra |<BR>
RV_6,017.01c vi yo dhṛṣṇo vadhiṣo vajrahasta viśvā vṛtram amitriyā śavobhiḥ ||<BR>
RV_6,017.02a sa īm pāhi ya ṛjīṣī tarutro yaḥ śipravān vṛṣabho yo matīnām |<BR>
RV_6,017.02c yo gotrabhid vajrabhṛd yo hariṣṭhāḥ sa indra citrāṃ abhi tṛndhi vājān ||<BR>
RV_6,017.03a evā pāhi pratnathā mandatu tvā śrudhi brahma vāvṛdhasvota gīrbhiḥ |<BR>
RV_6,017.03c āviḥ sūryaṃ kṛṇuhi pīpihīṣo jahi śatrūṃr abhi gā indra tṛndhi ||<BR>
RV_6,017.04a te tvā madā bṛhad indra svadhāva ime pītā ukṣayanta dyumantam |<BR>
RV_6,017.04c mahām anūnaṃ tavasaṃ vibhūtim matsarāso jarhṛṣanta prasāham ||<BR>
RV_6,017.05a yebhiḥ sūryam uṣasam mandasāno 'vāsayo 'pa dṛḷhāni dardrat |<BR>
RV_6,017.05c mahām adrim pari gā indra santaṃ nutthā acyutaṃ sadasas pari svāt ||<BR>
RV_6,017.06a tava kratvā tava tad daṃsanābhir āmāsu pakvaṃ śacyā ni dīdhaḥ |<BR>
RV_6,017.06c aurṇor dura usriyābhyo vi dṛḷhod ūrvād gā asṛjo aṅgirasvān ||<BR>
RV_6,017.07a paprātha kṣām mahi daṃso vy urvīm upa dyām ṛṣvo bṛhad indra stabhāyaḥ |<BR>
RV_6,017.07c adhārayo rodasī devaputre pratne mātarā yahvī ṛtasya ||<BR>
RV_6,017.08a adha tvā viśve pura indra devā ekaṃ tavasaṃ dadhire bharāya |<BR>
RV_6,017.08c adevo yad abhy auhiṣṭa devān svarṣātā vṛṇata indram atra ||<BR>
RV_6,017.09a adha dyauś cit te apa sā nu vajrād dvitānamad bhiyasā svasya manyoḥ |<BR>
RV_6,017.09c ahiṃ yad indro abhy ohasānaṃ ni cid viśvāyuḥ śayathe jaghāna ||<BR>
RV_6,017.10a adha tvaṣṭā te maha ugra vajraṃ sahasrabhṛṣṭiṃ vavṛtac chatāśrim |<BR>
RV_6,017.10c nikāmam aramaṇasaṃ yena navantam ahiṃ sam piṇag ṛjīṣin ||<BR>
RV_6,017.11a vardhān yaṃ viśve marutaḥ sajoṣāḥ pacac chatam mahiṣāṃ indra tubhyam |<BR>
RV_6,017.11c pūṣā viṣṇus trīṇi sarāṃsi dhāvan vṛtrahaṇam madiram aṃśum asmai ||<BR>
RV_6,017.12a ā kṣodo mahi vṛtaṃ nadīnām pariṣṭhitam asṛja ūrmim apām |<BR>
RV_6,017.12c tāsām anu pravata indra panthām prārdayo nīcīr apasaḥ samudram ||<BR>
RV_6,017.13a evā tā viśvā cakṛvāṃsam indram mahām ugram ajuryaṃ sahodām |<BR>
RV_6,017.13c suvīraṃ tvā svāyudhaṃ suvajram ā brahma navyam avase vavṛtyāt ||<BR>
RV_6,017.14a sa no vājāya śravasa iṣe ca rāye dhehi dyumata indra viprān |<BR>
RV_6,017.14c bharadvāje nṛvata indra sūrīn divi ca smaidhi pārye na indra ||<BR>
RV_6,017.15a ayā vājaṃ devahitaṃ sanema madema śatahimāḥ suvīrāḥ ||<BR>
<BR>
RV_6,018.01a tam u ṣṭuhi yo abhibhūtyojā vanvann avātaḥ puruhūta indraḥ |<BR>
RV_6,018.01c aṣāḷham ugraṃ sahamānam ābhir gīrbhir vardha vṛṣabhaṃ carṣaṇīnām ||<BR>
RV_6,018.02a sa yudhmaḥ satvā khajakṛt samadvā tuvimrakṣo nadanumāṃ ṛjīṣī |<BR>
RV_6,018.02c bṛhadreṇuś cyavano mānuṣīṇām ekaḥ kṛṣṭīnām abhavat sahāvā ||<BR>
RV_6,018.03a tvaṃ ha nu tyad adamāyo dasyūṃr ekaḥ kṛṣṭīr avanor āryāya |<BR>
RV_6,018.03c asti svin nu vīryaṃ tat ta indra na svid asti tad ṛtuthā vi vocaḥ ||<BR>
RV_6,018.04a sad id dhi te tuvijātasya manye sahaḥ sahiṣṭha turatas turasya |<BR>
RV_6,018.04c ugram ugrasya tavasas tavīyo 'radhrasya radhraturo babhūva ||<BR>
RV_6,018.05a tan naḥ pratnaṃ sakhyam astu yuṣme itthā vadadbhir valam aṅgirobhiḥ |<BR>
RV_6,018.05c hann acyutacyud dasmeṣayantam ṛṇoḥ puro vi duro asya viśvāḥ ||<BR>
RV_6,018.06a sa hi dhībhir havyo asty ugra īśānakṛn mahati vṛtratūrye |<BR>
RV_6,018.06c sa tokasātā tanaye sa vajrī vitantasāyyo abhavat samatsu ||<BR>
RV_6,018.07a sa majmanā janima mānuṣāṇām amartyena nāmnāti pra sarsre |<BR>
RV_6,018.07c sa dyumnena sa śavasota rāyā sa vīryeṇa nṛtamaḥ samokāḥ ||<BR>
RV_6,018.08a sa yo na muhe na mithū jano bhūt sumantunāmā cumuriṃ dhuniṃ ca |<BR>
RV_6,018.08c vṛṇak pipruṃ śambaraṃ śuṣṇam indraḥ purāṃ cyautnāya śayathāya nū cit ||<BR>
RV_6,018.09a udāvatā tvakṣasā panyasā ca vṛtrahatyāya ratham indra tiṣṭha |<BR>
RV_6,018.09c dhiṣva vajraṃ hasta ā dakṣiṇatrābhi pra manda purudatra māyāḥ ||<BR>
RV_6,018.10a agnir na śuṣkaṃ vanam indra hetī rakṣo ni dhakṣy aśanir na bhīmā |<BR>
RV_6,018.10c gambhīraya ṛṣvayā yo rurojādhvānayad duritā dambhayac ca ||<BR>
RV_6,018.11a ā sahasram pathibhir indra rāyā tuvidyumna tuvivājebhir arvāk |<BR>
RV_6,018.11c yāhi sūno sahaso yasya nū cid adeva īśe puruhūta yotoḥ ||<BR>
RV_6,018.12a pra tuvidyumnasya sthavirasya ghṛṣver divo rarapśe mahimā pṛthivyāḥ |<BR>
RV_6,018.12c nāsya śatrur na pratimānam asti na pratiṣṭhiḥ purumāyasya sahyoḥ ||<BR>
RV_6,018.13a pra tat te adyā karaṇaṃ kṛtam bhūt kutsaṃ yad āyum atithigvam asmai |<BR>
RV_6,018.13c purū sahasrā ni śiśā abhi kṣām ut tūrvayāṇaṃ dhṛṣatā ninetha ||<BR>
RV_6,018.14a anu tvāhighne adha deva devā madan viśve kavitamaṃ kavīnām |<BR>
RV_6,018.14c karo yatra varivo bādhitāya dive janāya tanve gṛṇānaḥ ||<BR>
RV_6,018.15a anu dyāvāpṛthivī tat ta ojo 'martyā jihata indra devāḥ |<BR>
RV_6,018.15c kṛṣvā kṛtno akṛtaṃ yat te asty ukthaṃ navīyo janayasva yajñaiḥ ||<BR>
<BR>
RV_6,019.01a mahāṃ indro nṛvad ā carṣaṇiprā uta dvibarhā aminaḥ sahobhiḥ |<BR>
RV_6,019.01c asmadryag vāvṛdhe vīryāyoruḥ pṛthuḥ sukṛtaḥ kartṛbhir bhūt ||<BR>
RV_6,019.02a indram eva dhiṣaṇā sātaye dhād bṛhantam ṛṣvam ajaraṃ yuvānam |<BR>
RV_6,019.02c aṣāḷhena śavasā śūśuvāṃsaṃ sadyaś cid yo vāvṛdhe asāmi ||<BR>
RV_6,019.03a pṛthū karasnā bahulā gabhastī asmadryak sam mimīhi śravāṃsi |<BR>
RV_6,019.03c yūtheva paśvaḥ paśupā damūnā asmāṃ indrābhy ā vavṛtsvājau ||<BR>
RV_6,019.04a taṃ va indraṃ catinam asya śākair iha nūnaṃ vājayanto huvema |<BR>
RV_6,019.04c yathā cit pūrve jaritāra āsur anedyā anavadyā ariṣṭāḥ ||<BR>
RV_6,019.05a dhṛtavrato dhanadāḥ somavṛddhaḥ sa hi vāmasya vasunaḥ purukṣuḥ |<BR>
RV_6,019.05c saṃ jagmire pathyā rāyo asmin samudre na sindhavo yādamānāḥ ||<BR>
RV_6,019.06a śaviṣṭhaṃ na ā bhara śūra śava ojiṣṭham ojo abhibhūta ugram |<BR>
RV_6,019.06c viśvā dyumnā vṛṣṇyā mānuṣāṇām asmabhyaṃ dā harivo mādayadhyai ||<BR>
RV_6,019.07a yas te madaḥ pṛtanāṣāḷ amṛdhra indra taṃ na ā bhara śūśuvāṃsam |<BR>
RV_6,019.07c yena tokasya tanayasya sātau maṃsīmahi jigīvāṃsas tvotāḥ ||<BR>
RV_6,019.08a ā no bhara vṛṣaṇaṃ śuṣmam indra dhanaspṛtaṃ śūśuvāṃsaṃ sudakṣam |<BR>
RV_6,019.08c yena vaṃsāma pṛtanāsu śatrūn tavotibhir uta jāmīṃr ajāmīn ||<BR>
RV_6,019.09a ā te śuṣmo vṛṣabha etu paścād ottarād adharād ā purastāt |<BR>
RV_6,019.09c ā viśvato abhi sam etv arvāṅ indra dyumnaṃ svarvad dhehy asme ||<BR>
RV_6,019.10a nṛvat ta indra nṛtamābhir ūtī vaṃsīmahi vāmaṃ śromatebhiḥ |<BR>
RV_6,019.10c īkṣe hi vasva ubhayasya rājan dhā ratnam mahi sthūram bṛhantam ||<BR>
RV_6,019.11a marutvantaṃ vṛṣabhaṃ vāvṛdhānam akavāriṃ divyaṃ śāsam indram |<BR>
RV_6,019.11c viśvāsāham avase nūtanāyograṃ sahodām iha taṃ huvema ||<BR>
RV_6,019.12a janaṃ vajrin mahi cin manyamānam ebhyo nṛbhyo randhayā yeṣv asmi |<BR>
RV_6,019.12c adhā hi tvā pṛthivyāṃ śūrasātau havāmahe tanaye goṣv apsu ||<BR>
RV_6,019.13a vayaṃ ta ebhiḥ puruhūta sakhyaiḥ śatroḥ-śatror uttara it syāma |<BR>
RV_6,019.13c ghnanto vṛtrāṇy ubhayāni śūra rāyā madema bṛhatā tvotāḥ ||<BR>
<BR>
RV_6,020.01a dyaur na ya indrābhi bhūmāryas tasthau rayiḥ śavasā pṛtsu janān |<BR>
RV_6,020.01c taṃ naḥ sahasrabharam urvarāsāṃ daddhi sūno sahaso vṛtraturam ||<BR>
RV_6,020.02a divo na tubhyam anv indra satrāsuryaṃ devebhir dhāyi viśvam |<BR>
RV_6,020.02c ahiṃ yad vṛtram apo vavrivāṃsaṃ hann ṛjīṣin viṣṇunā sacānaḥ ||<BR>
RV_6,020.03a tūrvann ojīyān tavasas tavīyān kṛtabrahmendro vṛddhamahāḥ |<BR>
RV_6,020.03c rājābhavan madhunaḥ somyasya viśvāsāṃ yat purāṃ dartnum āvat ||<BR>
RV_6,020.04a śatair apadran paṇaya indrātra daśoṇaye kavaye 'rkasātau |<BR>
RV_6,020.04c vadhaiḥ śuṣṇasyāśuṣasya māyāḥ pitvo nārirecīt kiṃ cana pra ||<BR>
RV_6,020.05a maho druho apa viśvāyu dhāyi vajrasya yat patane pādi śuṣṇaḥ |<BR>
RV_6,020.05c uru ṣa sarathaṃ sārathaye kar indraḥ kutsāya sūryasya sātau ||<BR>
RV_6,020.06a pra śyeno na madiram aṃśum asmai śiro dāsasya namucer mathāyan |<BR>
RV_6,020.06c prāvan namīṃ sāpyaṃ sasantam pṛṇag rāyā sam iṣā saṃ svasti ||<BR>
RV_6,020.07a vi pipror ahimāyasya dṛḷhāḥ puro vajriñ chavasā na dardaḥ |<BR>
RV_6,020.07c sudāman tad rekṇo apramṛṣyam ṛjiśvane dātraṃ dāśuṣe dāḥ ||<BR>
RV_6,020.08a sa vetasuṃ daśamāyaṃ daśoṇiṃ tūtujim indraḥ svabhiṣṭisumnaḥ |<BR>
RV_6,020.08c ā tugraṃ śaśvad ibhaṃ dyotanāya mātur na sīm upa sṛjā iyadhyai ||<BR>
RV_6,020.09a sa īṃ spṛdho vanate apratīto bibhrad vajraṃ vṛtrahaṇaṃ gabhastau |<BR>
RV_6,020.09c tiṣṭhad dharī adhy asteva garte vacoyujā vahata indram ṛṣvam ||<BR>
RV_6,020.10a sanema te 'vasā navya indra pra pūrava stavanta enā yajñaiḥ |<BR>
RV_6,020.10c sapta yat puraḥ śarma śāradīr dard dhan dāsīḥ purukutsāya śikṣan ||<BR>
RV_6,020.11a tvaṃ vṛdha indra pūrvyo bhūr varivasyann uśane kāvyāya |<BR>
RV_6,020.11c parā navavāstvam anudeyam mahe pitre dadātha svaṃ napātam ||<BR>
RV_6,020.12a tvaṃ dhunir indra dhunimatīr ṛṇor apaḥ sīrā na sravantīḥ |<BR>
RV_6,020.12c pra yat samudram ati śūra parṣi pārayā turvaśaṃ yaduṃ svasti ||<BR>
RV_6,020.13a tava ha tyad indra viśvam ājau sasto dhunīcumurī yā ha siṣvap |<BR>
RV_6,020.13c dīdayad it tubhyaṃ somebhiḥ sunvan dabhītir idhmabhṛtiḥ pakthy arkaiḥ ||<BR>
<BR>
RV_6,021.01a imā u tvā purutamasya kāror havyaṃ vīra havyā havante |<BR>
RV_6,021.01c dhiyo ratheṣṭhām ajaraṃ navīyo rayir vibhūtir īyate vacasyā ||<BR>
RV_6,021.02a tam u stuṣa indraṃ yo vidāno girvāhasaṃ gīrbhir yajñavṛddham |<BR>
RV_6,021.02c yasya divam ati mahnā pṛthivyāḥ purumāyasya ririce mahitvam ||<BR>
RV_6,021.03a sa it tamo 'vayunaṃ tatanvat sūryeṇa vayunavac cakāra |<BR>
RV_6,021.03c kadā te martā amṛtasya dhāmeyakṣanto na minanti svadhāvaḥ ||<BR>
RV_6,021.04a yas tā cakāra sa kuha svid indraḥ kam ā janaṃ carati kāsu vikṣu |<BR>
RV_6,021.04c kas te yajño manase śaṃ varāya ko arka indra katamaḥ sa hotā ||<BR>
RV_6,021.05a idā hi te veviṣataḥ purājāḥ pratnāsa āsuḥ purukṛt sakhāyaḥ |<BR>
RV_6,021.05c ye madhyamāsa uta nūtanāsa utāvamasya puruhūta bodhi ||<BR>
RV_6,021.06a tam pṛcchanto 'varāsaḥ parāṇi pratnā ta indra śrutyānu yemuḥ |<BR>
RV_6,021.06c arcāmasi vīra brahmavāho yād eva vidma tāt tvā mahāntam ||<BR>
RV_6,021.07a abhi tvā pājo rakṣaso vi tasthe mahi jajñānam abhi tat su tiṣṭha |<BR>
RV_6,021.07c tava pratnena yujyena sakhyā vajreṇa dhṛṣṇo apa tā nudasva ||<BR>
RV_6,021.08a sa tu śrudhīndra nūtanasya brahmaṇyato vīra kārudhāyaḥ |<BR>
RV_6,021.08c tvaṃ hy āpiḥ pradivi pitṝṇāṃ śaśvad babhūtha suhava eṣṭau ||<BR>
RV_6,021.09a protaye varuṇam mitram indram marutaḥ kṛṣvāvase no adya |<BR>
RV_6,021.09c pra pūṣaṇaṃ viṣṇum agnim purandhiṃ savitāram oṣadhīḥ parvatāṃś ca ||<BR>
RV_6,021.10a ima u tvā puruśāka prayajyo jaritāro abhy arcanty arkaiḥ |<BR>
RV_6,021.10c śrudhī havam ā huvato huvāno na tvāvāṃ anyo amṛta tvad asti ||<BR>
RV_6,021.11a nū ma ā vācam upa yāhi vidvān viśvebhiḥ sūno sahaso yajatraiḥ |<BR>
RV_6,021.11c ye agnijihvā ṛtasāpa āsur ye manuṃ cakrur uparaṃ dasāya ||<BR>
RV_6,021.12a sa no bodhi puraetā sugeṣūta durgeṣu pathikṛd vidānaḥ |<BR>
RV_6,021.12c ye aśramāsa uravo vahiṣṭhās tebhir na indrābhi vakṣi vājam ||<BR>
<BR>
RV_6,022.01a ya eka id dhavyaś carṣaṇīnām indraṃ taṃ gīrbhir abhy arca ābhiḥ |<BR>
RV_6,022.01c yaḥ patyate vṛṣabho vṛṣṇyāvān satyaḥ satvā purumāyaḥ sahasvān ||<BR>
RV_6,022.02a tam u naḥ pūrve pitaro navagvāḥ sapta viprāso abhi vājayantaḥ |<BR>
RV_6,022.02c nakṣaddābhaṃ taturim parvateṣṭhām adroghavācam matibhiḥ śaviṣṭham ||<BR>
RV_6,022.03a tam īmaha indram asya rāyaḥ puruvīrasya nṛvataḥ purukṣoḥ |<BR>
RV_6,022.03c yo askṛdhoyur ajaraḥ svarvān tam ā bhara harivo mādayadhyai ||<BR>
RV_6,022.04a tan no vi voco yadi te purā cij jaritāra ānaśuḥ sumnam indra |<BR>
RV_6,022.04c kas te bhāgaḥ kiṃ vayo dudhra khidvaḥ puruhūta purūvaso 'suraghnaḥ ||<BR>
RV_6,022.05a tam pṛcchantī vajrahastaṃ ratheṣṭhām indraṃ vepī vakvarī yasya nū gīḥ |<BR>
RV_6,022.05c tuvigrābhaṃ tuvikūrmiṃ rabhodāṃ gātum iṣe nakṣate tumram accha ||<BR>
RV_6,022.06a ayā ha tyam māyayā vāvṛdhānam manojuvā svatavaḥ parvatena |<BR>
RV_6,022.06c acyutā cid vīḷitā svojo rujo vi dṛḷhā dhṛṣatā virapśin ||<BR>
RV_6,022.07a taṃ vo dhiyā navyasyā śaviṣṭham pratnam pratnavat paritaṃsayadhyai |<BR>
RV_6,022.07c sa no vakṣad animānaḥ suvahmendro viśvāny ati durgahāṇi ||<BR>
RV_6,022.08a ā janāya druhvaṇe pārthivāni divyāni dīpayo 'ntarikṣā |<BR>
RV_6,022.08c tapā vṛṣan viśvataḥ śociṣā tān brahmadviṣe śocaya kṣām apaś ca ||<BR>
RV_6,022.09a bhuvo janasya divyasya rājā pārthivasya jagatas tveṣasaṃdṛk |<BR>
RV_6,022.09c dhiṣva vajraṃ dakṣiṇa indra haste viśvā ajurya dayase vi māyāḥ ||<BR>
RV_6,022.10a ā saṃyatam indra ṇaḥ svastiṃ śatrutūryāya bṛhatīm amṛdhrām |<BR>
RV_6,022.10c yayā dāsāny āryāṇi vṛtrā karo vajrin sutukā nāhuṣāṇi ||<BR>
RV_6,022.11a sa no niyudbhiḥ puruhūta vedho viśvavārābhir ā gahi prayajyo |<BR>
RV_6,022.11c na yā adevo varate na deva ābhir yāhi tūyam ā madryadrik ||<BR>
<BR>
RV_6,023.01a suta it tvaṃ nimiśla indra some stome brahmaṇi śasyamāna ukthe |<BR>
RV_6,023.01c yad vā yuktābhyām maghavan haribhyām bibhrad vajram bāhvor indra yāsi ||<BR>
RV_6,023.02a yad vā divi pārye suṣvim indra vṛtrahatye 'vasi śūrasātau |<BR>
RV_6,023.02c yad vā dakṣasya bibhyuṣo abibhyad arandhayaḥ śardhata indra dasyūn ||<BR>
RV_6,023.03a pātā sutam indro astu somam praṇenīr ugro jaritāram ūtī |<BR>
RV_6,023.03c kartā vīrāya suṣvaya u lokaṃ dātā vasu stuvate kīraye cit ||<BR>
RV_6,023.04a ganteyānti savanā haribhyām babhrir vajram papiḥ somaṃ dadir gāḥ |<BR>
RV_6,023.04c kartā vīraṃ naryaṃ sarvavīraṃ śrotā havaṃ gṛṇata stomavāhāḥ ||<BR>
RV_6,023.05a asmai vayaṃ yad vāvāna tad viviṣma indrāya yo naḥ pradivo apas kaḥ |<BR>
RV_6,023.05c sute some stumasi śaṃsad ukthendrāya brahma vardhanaṃ yathāsat ||<BR>
RV_6,023.06a brahmāṇi hi cakṛṣe vardhanāni tāvat ta indra matibhir viviṣmaḥ |<BR>
RV_6,023.06c sute some sutapāḥ śantamāni rāṇḍyā kriyāsma vakṣaṇāni yajñaiḥ ||<BR>
RV_6,023.07a sa no bodhi puroḷāśaṃ rarāṇaḥ pibā tu somaṃ goṛjīkam indra |<BR>
RV_6,023.07c edam barhir yajamānasya sīdoruṃ kṛdhi tvāyata u lokam ||<BR>
RV_6,023.08a sa mandasvā hy anu joṣam ugra pra tvā yajñāsa ime aśnuvantu |<BR>
RV_6,023.08c preme havāsaḥ puruhūtam asme ā tveyaṃ dhīr avasa indra yamyāḥ ||<BR>
RV_6,023.09a taṃ vaḥ sakhāyaḥ saṃ yathā suteṣu somebhir īm pṛṇatā bhojam indram |<BR>
RV_6,023.09c kuvit tasmā asati no bharāya na suṣvim indro 'vase mṛdhāti ||<BR>
RV_6,023.10a eved indraḥ sute astāvi some bharadvājeṣu kṣayad in maghonaḥ |<BR>
RV_6,023.10c asad yathā jaritra uta sūrir indro rāyo viśvavārasya dātā ||<BR>
<BR>
RV_6,024.01a vṛṣā mada indre śloka ukthā sacā someṣu sutapā ṛjīṣī |<BR>
RV_6,024.01c arcatryo maghavā nṛbhya ukthair dyukṣo rājā girām akṣitotiḥ ||<BR>
RV_6,024.02a taturir vīro naryo vicetāḥ śrotā havaṃ gṛṇata urvyūtiḥ |<BR>
RV_6,024.02c vasuḥ śaṃso narāṃ kārudhāyā vājī stuto vidathe dāti vājam ||<BR>
RV_6,024.03a akṣo na cakryoḥ śūra bṛhan pra te mahnā ririce rodasyoḥ |<BR>
RV_6,024.03c vṛkṣasya nu te puruhūta vayā vy ūtayo ruruhur indra pūrvīḥ ||<BR>
RV_6,024.04a śacīvatas te puruśāka śākā gavām iva srutayaḥ saṃcaraṇīḥ |<BR>
RV_6,024.04c vatsānāṃ na tantayas ta indra dāmanvanto adāmānaḥ sudāman ||<BR>
RV_6,024.05a anyad adya karvaram anyad u śvo 'sac ca san muhur ācakrir indraḥ |<BR>
RV_6,024.05c mitro no atra varuṇaś ca pūṣāryo vaśasya paryetāsti ||<BR>
RV_6,024.06a vi tvad āpo na parvatasya pṛṣṭhād ukthebhir indrānayanta yajñaiḥ |<BR>
RV_6,024.06c taṃ tvābhiḥ suṣṭutibhir vājayanta ājiṃ na jagmur girvāho aśvāḥ ||<BR>
RV_6,024.07a na yaṃ jaranti śarado na māsā na dyāva indram avakarśayanti |<BR>
RV_6,024.07c vṛddhasya cid vardhatām asya tanū stomebhir ukthaiś ca śasyamānā ||<BR>
RV_6,024.08a na vīḷave namate na sthirāya na śardhate dasyujūtāya stavān |<BR>
RV_6,024.08c ajrā indrasya girayaś cid ṛṣvā gambhīre cid bhavati gādham asmai ||<BR>
RV_6,024.09a gambhīreṇa na uruṇāmatrin preṣo yandhi sutapāvan vājān |<BR>
RV_6,024.09c sthā ū ṣu ūrdhva ūtī ariṣaṇyann aktor vyuṣṭau paritakmyāyām ||<BR>
RV_6,024.10a sacasva nāyam avase abhīka ito vā tam indra pāhi riṣaḥ |<BR>
RV_6,024.10c amā cainam araṇye pāhi riṣo madema śatahimāḥ suvīrāḥ ||<BR>
<BR>
RV_6,025.01a yā ta ūtir avamā yā paramā yā madhyamendra śuṣminn asti |<BR>
RV_6,025.01c tābhir ū ṣu vṛtrahatye 'vīr na ebhiś ca vājair mahān na ugra ||<BR>
RV_6,025.02a ābhi spṛdho mithatīr ariṣaṇyann amitrasya vyathayā manyum indra |<BR>
RV_6,025.02c ābhir viśvā abhiyujo viṣūcīr āryāya viśo 'va tārīr dāsīḥ ||<BR>
RV_6,025.03a indra jāmaya uta ye 'jāmayo 'rvācīnāso vanuṣo yuyujre |<BR>
RV_6,025.03c tvam eṣāṃ vithurā śavāṃsi jahi vṛṣṇyāni kṛṇuhī parācaḥ ||<BR>
RV_6,025.04a śūro vā śūraṃ vanate śarīrais tanūrucā taruṣi yat kṛṇvaite |<BR>
RV_6,025.04c toke vā goṣu tanaye yad apsu vi krandasī urvarāsu bravaite ||<BR>
RV_6,025.05a nahi tvā śūro na turo na dhṛṣṇur na tvā yodho manyamāno yuyodha |<BR>
RV_6,025.05c indra nakiṣ ṭvā praty asty eṣāṃ viśvā jātāny abhy asi tāni ||<BR>
RV_6,025.06a sa patyata ubhayor nṛmṇam ayor yadī vedhasaḥ samithe havante |<BR>
RV_6,025.06c vṛtre vā maho nṛvati kṣaye vā vyacasvantā yadi vitantasaite ||<BR>
RV_6,025.07a adha smā te carṣaṇayo yad ejān indra trātota bhavā varūtā |<BR>
RV_6,025.07c asmākāso ye nṛtamāso arya indra sūrayo dadhire puro naḥ ||<BR>
RV_6,025.08a anu te dāyi maha indriyāya satrā te viśvam anu vṛtrahatye |<BR>
RV_6,025.08c anu kṣatram anu saho yajatrendra devebhir anu te nṛṣahye ||<BR>
RV_6,025.09a evā na spṛdhaḥ sam ajā samatsv indra rārandhi mithatīr adevīḥ |<BR>
RV_6,025.09c vidyāma vastor avasā gṛṇanto bharadvājā uta ta indra nūnam ||<BR>
<BR>
RV_6,026.01a śrudhī na indra hvayāmasi tvā maho vājasya sātau vāvṛṣāṇāḥ |<BR>
RV_6,026.01c saṃ yad viśo 'yanta śūrasātā ugraṃ no 'vaḥ pārye ahan dāḥ ||<BR>
RV_6,026.02a tvāṃ vājī havate vājineyo maho vājasya gadhyasya sātau |<BR>
RV_6,026.02c tvāṃ vṛtreṣv indra satpatiṃ tarutraṃ tvāṃ caṣṭe muṣṭihā goṣu yudhyan ||<BR>
RV_6,026.03a tvaṃ kaviṃ codayo 'rkasātau tvaṃ kutsāya śuṣṇaṃ dāśuṣe vark |<BR>
RV_6,026.03c tvaṃ śiro amarmaṇaḥ parāhann atithigvāya śaṃsyaṃ kariṣyan ||<BR>
RV_6,026.04a tvaṃ ratham pra bharo yodham ṛṣvam āvo yudhyantaṃ vṛṣabhaṃ daśadyum |<BR>
RV_6,026.04c tvaṃ tugraṃ vetasave sacāhan tvaṃ tujiṃ gṛṇantam indra tūtoḥ ||<BR>
RV_6,026.05a tvaṃ tad uktham indra barhaṇā kaḥ pra yac chatā sahasrā śūra darṣi |<BR>
RV_6,026.05c ava girer dāsaṃ śambaraṃ han prāvo divodāsaṃ citrābhir ūtī ||<BR>
RV_6,026.06a tvaṃ śraddhābhir mandasānaḥ somair dabhītaye cumurim indra siṣvap |<BR>
RV_6,026.06c tvaṃ rajim piṭhīnase daśasyan ṣaṣṭiṃ sahasrā śacyā sacāhan ||<BR>
RV_6,026.07a ahaṃ cana tat sūribhir ānaśyāṃ tava jyāya indra sumnam ojaḥ |<BR>
RV_6,026.07c tvayā yat stavante sadhavīra vīrās trivarūthena nahuṣā śaviṣṭha ||<BR>
RV_6,026.08a vayaṃ te asyām indra dyumnahūtau sakhāyaḥ syāma mahina preṣṭhāḥ |<BR>
RV_6,026.08c prātardaniḥ kṣatraśrīr astu śreṣṭho ghane vṛtrāṇāṃ sanaye dhanānām ||<BR>
<BR>
RV_6,027.01a kim asya made kim v asya pītāv indraḥ kim asya sakhye cakāra |<BR>
RV_6,027.01c raṇā vā ye niṣadi kiṃ te asya purā vividre kim u nūtanāsaḥ ||<BR>
RV_6,027.02a sad asya made sad v asya pītāv indraḥ sad asya sakhye cakāra |<BR>
RV_6,027.02c raṇā vā ye niṣadi sat te asya purā vividre sad u nūtanāsaḥ ||<BR>
RV_6,027.03a nahi nu te mahimanaḥ samasya na maghavan maghavattvasya vidma |<BR>
RV_6,027.03c na rādhaso-rādhaso nūtanasyendra nakir dadṛśa indriyaṃ te ||<BR>
RV_6,027.04a etat tyat ta indriyam aceti yenāvadhīr varaśikhasya śeṣaḥ |<BR>
RV_6,027.04c vajrasya yat te nihatasya śuṣmāt svanāc cid indra paramo dadāra ||<BR>
RV_6,027.05a vadhīd indro varaśikhasya śeṣo 'bhyāvartine cāyamānāya śikṣan |<BR>
RV_6,027.05c vṛcīvato yad dhariyūpīyāyāṃ han pūrve ardhe bhiyasāparo dart ||<BR>
RV_6,027.06a triṃśacchataṃ varmiṇa indra sākaṃ yavyāvatyām puruhūta śravasyā |<BR>
RV_6,027.06c vṛcīvantaḥ śarave patyamānāḥ pātrā bhindānā nyarthāny āyan ||<BR>
RV_6,027.07a yasya gāvāv aruṣā sūyavasyū antar ū ṣu carato rerihāṇā |<BR>
RV_6,027.07c sa sṛñjayāya turvaśam parādād vṛcīvato daivavātāya śikṣan ||<BR>
RV_6,027.08a dvayāṃ agne rathino viṃśatiṃ gā vadhūmato maghavā mahyaṃ samrāṭ |<BR>
RV_6,027.08c abhyāvartī cāyamāno dadāti dūṇāśeyaṃ dakṣiṇā pārthavānām ||<BR>
<BR>
RV_6,028.01a ā gāvo agmann uta bhadram akran sīdantu goṣṭhe raṇayantv asme |<BR>
RV_6,028.01c prajāvatīḥ pururūpā iha syur indrāya pūrvīr uṣaso duhānāḥ ||<BR>
RV_6,028.02a indro yajvane pṛṇate ca śikṣaty uped dadāti na svam muṣāyati |<BR>
RV_6,028.02c bhūyo-bhūyo rayim id asya vardhayann abhinne khilye ni dadhāti devayum ||<BR>
RV_6,028.03a na tā naśanti na dabhāti taskaro nāsām āmitro vyathir ā dadharṣati |<BR>
RV_6,028.03c devāṃś ca yābhir yajate dadāti ca jyog it tābhiḥ sacate gopatiḥ saha ||<BR>
RV_6,028.04a na tā arvā reṇukakāṭo aśnute na saṃskṛtatram upa yanti tā abhi |<BR>
RV_6,028.04c urugāyam abhayaṃ tasya tā anu gāvo martasya vi caranti yajvanaḥ ||<BR>
RV_6,028.05a gāvo bhago gāva indro me acchān gāvaḥ somasya prathamasya bhakṣaḥ |<BR>
RV_6,028.05c imā yā gāvaḥ sa janāsa indra icchāmīd dhṛdā manasā cid indram ||<BR>
RV_6,028.06a yūyaṃ gāvo medayathā kṛśaṃ cid aśrīraṃ cit kṛṇuthā supratīkam |<BR>
RV_6,028.06c bhadraṃ gṛhaṃ kṛṇutha bhadravāco bṛhad vo vaya ucyate sabhāsu ||<BR>
RV_6,028.07a prajāvatīḥ sūyavasaṃ riśantīḥ śuddhā apaḥ suprapāṇe pibantīḥ |<BR>
RV_6,028.07c mā va stena īśata māghaśaṃsaḥ pari vo hetī rudrasya vṛjyāḥ ||<BR>
RV_6,028.08a upedam upaparcanam āsu goṣūpa pṛcyatām |<BR>
RV_6,028.08c upa ṛṣabhasya retasy upendra tava vīrye ||<BR>
<BR>
RV_6,029.01a indraṃ vo naraḥ sakhyāya sepur maho yantaḥ sumataye cakānāḥ |<BR>
RV_6,029.01c maho hi dātā vajrahasto asti mahām u raṇvam avase yajadhvam ||<BR>
RV_6,029.02a ā yasmin haste naryā mimikṣur ā rathe hiraṇyaye ratheṣṭhāḥ |<BR>
RV_6,029.02c ā raśmayo gabhastyo sthūrayor ādhvann aśvāso vṛṣaṇo yujānāḥ ||<BR>
RV_6,029.03a śriye te pādā duva ā mimikṣur dhṛṣṇur vajrī śavasā dakṣiṇāvān |<BR>
RV_6,029.03c vasāno atkaṃ surabhiṃ dṛśe kaṃ svar ṇa nṛtav iṣiro babhūtha ||<BR>
RV_6,029.04a sa soma āmiślatamaḥ suto bhūd yasmin paktiḥ pacyate santi dhānāḥ |<BR>
RV_6,029.04c indraṃ nara stuvanto brahmakārā ukthā śaṃsanto devavātatamāḥ ||<BR>
RV_6,029.05a na te antaḥ śavaso dhāyy asya vi tu bābadhe rodasī mahitvā |<BR>
RV_6,029.05c ā tā sūriḥ pṛṇati tūtujāno yūthevāpsu samījamāna ūtī ||<BR>
RV_6,029.06a eved indraḥ suhava ṛṣvo astūtī anūtī hiriśipraḥ satvā |<BR>
RV_6,029.06c evā hi jāto asamātyojāḥ purū ca vṛtrā hanati ni dasyūn ||<BR>
<BR>
RV_6,030.01a bhūya id vāvṛdhe vīryāyaṃ eko ajuryo dayate vasūni |<BR>
RV_6,030.01c pra ririce diva indraḥ pṛthivyā ardham id asya prati rodasī ubhe ||<BR>
RV_6,030.02a adhā manye bṛhad asuryam asya yāni dādhāra nakir ā mināti |<BR>
RV_6,030.02c dive-dive sūryo darśato bhūd vi sadmāny urviyā sukratur dhāt ||<BR>
RV_6,030.03a adyā cin nū cit tad apo nadīnāṃ yad ābhyo arado gātum indra |<BR>
RV_6,030.03c ni parvatā admasado na sedus tvayā dṛḷhāni sukrato rajāṃsi ||<BR>
RV_6,030.04a satyam it tan na tvāvāṃ anyo astīndra devo na martyo jyāyān |<BR>
RV_6,030.04c ahann ahim pariśayānam arṇo 'vāsṛjo apo acchā samudram ||<BR>
RV_6,030.05a tvam apo vi duro viṣūcīr indra dṛḷham arujaḥ parvatasya |<BR>
RV_6,030.05c rājābhavo jagataś carṣaṇīnāṃ sākaṃ sūryaṃ janayan dyām uṣāsam ||<BR>
<BR>
RV_6,031.01a abhūr eko rayipate rayīṇām ā hastayor adhithā indra kṛṣṭīḥ |<BR>
RV_6,031.01c vi toke apsu tanaye ca sūre 'vocanta carṣaṇayo vivācaḥ ||<BR>
RV_6,031.02a tvad bhiyendra pārthivāni viśvācyutā cic cyāvayante rajāṃsi |<BR>
RV_6,031.02c dyāvākṣāmā parvatāso vanāni viśvaṃ dṛḷham bhayate ajmann ā te ||<BR>
RV_6,031.03a tvaṃ kutsenābhi śuṣṇam indrāśuṣaṃ yudhya kuyavaṃ gaviṣṭau |<BR>
RV_6,031.03c daśa prapitve adha sūryasya muṣāyaś cakram avive rapāṃsi ||<BR>
RV_6,031.04a tvaṃ śatāny ava śambarasya puro jaghanthāpratīni dasyoḥ |<BR>
RV_6,031.04c aśikṣo yatra śacyā śacīvo divodāsāya sunvate sutakre bharadvājāya gṛṇate vasūni ||<BR>
RV_6,031.05a sa satyasatvan mahate raṇāya ratham ā tiṣṭha tuvinṛmṇa bhīmam |<BR>
RV_6,031.05c yāhi prapathinn avasopa madrik pra ca śruta śrāvaya carṣaṇibhyaḥ ||<BR>
<BR>
RV_6,032.01a apūrvyā purutamāny asmai mahe vīrāya tavase turāya |<BR>
RV_6,032.01c virapśine vajriṇe śantamāni vacāṃsy āsā sthavirāya takṣam ||<BR>
RV_6,032.02a sa mātarā sūryeṇā kavīnām avāsayad rujad adriṃ gṛṇānaḥ |<BR>
RV_6,032.02c svādhībhir ṛkvabhir vāvaśāna ud usriyāṇām asṛjan nidānam ||<BR>
RV_6,032.03a sa vahnibhir ṛkvabhir goṣu śaśvan mitajñubhiḥ purukṛtvā jigāya |<BR>
RV_6,032.03c puraḥ purohā sakhibhiḥ sakhīyan dṛḷhā ruroja kavibhiḥ kaviḥ san ||<BR>
RV_6,032.04a sa nīvyābhir jaritāram acchā maho vājebhir mahadbhiś ca śuṣmaiḥ |<BR>
RV_6,032.04c puruvīrābhir vṛṣabha kṣitīnām ā girvaṇaḥ suvitāya pra yāhi ||<BR>
RV_6,032.05a sa sargeṇa śavasā takto atyair apa indro dakṣiṇatas turāṣāṭ |<BR>
RV_6,032.05c itthā sṛjānā anapāvṛd arthaṃ dive-dive viviṣur apramṛṣyam ||<BR>
<BR>
RV_6,033.01a ya ojiṣṭha indra taṃ su no dā mado vṛṣan svabhiṣṭir dāsvān |<BR>
RV_6,033.01c sauvaśvyaṃ yo vanavat svaśvo vṛtrā samatsu sāsahad amitrān ||<BR>
RV_6,033.02a tvāṃ hīndrāvase vivāco havante carṣaṇayaḥ śūrasātau |<BR>
RV_6,033.02c tvaṃ viprebhir vi paṇīṃr aśāyas tvota it sanitā vājam arvā ||<BR>
RV_6,033.03a tvaṃ tāṃ indrobhayāṃ amitrān dāsā vṛtrāṇy āryā ca śūra |<BR>
RV_6,033.03c vadhīr vaneva sudhitebhir atkair ā pṛtsu darṣi nṛṇāṃ nṛtama ||<BR>
RV_6,033.04a sa tvaṃ na indrākavābhir ūtī sakhā viśvāyur avitā vṛdhe bhūḥ |<BR>
RV_6,033.04c svarṣātā yad dhvayāmasi tvā yudhyanto nemadhitā pṛtsu śūra ||<BR>
RV_6,033.05a nūnaṃ na indrāparāya ca syā bhavā mṛḷīka uta no abhiṣṭau |<BR>
RV_6,033.05c itthā gṛṇanto mahinasya śarman divi ṣyāma pārye goṣatamāḥ ||<BR>
<BR>
RV_6,034.01a saṃ ca tve jagmur gira indra pūrvīr vi ca tvad yanti vibhvo manīṣāḥ |<BR>
RV_6,034.01c purā nūnaṃ ca stutaya ṛṣīṇām paspṛdhra indre adhy ukthārkā ||<BR>
RV_6,034.02a puruhūto yaḥ purugūrta ṛbhvāṃ ekaḥ purupraśasto asti yajñaiḥ |<BR>
RV_6,034.02c ratho na mahe śavase yujāno 'smābhir indro anumādyo bhūt ||<BR>
RV_6,034.03a na yaṃ hiṃsanti dhītayo na vāṇīr indraṃ nakṣantīd abhi vardhayantīḥ |<BR>
RV_6,034.03c yadi stotāraḥ śataṃ yat sahasraṃ gṛṇanti girvaṇasaṃ śaṃ tad asmai ||<BR>
RV_6,034.04a asmā etad divy arceva māsā mimikṣa indre ny ayāmi somaḥ |<BR>
RV_6,034.04c janaṃ na dhanvann abhi saṃ yad āpaḥ satrā vāvṛdhur havanāni yajñaiḥ ||<BR>
RV_6,034.05a asmā etan mahy āṅgūṣam asmā indrāya stotram matibhir avāci |<BR>
RV_6,034.05c asad yathā mahati vṛtratūrya indro viśvāyur avitā vṛdhaś ca ||<BR>
<BR>
RV_6,035.01a kadā bhuvan rathakṣayāṇi brahma kadā stotre sahasrapoṣyaṃ dāḥ |<BR>
RV_6,035.01c kadā stomaṃ vāsayo 'sya rāyā kadā dhiyaḥ karasi vājaratnāḥ ||<BR>
RV_6,035.02a karhi svit tad indra yan nṛbhir nṝn vīrair vīrān nīḷayāse jayājīn |<BR>
RV_6,035.02c tridhātu gā adhi jayāsi goṣv indra dyumnaṃ svarvad dhehy asme ||<BR>
RV_6,035.03a karhi svit tad indra yaj jaritre viśvapsu brahma kṛṇavaḥ śaviṣṭha |<BR>
RV_6,035.03c kadā dhiyo na niyuto yuvāse kadā gomaghā havanāni gacchāḥ ||<BR>
RV_6,035.04a sa gomaghā jaritre aśvaścandrā vājaśravaso adhi dhehi pṛkṣaḥ |<BR>
RV_6,035.04c pīpihīṣaḥ sudughām indra dhenum bharadvājeṣu suruco rurucyāḥ ||<BR>
RV_6,035.05a tam ā nūnaṃ vṛjanam anyathā cic chūro yac chakra vi duro gṛṇīṣe |<BR>
RV_6,035.05c mā nir araṃ śukradughasya dhenor āṅgirasān brahmaṇā vipra jinva ||<BR>
<BR>
RV_6,036.01a satrā madāsas tava viśvajanyāḥ satrā rāyo 'dha ye pārthivāsaḥ |<BR>
RV_6,036.01c satrā vājānām abhavo vibhaktā yad deveṣu dhārayathā asuryam ||<BR>
RV_6,036.02a anu pra yeje jana ojo asya satrā dadhire anu vīryāya |<BR>
RV_6,036.02c syūmagṛbhe dudhaye 'rvate ca kratuṃ vṛñjanty api vṛtrahatye ||<BR>
RV_6,036.03a taṃ sadhrīcīr ūtayo vṛṣṇyāni pauṃsyāni niyutaḥ saścur indram |<BR>
RV_6,036.03c samudraṃ na sindhava ukthaśuṣmā uruvyacasaṃ gira ā viśanti ||<BR>
RV_6,036.04a sa rāyas khām upa sṛjā gṛṇānaḥ puruścandrasya tvam indra vasvaḥ |<BR>
RV_6,036.04c patir babhūthāsamo janānām eko viśvasya bhuvanasya rājā ||<BR>
RV_6,036.05a sa tu śrudhi śrutyā yo duvoyur dyaur na bhūmābhi rāyo aryaḥ |<BR>
RV_6,036.05c aso yathā naḥ śavasā cakāno yuge-yuge vayasā cekitānaḥ ||<BR>
<BR>
RV_6,037.01a arvāg rathaṃ viśvavāraṃ ta ugrendra yuktāso harayo vahantu |<BR>
RV_6,037.01c kīriś cid dhi tvā havate svarvān ṛdhīmahi sadhamādas te adya ||<BR>
RV_6,037.02a pro droṇe harayaḥ karmāgman punānāsa ṛjyanto abhūvan |<BR>
RV_6,037.02c indro no asya pūrvyaḥ papīyād dyukṣo madasya somyasya rājā ||<BR>
RV_6,037.03a āsasrāṇāsaḥ śavasānam acchendraṃ sucakre rathyāso aśvāḥ |<BR>
RV_6,037.03c abhi śrava ṛjyanto vaheyur nū cin nu vāyor amṛtaṃ vi dasyet ||<BR>
RV_6,037.04a variṣṭho asya dakṣiṇām iyartīndro maghonāṃ tuvikūrmitamaḥ |<BR>
RV_6,037.04c yayā vajrivaḥ pariyāsy aṃho maghā ca dhṛṣṇo dayase vi sūrīn ||<BR>
RV_6,037.05a indro vājasya sthavirasya dātendro gīrbhir vardhatāṃ vṛddhamahāḥ |<BR>
RV_6,037.05c indro vṛtraṃ haniṣṭho astu satvā tā sūriḥ pṛṇati tūtujānaḥ ||<BR>
<BR>
RV_6,038.01a apād ita ud u naś citratamo mahīm bharṣad dyumatīm indrahūtim |<BR>
RV_6,038.01c panyasīṃ dhītiṃ daivyasya yāmañ janasya rātiṃ vanate sudānuḥ ||<BR>
RV_6,038.02a dūrāc cid ā vasato asya karṇā ghoṣād indrasya tanyati bruvāṇaḥ |<BR>
RV_6,038.02c eyam enaṃ devahūtir vavṛtyān madryag indram iyam ṛcyamānā ||<BR>
RV_6,038.03a taṃ vo dhiyā paramayā purājām ajaram indram abhy anūṣy arkaiḥ |<BR>
RV_6,038.03c brahmā ca giro dadhire sam asmin mahāṃś ca stomo adhi vardhad indre ||<BR>
RV_6,038.04a vardhād yaṃ yajña uta soma indraṃ vardhād brahma gira ukthā ca manma |<BR>
RV_6,038.04c vardhāhainam uṣaso yāmann aktor vardhān māsāḥ śarado dyāva indram ||<BR>
RV_6,038.05a evā jajñānaṃ sahase asāmi vāvṛdhānaṃ rādhase ca śrutāya |<BR>
RV_6,038.05c mahām ugram avase vipra nūnam ā vivāsema vṛtratūryeṣu ||<BR>
<BR>
RV_6,039.01a mandrasya kaver divyasya vahner vipramanmano vacanasya madhvaḥ |<BR>
RV_6,039.01c apā nas tasya sacanasya deveṣo yuvasva gṛṇate goagrāḥ ||<BR>
RV_6,039.02a ayam uśānaḥ pary adrim usrā ṛtadhītibhir ṛtayug yujānaḥ |<BR>
RV_6,039.02c rujad arugṇaṃ vi valasya sānum paṇīṃr vacobhir abhi yodhad indraḥ ||<BR>
RV_6,039.03a ayaṃ dyotayad adyuto vy aktūn doṣā vastoḥ śarada indur indra |<BR>
RV_6,039.03c imaṃ ketum adadhur nū cid ahnāṃ śucijanmana uṣasaś cakāra ||<BR>
RV_6,039.04a ayaṃ rocayad aruco rucāno 'yaṃ vāsayad vy ṛtena pūrvīḥ |<BR>
RV_6,039.04c ayam īyata ṛtayugbhir aśvaiḥ svarvidā nābhinā carṣaṇiprāḥ ||<BR>
RV_6,039.05a nū gṛṇāno gṛṇate pratna rājann iṣaḥ pinva vasudeyāya pūrvīḥ |<BR>
RV_6,039.05c apa oṣadhīr aviṣā vanāni gā arvato nṝn ṛcase rirīhi ||<BR>
<BR>
RV_6,040.01a indra piba tubhyaṃ suto madāyāva sya harī vi mucā sakhāyā |<BR>
RV_6,040.01c uta pra gāya gaṇa ā niṣadyāthā yajñāya gṛṇate vayo dhāḥ ||<BR>
RV_6,040.02a asya piba yasya jajñāna indra madāya kratve apibo virapśin |<BR>
RV_6,040.02c tam u te gāvo nara āpo adrir induṃ sam ahyan pītaye sam asmai ||<BR>
RV_6,040.03a samiddhe agnau suta indra soma ā tvā vahantu harayo vahiṣṭhāḥ |<BR>
RV_6,040.03c tvāyatā manasā johavīmīndrā yāhi suvitāya mahe naḥ ||<BR>
RV_6,040.04a ā yāhi śaśvad uśatā yayāthendra mahā manasā somapeyam |<BR>
RV_6,040.04c upa brahmāṇi śṛṇava imā no 'thā te yajñas tanve vayo dhāt ||<BR>
RV_6,040.05a yad indra divi pārye yad ṛdhag yad vā sve sadane yatra vāsi |<BR>
RV_6,040.05c ato no yajñam avase niyutvān sajoṣāḥ pāhi girvaṇo marudbhiḥ ||<BR>
<BR>
RV_6,041.01a aheḷamāna upa yāhi yajñaṃ tubhyam pavanta indavaḥ sutāsaḥ |<BR>
RV_6,041.01c gāvo na vajrin svam oko acchendrā gahi prathamo yajñiyānām ||<BR>
RV_6,041.02a yā te kākut sukṛtā yā variṣṭhā yayā śaśvat pibasi madhva ūrmim |<BR>
RV_6,041.02c tayā pāhi pra te adhvaryur asthāt saṃ te vajro vartatām indra gavyuḥ ||<BR>
RV_6,041.03a eṣa drapso vṛṣabho viśvarūpa indrāya vṛṣṇe sam akāri somaḥ |<BR>
RV_6,041.03c etam piba hariva sthātar ugra yasyeśiṣe pradivi yas te annam ||<BR>
RV_6,041.04a sutaḥ somo asutād indra vasyān ayaṃ śreyāñ cikituṣe raṇāya |<BR>
RV_6,041.04c etaṃ titirva upa yāhi yajñaṃ tena viśvās taviṣīr ā pṛṇasva ||<BR>
RV_6,041.05a hvayāmasi tvendra yāhy arvāṅ araṃ te somas tanve bhavāti |<BR>
RV_6,041.05c śatakrato mādayasvā suteṣu prāsmāṃ ava pṛtanāsu pra vikṣu ||<BR>
<BR>
RV_6,042.01a praty asmai pipīṣate viśvāni viduṣe bhara |<BR>
RV_6,042.01c araṅgamāya jagmaye 'paścāddaghvane nare ||<BR>
RV_6,042.02a em enam pratyetana somebhiḥ somapātamam |<BR>
RV_6,042.02c amatrebhir ṛjīṣiṇam indraṃ sutebhir indubhiḥ ||<BR>
RV_6,042.03a yadī sutebhir indubhiḥ somebhiḥ pratibhūṣatha |<BR>
RV_6,042.03c vedā viśvasya medhiro dhṛṣat taṃ-tam id eṣate ||<BR>
RV_6,042.04a asmā-asmā id andhaso 'dhvaryo pra bharā sutam |<BR>
RV_6,042.04c kuvit samasya jenyasya śardhato 'bhiśaster avasparat ||<BR>
<BR>
RV_6,043.01a yasya tyac chambaram made divodāsāya randhayaḥ |<BR>
RV_6,043.01c ayaṃ sa soma indra te sutaḥ piba ||<BR>
RV_6,043.02a yasya tīvrasutam madam madhyam antaṃ ca rakṣase |<BR>
RV_6,043.02c ayaṃ sa soma indra te sutaḥ piba ||<BR>
RV_6,043.03a yasya gā antar aśmano made dṛḷhā avāsṛjaḥ |<BR>
RV_6,043.03c ayaṃ sa soma indra te sutaḥ piba ||<BR>
RV_6,043.04a yasya mandāno andhaso māghonaṃ dadhiṣe śavaḥ |<BR>
RV_6,043.04c ayaṃ sa soma indra te sutaḥ piba ||<BR>
<BR>
RV_6,044.01a yo rayivo rayintamo yo dyumnair dyumnavattamaḥ |<BR>
RV_6,044.01c somaḥ sutaḥ sa indra te 'sti svadhāpate madaḥ ||<BR>
RV_6,044.02a yaḥ śagmas tuviśagma te rāyo dāmā matīnām |<BR>
RV_6,044.02c somaḥ sutaḥ sa indra te 'sti svadhāpate madaḥ ||<BR>
RV_6,044.03a yena vṛddho na śavasā turo na svābhir ūtibhiḥ |<BR>
RV_6,044.03c somaḥ sutaḥ sa indra te 'sti svadhāpate madaḥ ||<BR>
RV_6,044.04a tyam u vo aprahaṇaṃ gṛṇīṣe śavasas patim |<BR>
RV_6,044.04c indraṃ viśvāsāhaṃ naram maṃhiṣṭhaṃ viśvacarṣaṇim ||<BR>
RV_6,044.05a yaṃ vardhayantīd giraḥ patiṃ turasya rādhasaḥ |<BR>
RV_6,044.05c tam in nv asya rodasī devī śuṣmaṃ saparyataḥ ||<BR>
RV_6,044.06a tad va ukthasya barhaṇendrāyopastṛṇīṣaṇi |<BR>
RV_6,044.06c vipo na yasyotayo vi yad rohanti sakṣitaḥ ||<BR>
RV_6,044.07a avidad dakṣam mitro navīyān papāno devebhyo vasyo acait |<BR>
RV_6,044.07c sasavān staulābhir dhautarībhir uruṣyā pāyur abhavat sakhibhyaḥ ||<BR>
RV_6,044.08a ṛtasya pathi vedhā apāyi śriye manāṃsi devāso akran |<BR>
RV_6,044.08c dadhāno nāma maho vacobhir vapur dṛśaye venyo vy āvaḥ ||<BR>
RV_6,044.09a dyumattamaṃ dakṣaṃ dhehy asme sedhā janānām pūrvīr arātīḥ |<BR>
RV_6,044.09c varṣīyo vayaḥ kṛṇuhi śacībhir dhanasya sātāv asmāṃ aviḍḍhi ||<BR>
RV_6,044.10a indra tubhyam in maghavann abhūma vayaṃ dātre harivo mā vi venaḥ |<BR>
RV_6,044.10c nakir āpir dadṛśe martyatrā kim aṅga radhracodanaṃ tvāhuḥ ||<BR>
RV_6,044.11a mā jasvane vṛṣabha no rarīthā mā te revataḥ sakhye riṣāma |<BR>
RV_6,044.11c pūrvīṣ ṭa indra niṣṣidho janeṣu jahy asuṣvīn pra vṛhāpṛṇataḥ ||<BR>
RV_6,044.12a ud abhrāṇīva stanayann iyartīndro rādhāṃsy aśvyāni gavyā |<BR>
RV_6,044.12c tvam asi pradivaḥ kārudhāyā mā tvādāmāna ā dabhan maghonaḥ ||<BR>
RV_6,044.13a adhvaryo vīra pra mahe sutānām indrāya bhara sa hy asya rājā |<BR>
RV_6,044.13c yaḥ pūrvyābhir uta nūtanābhir gīrbhir vāvṛdhe gṛṇatām ṛṣīṇām ||<BR>
RV_6,044.14a asya made puru varpāṃsi vidvān indro vṛtrāṇy apratī jaghāna |<BR>
RV_6,044.14c tam u pra hoṣi madhumantam asmai somaṃ vīrāya śipriṇe pibadhyai ||<BR>
RV_6,044.15a pātā sutam indro astu somaṃ hantā vṛtraṃ vajreṇa mandasānaḥ |<BR>
RV_6,044.15c gantā yajñam parāvataś cid acchā vasur dhīnām avitā kārudhāyāḥ ||<BR>
RV_6,044.16a idaṃ tyat pātram indrapānam indrasya priyam amṛtam apāyi |<BR>
RV_6,044.16c matsad yathā saumanasāya devaṃ vy asmad dveṣo yuyavad vy aṃhaḥ ||<BR>
RV_6,044.17a enā mandāno jahi śūra śatrūñ jāmim ajāmim maghavann amitrān |<BR>
RV_6,044.17c abhiṣeṇāṃ abhy ādediśānān parāca indra pra mṛṇā jahī ca ||<BR>
RV_6,044.18a āsu ṣmā ṇo maghavann indra pṛtsv asmabhyam mahi varivaḥ sugaṃ kaḥ |<BR>
RV_6,044.18c apāṃ tokasya tanayasya jeṣa indra sūrīn kṛṇuhi smā no ardham ||<BR>
RV_6,044.19a ā tvā harayo vṛṣaṇo yujānā vṛṣarathāso vṛṣaraśmayo 'tyāḥ |<BR>
RV_6,044.19c asmatrāñco vṛṣaṇo vajravāho vṛṣṇe madāya suyujo vahantu ||<BR>
RV_6,044.20a ā te vṛṣan vṛṣaṇo droṇam asthur ghṛtapruṣo normayo madantaḥ |<BR>
RV_6,044.20c indra pra tubhyaṃ vṛṣabhiḥ sutānāṃ vṛṣṇe bharanti vṛṣabhāya somam ||<BR>
RV_6,044.21a vṛṣāsi divo vṛṣabhaḥ pṛthivyā vṛṣā sindhūnāṃ vṛṣabha stiyānām |<BR>
RV_6,044.21c vṛṣṇe ta indur vṛṣabha pīpāya svādū raso madhupeyo varāya ||<BR>
RV_6,044.22a ayaṃ devaḥ sahasā jāyamāna indreṇa yujā paṇim astabhāyat |<BR>
RV_6,044.22c ayaṃ svasya pitur āyudhānīndur amuṣṇād aśivasya māyāḥ ||<BR>
RV_6,044.23a ayam akṛṇod uṣasaḥ supatnīr ayaṃ sūrye adadhāj jyotir antaḥ |<BR>
RV_6,044.23c ayaṃ tridhātu divi rocaneṣu triteṣu vindad amṛtaṃ nigūḷham ||<BR>
RV_6,044.24a ayaṃ dyāvāpṛthivī vi ṣkabhāyad ayaṃ ratham ayunak saptaraśmim |<BR>
RV_6,044.24c ayaṃ goṣu śacyā pakvam antaḥ somo dādhāra daśayantram utsam ||<BR>
<BR>
RV_6,045.01a ya ānayat parāvataḥ sunītī turvaśaṃ yadum |<BR>
RV_6,045.01c indraḥ sa no yuvā sakhā ||<BR>
RV_6,045.02a avipre cid vayo dadhad anāśunā cid arvatā |<BR>
RV_6,045.02c indro jetā hitaṃ dhanam ||<BR>
RV_6,045.03a mahīr asya praṇītayaḥ pūrvīr uta praśastayaḥ |<BR>
RV_6,045.03c nāsya kṣīyanta ūtayaḥ ||<BR>
RV_6,045.04a sakhāyo brahmavāhase 'rcata pra ca gāyata |<BR>
RV_6,045.04c sa hi naḥ pramatir mahī ||<BR>
RV_6,045.05a tvam ekasya vṛtrahann avitā dvayor asi |<BR>
RV_6,045.05c utedṛśe yathā vayam ||<BR>
RV_6,045.06a nayasīd v ati dviṣaḥ kṛṇoṣy ukthaśaṃsinaḥ |<BR>
RV_6,045.06c nṛbhiḥ suvīra ucyase ||<BR>
RV_6,045.07a brahmāṇam brahmavāhasaṃ gīrbhiḥ sakhāyam ṛgmiyam |<BR>
RV_6,045.07c gāṃ na dohase huve ||<BR>
RV_6,045.08a yasya viśvāni hastayor ūcur vasūni ni dvitā |<BR>
RV_6,045.08c vīrasya pṛtanāṣahaḥ ||<BR>
RV_6,045.09a vi dṛḷhāni cid adrivo janānāṃ śacīpate |<BR>
RV_6,045.09c vṛha māyā anānata ||<BR>
RV_6,045.10a tam u tvā satya somapā indra vājānām pate |<BR>
RV_6,045.10c ahūmahi śravasyavaḥ ||<BR>
RV_6,045.11a tam u tvā yaḥ purāsitha yo vā nūnaṃ hite dhane |<BR>
RV_6,045.11c havyaḥ sa śrudhī havam ||<BR>
RV_6,045.12a dhībhir arvadbhir arvato vājāṃ indra śravāyyān |<BR>
RV_6,045.12c tvayā jeṣma hitaṃ dhanam ||<BR>
RV_6,045.13a abhūr u vīra girvaṇo mahāṃ indra dhane hite |<BR>
RV_6,045.13c bhare vitantasāyyaḥ ||<BR>
RV_6,045.14a yā ta ūtir amitrahan makṣūjavastamāsati |<BR>
RV_6,045.14c tayā no hinuhī ratham ||<BR>
RV_6,045.15a sa rathena rathītamo 'smākenābhiyugvanā |<BR>
RV_6,045.15c jeṣi jiṣṇo hitaṃ dhanam ||<BR>
RV_6,045.16a ya eka it tam u ṣṭuhi kṛṣṭīnāṃ vicarṣaṇiḥ |<BR>
RV_6,045.16c patir jajñe vṛṣakratuḥ ||<BR>
RV_6,045.17a yo gṛṇatām id āsithāpir ūtī śivaḥ sakhā |<BR>
RV_6,045.17c sa tvaṃ na indra mṛḷaya ||<BR>
RV_6,045.18a dhiṣva vajraṃ gabhastyo rakṣohatyāya vajrivaḥ |<BR>
RV_6,045.18c sāsahīṣṭhā abhi spṛdhaḥ ||<BR>
RV_6,045.19a pratnaṃ rayīṇāṃ yujaṃ sakhāyaṃ kīricodanam |<BR>
RV_6,045.19c brahmavāhastamaṃ huve ||<BR>
RV_6,045.20a sa hi viśvāni pārthivāṃ eko vasūni patyate |<BR>
RV_6,045.20c girvaṇastamo adhriguḥ ||<BR>
RV_6,045.21a sa no niyudbhir ā pṛṇa kāmaṃ vājebhir aśvibhiḥ |<BR>
RV_6,045.21c gomadbhir gopate dhṛṣat ||<BR>
RV_6,045.22a tad vo gāya sute sacā puruhūtāya satvane |<BR>
RV_6,045.22c śaṃ yad gave na śākine ||<BR>
RV_6,045.23a na ghā vasur ni yamate dānaṃ vājasya gomataḥ |<BR>
RV_6,045.23c yat sīm upa śravad giraḥ ||<BR>
RV_6,045.24a kuvitsasya pra hi vrajaṃ gomantaṃ dasyuhā gamat |<BR>
RV_6,045.24c śacībhir apa no varat ||<BR>
RV_6,045.25a imā u tvā śatakrato 'bhi pra ṇonuvur giraḥ |<BR>
RV_6,045.25c indra vatsaṃ na mātaraḥ ||<BR>
RV_6,045.26a dūṇāśaṃ sakhyaṃ tava gaur asi vīra gavyate |<BR>
RV_6,045.26c aśvo aśvāyate bhava ||<BR>
RV_6,045.27a sa mandasvā hy andhaso rādhase tanvā mahe |<BR>
RV_6,045.27c na stotāraṃ nide karaḥ ||<BR>
RV_6,045.28a imā u tvā sute-sute nakṣante girvaṇo giraḥ |<BR>
RV_6,045.28c vatsaṃ gāvo na dhenavaḥ ||<BR>
RV_6,045.29a purūtamam purūṇāṃ stotṝṇāṃ vivāci |<BR>
RV_6,045.29c vājebhir vājayatām ||<BR>
RV_6,045.30a asmākam indra bhūtu te stomo vāhiṣṭho antamaḥ |<BR>
RV_6,045.30c asmān rāye mahe hinu ||<BR>
RV_6,045.31a adhi bṛbuḥ paṇīnāṃ varṣiṣṭhe mūrdhann asthāt |<BR>
RV_6,045.31c uruḥ kakṣo na gāṅgyaḥ ||<BR>
RV_6,045.32a yasya vāyor iva dravad bhadrā rātiḥ sahasriṇī |<BR>
RV_6,045.32c sadyo dānāya maṃhate ||<BR>
RV_6,045.33a tat su no viśve arya ā sadā gṛṇanti kāravaḥ |<BR>
RV_6,045.33c bṛbuṃ sahasradātamaṃ sūriṃ sahasrasātamam ||<BR>
<BR>
RV_6,046.01a tvām id dhi havāmahe sātā vājasya kāravaḥ |<BR>
RV_6,046.01c tvāṃ vṛtreṣv indra satpatiṃ naras tvāṃ kāṣṭhāsv arvataḥ ||<BR>
RV_6,046.02a sa tvaṃ naś citra vajrahasta dhṛṣṇuyā maha stavāno adrivaḥ |<BR>
RV_6,046.02c gām aśvaṃ rathyam indra saṃ kira satrā vājaṃ na jigyuṣe ||<BR>
RV_6,046.03a yaḥ satrāhā vicarṣaṇir indraṃ taṃ hūmahe vayam |<BR>
RV_6,046.03c sahasramuṣka tuvinṛmṇa satpate bhavā samatsu no vṛdhe ||<BR>
RV_6,046.04a bādhase janān vṛṣabheva manyunā ghṛṣau mīḷha ṛcīṣama |<BR>
RV_6,046.04c asmākam bodhy avitā mahādhane tanūṣv apsu sūrye ||<BR>
RV_6,046.05a indra jyeṣṭhaṃ na ā bharaṃ ojiṣṭham papuri śravaḥ |<BR>
RV_6,046.05c yeneme citra vajrahasta rodasī obhe suśipra prāḥ ||<BR>
RV_6,046.06a tvām ugram avase carṣaṇīsahaṃ rājan deveṣu hūmahe |<BR>
RV_6,046.06c viśvā su no vithurā pibdanā vaso 'mitrān suṣahān kṛdhi ||<BR>
RV_6,046.07a yad indra nāhuṣīṣv āṃ ojo nṛmṇaṃ ca kṛṣṭiṣu |<BR>
RV_6,046.07c yad vā pañca kṣitīnāṃ dyumnam ā bhara satrā viśvāni pauṃsyā ||<BR>
RV_6,046.08a yad vā tṛkṣau maghavan druhyāv ā jane yat pūrau kac ca vṛṣṇyam |<BR>
RV_6,046.08c asmabhyaṃ tad rirīhi saṃ nṛṣāhye 'mitrān pṛtsu turvaṇe ||<BR>
RV_6,046.09a indra tridhātu śaraṇaṃ trivarūthaṃ svastimat |<BR>
RV_6,046.09c chardir yaccha maghavadbhyaś ca mahyaṃ ca yāvayā didyum ebhyaḥ ||<BR>
RV_6,046.10a ye gavyatā manasā śatrum ādabhur abhipraghnanti dhṛṣṇuyā |<BR>
RV_6,046.10c adha smā no maghavann indra girvaṇas tanūpā antamo bhava ||<BR>
RV_6,046.11a adha smā no vṛdhe bhavendra nāyam avā yudhi |<BR>
RV_6,046.11c yad antarikṣe patayanti parṇino didyavas tigmamūrdhānaḥ ||<BR>
RV_6,046.12a yatra śūrāsas tanvo vitanvate priyā śarma pitṝṇām |<BR>
RV_6,046.12c adha smā yaccha tanve tane ca chardir acittaṃ yāvaya dveṣaḥ ||<BR>
RV_6,046.13a yad indra sarge arvataś codayāse mahādhane |<BR>
RV_6,046.13c asamane adhvani vṛjine pathi śyenāṃ iva śravasyataḥ ||<BR>
RV_6,046.14a sindhūṃr iva pravaṇa āśuyā yato yadi klośam anu ṣvaṇi |<BR>
RV_6,046.14c ā ye vayo na varvṛtaty āmiṣi gṛbhītā bāhvor gavi ||<BR>
<BR>
RV_6,047.01a svāduṣ kilāyam madhumāṃ utāyaṃ tīvraḥ kilāyaṃ rasavāṃ utāyam |<BR>
RV_6,047.01c uto nv asya papivāṃsam indraṃ na kaś cana sahata āhaveṣu ||<BR>
RV_6,047.02a ayaṃ svādur iha madiṣṭha āsa yasyendro vṛtrahatye mamāda |<BR>
RV_6,047.02c purūṇi yaś cyautnā śambarasya vi navatiṃ nava ca dehyo han ||<BR>
RV_6,047.03a ayam me pīta ud iyarti vācam ayam manīṣām uśatīm ajīgaḥ |<BR>
RV_6,047.03c ayaṃ ṣaḷ urvīr amimīta dhīro na yābhyo bhuvanaṃ kac canāre ||<BR>
RV_6,047.04a ayaṃ sa yo varimāṇam pṛthivyā varṣmāṇaṃ divo akṛṇod ayaṃ saḥ |<BR>
RV_6,047.04c ayam pīyūṣaṃ tisṛṣu pravatsu somo dādhārorv antarikṣam ||<BR>
RV_6,047.05a ayaṃ vidac citradṛśīkam arṇaḥ śukrasadmanām uṣasām anīke |<BR>
RV_6,047.05c ayam mahān mahatā skambhanenod dyām astabhnād vṛṣabho marutvān ||<BR>
RV_6,047.06a dhṛṣat piba kalaśe somam indra vṛtrahā śūra samare vasūnām |<BR>
RV_6,047.06c mādhyandine savana ā vṛṣasva rayisthāno rayim asmāsu dhehi ||<BR>
RV_6,047.07a indra pra ṇaḥ puraeteva paśya pra no naya prataraṃ vasyo accha |<BR>
RV_6,047.07c bhavā supāro atipārayo no bhavā sunītir uta vāmanītiḥ ||<BR>
RV_6,047.08a uruṃ no lokam anu neṣi vidvān svarvaj jyotir abhayaṃ svasti |<BR>
RV_6,047.08c ṛṣvā ta indra sthavirasya bāhū upa stheyāma śaraṇā bṛhantā ||<BR>
RV_6,047.09a variṣṭhe na indra vandhure dhā vahiṣṭhayoḥ śatāvann aśvayor ā |<BR>
RV_6,047.09c iṣam ā vakṣīṣāṃ varṣiṣṭhām mā nas tārīn maghavan rāyo aryaḥ ||<BR>
RV_6,047.10a indra mṛḷa mahyaṃ jīvātum iccha codaya dhiyam ayaso na dhārām |<BR>
RV_6,047.10c yat kiṃ cāhaṃ tvāyur idaṃ vadāmi taj juṣasva kṛdhi mā devavantam ||<BR>
RV_6,047.11a trātāram indram avitāram indraṃ have-have suhavaṃ śūram indram |<BR>
RV_6,047.11c hvayāmi śakram puruhūtam indraṃ svasti no maghavā dhātv indraḥ ||<BR>
RV_6,047.12a indraḥ sutrāmā svavāṃ avobhiḥ sumṛḷīko bhavatu viśvavedāḥ |<BR>
RV_6,047.12c bādhatāṃ dveṣo abhayaṃ kṛṇotu suvīryasya patayaḥ syāma ||<BR>
RV_6,047.13a tasya vayaṃ sumatau yajñiyasyāpi bhadre saumanase syāma |<BR>
RV_6,047.13c sa sutrāmā svavāṃ indro asme ārāc cid dveṣaḥ sanutar yuyotu ||<BR>
RV_6,047.14a ava tve indra pravato normir giro brahmāṇi niyuto dhavante |<BR>
RV_6,047.14c urū na rādhaḥ savanā purūṇy apo gā vajrin yuvase sam indūn ||<BR>
RV_6,047.15a ka īṃ stavat kaḥ pṛṇāt ko yajāte yad ugram in maghavā viśvahāvet |<BR>
RV_6,047.15c pādāv iva praharann anyam-anyaṃ kṛṇoti pūrvam aparaṃ śacībhiḥ ||<BR>
RV_6,047.16a śṛṇve vīra ugram-ugraṃ damāyann anyam-anyam atinenīyamānaḥ |<BR>
RV_6,047.16c edhamānadviḷ ubhayasya rājā coṣkūyate viśa indro manuṣyān ||<BR>
RV_6,047.17a parā pūrveṣāṃ sakhyā vṛṇakti vitarturāṇo aparebhir eti |<BR>
RV_6,047.17c anānubhūtīr avadhūnvānaḥ pūrvīr indraḥ śaradas tartarīti ||<BR>
RV_6,047.18a rūpaṃ-rūpam pratirūpo babhūva tad asya rūpam praticakṣaṇāya |<BR>
RV_6,047.18c indro māyābhiḥ pururūpa īyate yuktā hy asya harayaḥ śatā daśa ||<BR>
RV_6,047.19a yujāno haritā rathe bhūri tvaṣṭeha rājati |<BR>
RV_6,047.19c ko viśvāhā dviṣataḥ pakṣa āsata utāsīneṣu sūriṣu ||<BR>
RV_6,047.20a agavyūti kṣetram āganma devā urvī satī bhūmir aṃhūraṇābhūt |<BR>
RV_6,047.20c bṛhaspate pra cikitsā gaviṣṭāv itthā sate jaritra indra panthām ||<BR>
RV_6,047.21a dive-dive sadṛśīr anyam ardhaṃ kṛṣṇā asedhad apa sadmano jāḥ |<BR>
RV_6,047.21c ahan dāsā vṛṣabho vasnayantodavraje varcinaṃ śambaraṃ ca ||<BR>
RV_6,047.22a prastoka in nu rādhasas ta indra daśa kośayīr daśa vājino 'dāt |<BR>
RV_6,047.22c divodāsād atithigvasya rādhaḥ śāmbaraṃ vasu praty agrabhīṣma ||<BR>
RV_6,047.23a daśāśvān daśa kośān daśa vastrādhibhojanā |<BR>
RV_6,047.23c daśo hiraṇyapiṇḍān divodāsād asāniṣam ||<BR>
RV_6,047.24a daśa rathān praṣṭimataḥ śataṃ gā atharvabhyaḥ |<BR>
RV_6,047.24c aśvathaḥ pāyave 'dāt ||<BR>
RV_6,047.25a mahi rādho viśvajanyaṃ dadhānān bharadvājān sārñjayo abhy ayaṣṭa ||<BR>
RV_6,047.26a vanaspate vīḍvaṅgo hi bhūyā asmatsakhā prataraṇaḥ suvīraḥ |<BR>
RV_6,047.26c gobhiḥ saṃnaddho asi vīḷayasvāsthātā te jayatu jetvāni ||<BR>
RV_6,047.27a divas pṛthivyāḥ pary oja udbhṛtaṃ vanaspatibhyaḥ pary ābhṛtaṃ sahaḥ |<BR>
RV_6,047.27c apām ojmānam pari gobhir āvṛtam indrasya vajraṃ haviṣā rathaṃ yaja ||<BR>
RV_6,047.28a indrasya vajro marutām anīkam mitrasya garbho varuṇasya nābhiḥ |<BR>
RV_6,047.28c semāṃ no havyadātiṃ juṣāṇo deva ratha prati havyā gṛbhāya ||<BR>
RV_6,047.29a upa śvāsaya pṛthivīm uta dyām purutrā te manutāṃ viṣṭhitaṃ jagat |<BR>
RV_6,047.29c sa dundubhe sajūr indreṇa devair dūrād davīyo apa sedha śatrūn ||<BR>
RV_6,047.30a ā krandaya balam ojo na ā dhā ni ṣṭanihi duritā bādhamānaḥ |<BR>
RV_6,047.30c apa protha dundubhe ducchunā ita indrasya muṣṭir asi vīḷayasva ||<BR>
RV_6,047.31a āmūr aja pratyāvartayemāḥ ketumad dundubhir vāvadīti |<BR>
RV_6,047.31c sam aśvaparṇāś caranti no naro 'smākam indra rathino jayantu ||<BR>
<BR>
RV_6,048.01a yajñā-yajñā vo agnaye girā-girā ca dakṣase |<BR>
RV_6,048.01c pra-pra vayam amṛtaṃ jātavedasam priyam mitraṃ na śaṃsiṣam ||<BR>
RV_6,048.02a ūrjo napātaṃ sa hināyam asmayur dāśema havyadātaye |<BR>
RV_6,048.02c bhuvad vājeṣv avitā bhuvad vṛdha uta trātā tanūnām ||<BR>
RV_6,048.03a vṛṣā hy agne ajaro mahān vibhāsy arciṣā |<BR>
RV_6,048.03c ajasreṇa śociṣā śośucac chuce sudītibhiḥ su dīdihi ||<BR>
RV_6,048.04a maho devān yajasi yakṣy ānuṣak tava kratvota daṃsanā |<BR>
RV_6,048.04c arvācaḥ sīṃ kṛṇuhy agne 'vase rāsva vājota vaṃsva ||<BR>
RV_6,048.05a yam āpo adrayo vanā garbham ṛtasya piprati |<BR>
RV_6,048.05c sahasā yo mathito jāyate nṛbhiḥ pṛthivyā adhi sānavi ||<BR>
RV_6,048.06a ā yaḥ paprau bhānunā rodasī ubhe dhūmena dhāvate divi |<BR>
RV_6,048.06c tiras tamo dadṛśa ūrmyāsv ā śyāvāsv aruṣo vṛṣā śyāvā aruṣo vṛṣā ||<BR>
RV_6,048.07a bṛhadbhir agne arcibhiḥ śukreṇa deva śociṣā |<BR>
RV_6,048.07c bharadvāje samidhāno yaviṣṭhya revan naḥ śukra dīdihi dyumat pāvaka dīdihi ||<BR>
RV_6,048.08a viśvāsāṃ gṛhapatir viśām asi tvam agne mānuṣīṇām |<BR>
RV_6,048.08c śatam pūrbhir yaviṣṭha pāhy aṃhasaḥ sameddhāraṃ śataṃ himā stotṛbhyo ye ca dadati ||<BR>
RV_6,048.09a tvaṃ naś citra ūtyā vaso rādhāṃsi codaya |<BR>
RV_6,048.09c asya rāyas tvam agne rathīr asi vidā gādhaṃ tuce tu naḥ ||<BR>
RV_6,048.10a parṣi tokaṃ tanayam partṛbhiṣ ṭvam adabdhair aprayutvabhiḥ |<BR>
RV_6,048.10c agne heḷāṃsi daivyā yuyodhi no 'devāni hvarāṃsi ca ||<BR>
RV_6,048.11a ā sakhāyaḥ sabardughāṃ dhenum ajadhvam upa navyasā vacaḥ |<BR>
RV_6,048.11c sṛjadhvam anapasphurām ||<BR>
RV_6,048.12a yā śardhāya mārutāya svabhānave śravo 'mṛtyu dhukṣata |<BR>
RV_6,048.12c yā mṛḷīke marutāṃ turāṇāṃ yā sumnair evayāvarī ||<BR>
RV_6,048.13a bharadvājāyāva dhukṣata dvitā |<BR>
RV_6,048.13b dhenuṃ ca viśvadohasam iṣaṃ ca viśvabhojasam ||<BR>
RV_6,048.14a taṃ va indraṃ na sukratuṃ varuṇam iva māyinam |<BR>
RV_6,048.14c aryamaṇaṃ na mandraṃ sṛprabhojasaṃ viṣṇuṃ na stuṣa ādiśe ||<BR>
RV_6,048.15a tveṣaṃ śardho na mārutaṃ tuviṣvaṇy anarvāṇam pūṣaṇaṃ saṃ yathā śatā |<BR>
RV_6,048.15c saṃ sahasrā kāriṣac carṣaṇibhya āṃ āvir gūḷhā vasū karat suvedā no vasū karat ||<BR>
RV_6,048.16a ā mā pūṣann upa drava śaṃsiṣaṃ nu te apikarṇa āghṛṇe |<BR>
RV_6,048.16c aghā aryo arātayaḥ ||<BR>
RV_6,048.17a mā kākambīram ud vṛho vanaspatim aśastīr vi hi nīnaśaḥ |<BR>
RV_6,048.17c mota sūro aha evā cana grīvā ādadhate veḥ ||<BR>
RV_6,048.18a dṛter iva te 'vṛkam astu sakhyam |<BR>
RV_6,048.18b acchidrasya dadhanvataḥ supūrṇasya dadhanvataḥ ||<BR>
RV_6,048.19a paro hi martyair asi samo devair uta śriyā |<BR>
RV_6,048.19c abhi khyaḥ pūṣan pṛtanāsu nas tvam avā nūnaṃ yathā purā ||<BR>
RV_6,048.20a vāmī vāmasya dhūtayaḥ praṇītir astu sūnṛtā |<BR>
RV_6,048.20c devasya vā maruto martyasya vejānasya prayajyavaḥ ||<BR>
RV_6,048.21a sadyaś cid yasya carkṛtiḥ pari dyāṃ devo naiti sūryaḥ |<BR>
RV_6,048.21c tveṣaṃ śavo dadhire nāma yajñiyam maruto vṛtrahaṃ śavo jyeṣṭhaṃ vṛtrahaṃ śavaḥ ||<BR>
RV_6,048.22a sakṛd dha dyaur ajāyata sakṛd bhūmir ajāyata |<BR>
RV_6,048.22c pṛśnyā dugdhaṃ sakṛt payas tad anyo nānu jāyate ||<BR>
<BR>
RV_6,049.01a stuṣe janaṃ suvrataṃ navyasībhir gīrbhir mitrāvaruṇā sumnayantā |<BR>
RV_6,049.01c ta ā gamantu ta iha śruvantu sukṣatrāso varuṇo mitro agniḥ ||<BR>
RV_6,049.02a viśo-viśa īḍyam adhvareṣv adṛptakratum aratiṃ yuvatyoḥ |<BR>
RV_6,049.02c divaḥ śiśuṃ sahasaḥ sūnum agniṃ yajñasya ketum aruṣaṃ yajadhyai ||<BR>
RV_6,049.03a aruṣasya duhitarā virūpe stṛbhir anyā pipiśe sūro anyā |<BR>
RV_6,049.03c mithasturā vicarantī pāvake manma śrutaṃ nakṣata ṛcyamāne ||<BR>
RV_6,049.04a pra vāyum acchā bṛhatī manīṣā bṛhadrayiṃ viśvavāraṃ rathaprām |<BR>
RV_6,049.04c dyutadyāmā niyutaḥ patyamānaḥ kaviḥ kavim iyakṣasi prayajyo ||<BR>
RV_6,049.05a sa me vapuś chadayad aśvinor yo ratho virukmān manasā yujānaḥ |<BR>
RV_6,049.05c yena narā nāsatyeṣayadhyai vartir yāthas tanayāya tmane ca ||<BR>
RV_6,049.06a parjanyavātā vṛṣabhā pṛthivyāḥ purīṣāṇi jinvatam apyāni |<BR>
RV_6,049.06c satyaśrutaḥ kavayo yasya gīrbhir jagata sthātar jagad ā kṛṇudhvam ||<BR>
RV_6,049.07a pāvīravī kanyā citrāyuḥ sarasvatī vīrapatnī dhiyaṃ dhāt |<BR>
RV_6,049.07c gnābhir acchidraṃ śaraṇaṃ sajoṣā durādharṣaṃ gṛṇate śarma yaṃsat ||<BR>
RV_6,049.08a pathas-pathaḥ paripatiṃ vacasyā kāmena kṛto abhy ānaḷ arkam |<BR>
RV_6,049.08c sa no rāsac churudhaś candrāgrā dhiyaṃ-dhiyaṃ sīṣadhāti pra pūṣā ||<BR>
RV_6,049.09a prathamabhājaṃ yaśasaṃ vayodhāṃ supāṇiṃ devaṃ sugabhastim ṛbhvam |<BR>
RV_6,049.09c hotā yakṣad yajatam pastyānām agnis tvaṣṭāraṃ suhavaṃ vibhāvā ||<BR>
RV_6,049.10a bhuvanasya pitaraṃ gīrbhir ābhī rudraṃ divā vardhayā rudram aktau |<BR>
RV_6,049.10c bṛhantam ṛṣvam ajaraṃ suṣumnam ṛdhag ghuvema kavineṣitāsaḥ ||<BR>
RV_6,049.11a ā yuvānaḥ kavayo yajñiyāso maruto ganta gṛṇato varasyām |<BR>
RV_6,049.11c acitraṃ cid dhi jinvathā vṛdhanta itthā nakṣanto naro aṅgirasvat ||<BR>
RV_6,049.12a pra vīrāya pra tavase turāyājā yūtheva paśurakṣir astam |<BR>
RV_6,049.12c sa pispṛśati tanvi śrutasya stṛbhir na nākaṃ vacanasya vipaḥ ||<BR>
RV_6,049.13a yo rajāṃsi vimame pārthivāni triś cid viṣṇur manave bādhitāya |<BR>
RV_6,049.13c tasya te śarmann upadadyamāne rāyā madema tanvā tanā ca ||<BR>
RV_6,049.14a tan no 'hir budhnyo adbhir arkais tat parvatas tat savitā cano dhāt |<BR>
RV_6,049.14c tad oṣadhībhir abhi rātiṣāco bhagaḥ purandhir jinvatu pra rāye ||<BR>
RV_6,049.15a nu no rayiṃ rathyaṃ carṣaṇiprām puruvīram maha ṛtasya gopām |<BR>
RV_6,049.15c kṣayaṃ dātājaraṃ yena janān spṛdho adevīr abhi ca kramāma viśa ādevīr abhy aśnavāma ||<BR>
<BR>
RV_6,050.01a huve vo devīm aditiṃ namobhir mṛḷīkāya varuṇam mitram agnim |<BR>
RV_6,050.01c abhikṣadām aryamaṇaṃ suśevaṃ trātṝn devān savitāram bhagaṃ ca ||<BR>
RV_6,050.02a sujyotiṣaḥ sūrya dakṣapitṝn anāgāstve sumaho vīhi devān |<BR>
RV_6,050.02c dvijanmāno ya ṛtasāpaḥ satyāḥ svarvanto yajatā agnijihvāḥ ||<BR>
RV_6,050.03a uta dyāvāpṛthivī kṣatram uru bṛhad rodasī śaraṇaṃ suṣumne |<BR>
RV_6,050.03c mahas karatho varivo yathā no 'sme kṣayāya dhiṣaṇe anehaḥ ||<BR>
RV_6,050.04a ā no rudrasya sūnavo namantām adyā hūtāso vasavo 'dhṛṣṭāḥ |<BR>
RV_6,050.04c yad īm arbhe mahati vā hitāso bādhe maruto ahvāma devān ||<BR>
RV_6,050.05a mimyakṣa yeṣu rodasī nu devī siṣakti pūṣā abhyardhayajvā |<BR>
RV_6,050.05c śrutvā havam maruto yad dha yātha bhūmā rejante adhvani pravikte ||<BR>
RV_6,050.06a abhi tyaṃ vīraṃ girvaṇasam arcendram brahmaṇā jaritar navena |<BR>
RV_6,050.06c śravad id dhavam upa ca stavāno rāsad vājāṃ upa maho gṛṇānaḥ ||<BR>
RV_6,050.07a omānam āpo mānuṣīr amṛktaṃ dhāta tokāya tanayāya śaṃ yoḥ |<BR>
RV_6,050.07c yūyaṃ hi ṣṭhā bhiṣajo mātṛtamā viśvasya sthātur jagato janitrīḥ ||<BR>
RV_6,050.08a ā no devaḥ savitā trāyamāṇo hiraṇyapāṇir yajato jagamyāt |<BR>
RV_6,050.08c yo datravāṃ uṣaso na pratīkaṃ vyūrṇute dāśuṣe vāryāṇi ||<BR>
RV_6,050.09a uta tvaṃ sūno sahaso no adyā devāṃ asminn adhvare vavṛtyāḥ |<BR>
RV_6,050.09c syām ahaṃ te sadam id rātau tava syām agne 'vasā suvīraḥ ||<BR>
RV_6,050.10a uta tyā me havam ā jagmyātaṃ nāsatyā dhībhir yuvam aṅga viprā |<BR>
RV_6,050.10c atriṃ na mahas tamaso 'mumuktaṃ tūrvataṃ narā duritād abhīke ||<BR>
RV_6,050.11a te no rāyo dyumato vājavato dātāro bhūta nṛvataḥ purukṣoḥ |<BR>
RV_6,050.11c daśasyanto divyāḥ pārthivāso gojātā apyā mṛḷatā ca devāḥ ||<BR>
RV_6,050.12a te no rudraḥ sarasvatī sajoṣā mīḷhuṣmanto viṣṇur mṛḷantu vāyuḥ |<BR>
RV_6,050.12c ṛbhukṣā vājo daivyo vidhātā parjanyāvātā pipyatām iṣaṃ naḥ ||<BR>
RV_6,050.13a uta sya devaḥ savitā bhago no 'pāṃ napād avatu dānu papriḥ |<BR>
RV_6,050.13c tvaṣṭā devebhir janibhiḥ sajoṣā dyaur devebhiḥ pṛthivī samudraiḥ ||<BR>
RV_6,050.14a uta no 'hir budhnyaḥ śṛṇotv aja ekapāt pṛthivī samudraḥ |<BR>
RV_6,050.14c viśve devā ṛtāvṛdho huvānā stutā mantrāḥ kaviśastā avantu ||<BR>
RV_6,050.15a evā napāto mama tasya dhībhir bharadvājā abhy arcanty arkaiḥ |<BR>
RV_6,050.15c gnā hutāso vasavo 'dhṛṣṭā viśve stutāso bhūtā yajatrāḥ ||<BR>
<BR>
RV_6,051.01a ud u tyac cakṣur mahi mitrayor āṃ eti priyaṃ varuṇayor adabdham |<BR>
RV_6,051.01c ṛtasya śuci darśatam anīkaṃ rukmo na diva uditā vy adyaut ||<BR>
RV_6,051.02a veda yas trīṇi vidathāny eṣāṃ devānāṃ janma sanutar ā ca vipraḥ |<BR>
RV_6,051.02c ṛju marteṣu vṛjinā ca paśyann abhi caṣṭe sūro arya evān ||<BR>
RV_6,051.03a stuṣa u vo maha ṛtasya gopān aditim mitraṃ varuṇaṃ sujātān |<BR>
RV_6,051.03c aryamaṇam bhagam adabdhadhītīn acchā voce sadhanyaḥ pāvakān ||<BR>
RV_6,051.04a riśādasaḥ satpatīṃr adabdhān maho rājñaḥ suvasanasya dātṝn |<BR>
RV_6,051.04c yūnaḥ sukṣatrān kṣayato divo nṝn ādityān yāmy aditiṃ duvoyu ||<BR>
RV_6,051.05a dyauṣ pitaḥ pṛthivi mātar adhrug agne bhrātar vasavo mṛḷatā naḥ |<BR>
RV_6,051.05c viśva ādityā adite sajoṣā asmabhyaṃ śarma bahulaṃ vi yanta ||<BR>
RV_6,051.06a mā no vṛkāya vṛkye samasmā aghāyate rīradhatā yajatrāḥ |<BR>
RV_6,051.06c yūyaṃ hi ṣṭhā rathyo nas tanūnāṃ yūyaṃ dakṣasya vacaso babhūva ||<BR>
RV_6,051.07a mā va eno anyakṛtam bhujema mā tat karma vasavo yac cayadhve |<BR>
RV_6,051.07c viśvasya hi kṣayatha viśvadevāḥ svayaṃ ripus tanvaṃ rīriṣīṣṭa ||<BR>
RV_6,051.08a nama id ugraṃ nama ā vivāse namo dādhāra pṛthivīm uta dyām |<BR>
RV_6,051.08c namo devebhyo nama īśa eṣāṃ kṛtaṃ cid eno namasā vivāse ||<BR>
RV_6,051.09a ṛtasya vo rathyaḥ pūtadakṣān ṛtasya pastyasado adabdhān |<BR>
RV_6,051.09c tāṃ ā namobhir urucakṣaso nṝn viśvān va ā name maho yajatrāḥ ||<BR>
RV_6,051.10a te hi śreṣṭhavarcasas ta u nas tiro viśvāni duritā nayanti |<BR>
RV_6,051.10c sukṣatrāso varuṇo mitro agnir ṛtadhītayo vakmarājasatyāḥ ||<BR>
RV_6,051.11a te na indraḥ pṛthivī kṣāma vardhan pūṣā bhago aditiḥ pañca janāḥ |<BR>
RV_6,051.11c suśarmāṇaḥ svavasaḥ sunīthā bhavantu naḥ sutrātrāsaḥ sugopāḥ ||<BR>
RV_6,051.12a nū sadmānaṃ divyaṃ naṃśi devā bhāradvājaḥ sumatiṃ yāti hotā |<BR>
RV_6,051.12c āsānebhir yajamāno miyedhair devānāṃ janma vasūyur vavanda ||<BR>
RV_6,051.13a apa tyaṃ vṛjinaṃ ripuṃ stenam agne durādhyam |<BR>
RV_6,051.13c daviṣṭham asya satpate kṛdhī sugam ||<BR>
RV_6,051.14a grāvāṇaḥ soma no hi kaṃ sakhitvanāya vāvaśuḥ |<BR>
RV_6,051.14c jahī ny atriṇam paṇiṃ vṛko hi ṣaḥ ||<BR>
RV_6,051.15a yūyaṃ hi ṣṭhā sudānava indrajyeṣṭhā abhidyavaḥ |<BR>
RV_6,051.15c kartā no adhvann ā sugaṃ gopā amā ||<BR>
RV_6,051.16a api panthām aganmahi svastigām anehasam |<BR>
RV_6,051.16c yena viśvāḥ pari dviṣo vṛṇakti vindate vasu ||<BR>
<BR>
RV_6,052.01a na tad divā na pṛthivyānu manye na yajñena nota śamībhir ābhiḥ |<BR>
RV_6,052.01c ubjantu taṃ subhvaḥ parvatāso ni hīyatām atiyājasya yaṣṭā ||<BR>
RV_6,052.02a ati vā yo maruto manyate no brahma vā yaḥ kriyamāṇaṃ ninitsāt |<BR>
RV_6,052.02c tapūṃṣi tasmai vṛjināni santu brahmadviṣam abhi taṃ śocatu dyauḥ ||<BR>
RV_6,052.03a kim aṅga tvā brahmaṇaḥ soma gopāṃ kim aṅga tvāhur abhiśastipāṃ naḥ |<BR>
RV_6,052.03c kim aṅga naḥ paśyasi nidyamānān brahmadviṣe tapuṣiṃ hetim asya ||<BR>
RV_6,052.04a avantu mām uṣaso jāyamānā avantu mā sindhavaḥ pinvamānāḥ |<BR>
RV_6,052.04c avantu mā parvatāso dhruvāso 'vantu mā pitaro devahūtau ||<BR>
RV_6,052.05a viśvadānīṃ sumanasaḥ syāma paśyema nu sūryam uccarantam |<BR>
RV_6,052.05c tathā karad vasupatir vasūnāṃ devāṃ ohāno 'vasāgamiṣṭhaḥ ||<BR>
RV_6,052.06a indro nediṣṭham avasāgamiṣṭhaḥ sarasvatī sindhubhiḥ pinvamānā |<BR>
RV_6,052.06c parjanyo na oṣadhībhir mayobhur agniḥ suśaṃsaḥ suhavaḥ piteva ||<BR>
RV_6,052.07a viśve devāsa ā gata śṛṇutā ma imaṃ havam |<BR>
RV_6,052.07c edam barhir ni ṣīdata ||<BR>
RV_6,052.08a yo vo devā ghṛtasnunā havyena pratibhūṣati |<BR>
RV_6,052.08c taṃ viśva upa gacchatha ||<BR>
RV_6,052.09a upa naḥ sūnavo giraḥ śṛṇvantv amṛtasya ye |<BR>
RV_6,052.09c sumṛḷīkā bhavantu naḥ ||<BR>
RV_6,052.10a viśve devā ṛtāvṛdha ṛtubhir havanaśrutaḥ |<BR>
RV_6,052.10c juṣantāṃ yujyam payaḥ ||<BR>
RV_6,052.11a stotram indro marudgaṇas tvaṣṭṛmān mitro aryamā |<BR>
RV_6,052.11c imā havyā juṣanta naḥ ||<BR>
RV_6,052.12a imaṃ no agne adhvaraṃ hotar vayunaśo yaja |<BR>
RV_6,052.12c cikitvān daivyaṃ janam ||<BR>
RV_6,052.13a viśve devāḥ śṛṇutemaṃ havam me ye antarikṣe ya upa dyavi ṣṭha |<BR>
RV_6,052.13c ye agnijihvā uta vā yajatrā āsadyāsmin barhiṣi mādayadhvam ||<BR>
RV_6,052.14a viśve devā mama śṛṇvantu yajñiyā ubhe rodasī apāṃ napāc ca manma |<BR>
RV_6,052.14c mā vo vacāṃsi paricakṣyāṇi vocaṃ sumneṣv id vo antamā madema ||<BR>
RV_6,052.15a ye ke ca jmā mahino ahimāyā divo jajñire apāṃ sadhasthe |<BR>
RV_6,052.15c te asmabhyam iṣaye viśvam āyuḥ kṣapa usrā varivasyantu devāḥ ||<BR>
RV_6,052.16a agnīparjanyāv avataṃ dhiyam me 'smin have suhavā suṣṭutiṃ naḥ |<BR>
RV_6,052.16c iḷām anyo janayad garbham anyaḥ prajāvatīr iṣa ā dhattam asme ||<BR>
RV_6,052.17a stīrṇe barhiṣi samidhāne agnau sūktena mahā namasā vivāse |<BR>
RV_6,052.17c asmin no adya vidathe yajatrā viśve devā haviṣi mādayadhvam ||<BR>
<BR>
RV_6,053.01a vayam u tvā pathas pate rathaṃ na vājasātaye |<BR>
RV_6,053.01c dhiye pūṣann ayujmahi ||<BR>
RV_6,053.02a abhi no naryaṃ vasu vīram prayatadakṣiṇam |<BR>
RV_6,053.02c vāmaṃ gṛhapatiṃ naya ||<BR>
RV_6,053.03a aditsantaṃ cid āghṛṇe pūṣan dānāya codaya |<BR>
RV_6,053.03c paṇeś cid vi mradā manaḥ ||<BR>
RV_6,053.04a vi patho vājasātaye cinuhi vi mṛdho jahi |<BR>
RV_6,053.04c sādhantām ugra no dhiyaḥ ||<BR>
RV_6,053.05a pari tṛndhi paṇīnām ārayā hṛdayā kave |<BR>
RV_6,053.05c athem asmabhyaṃ randhaya ||<BR>
RV_6,053.06a vi pūṣann ārayā tuda paṇer iccha hṛdi priyam |<BR>
RV_6,053.06c athem asmabhyaṃ randhaya ||<BR>
RV_6,053.07a ā rikha kikirā kṛṇu paṇīnāṃ hṛdayā kave |<BR>
RV_6,053.07c athem asmabhyaṃ randhaya ||<BR>
RV_6,053.08a yām pūṣan brahmacodanīm ārām bibharṣy āghṛṇe |<BR>
RV_6,053.08c tayā samasya hṛdayam ā rikha kikirā kṛṇu ||<BR>
RV_6,053.09a yā te aṣṭrā goopaśāghṛṇe paśusādhanī |<BR>
RV_6,053.09c tasyās te sumnam īmahe ||<BR>
RV_6,053.10a uta no goṣaṇiṃ dhiyam aśvasāṃ vājasām uta |<BR>
RV_6,053.10c nṛvat kṛṇuhi vītaye ||<BR>
<BR>
RV_6,054.01a sam pūṣan viduṣā naya yo añjasānuśāsati |<BR>
RV_6,054.01c ya evedam iti bravat ||<BR>
RV_6,054.02a sam u pūṣṇā gamemahi yo gṛhāṃ abhiśāsati |<BR>
RV_6,054.02c ima eveti ca bravat ||<BR>
RV_6,054.03a pūṣṇaś cakraṃ na riṣyati na kośo 'va padyate |<BR>
RV_6,054.03c no asya vyathate paviḥ ||<BR>
RV_6,054.04a yo asmai haviṣāvidhan na tam pūṣāpi mṛṣyate |<BR>
RV_6,054.04c prathamo vindate vasu ||<BR>
RV_6,054.05a pūṣā gā anv etu naḥ pūṣā rakṣatv arvataḥ |<BR>
RV_6,054.05c pūṣā vājaṃ sanotu naḥ ||<BR>
RV_6,054.06a pūṣann anu pra gā ihi yajamānasya sunvataḥ |<BR>
RV_6,054.06c asmākaṃ stuvatām uta ||<BR>
RV_6,054.07a mākir neśan mākīṃ riṣan mākīṃ saṃ śāri kevaṭe |<BR>
RV_6,054.07c athāriṣṭābhir ā gahi ||<BR>
RV_6,054.08a śṛṇvantam pūṣaṇaṃ vayam iryam anaṣṭavedasam |<BR>
RV_6,054.08c īśānaṃ rāya īmahe ||<BR>
RV_6,054.09a pūṣan tava vrate vayaṃ na riṣyema kadā cana |<BR>
RV_6,054.09c stotāras ta iha smasi ||<BR>
RV_6,054.10a pari pūṣā parastād dhastaṃ dadhātu dakṣiṇam |<BR>
RV_6,054.10c punar no naṣṭam ājatu ||<BR>
<BR>
RV_6,055.01a ehi vāṃ vimuco napād āghṛṇe saṃ sacāvahai |<BR>
RV_6,055.01c rathīr ṛtasya no bhava ||<BR>
RV_6,055.02a rathītamaṃ kapardinam īśānaṃ rādhaso mahaḥ |<BR>
RV_6,055.02c rāyaḥ sakhāyam īmahe ||<BR>
RV_6,055.03a rāyo dhārāsy āghṛṇe vaso rāśir ajāśva |<BR>
RV_6,055.03c dhīvato-dhīvataḥ sakhā ||<BR>
RV_6,055.04a pūṣaṇaṃ nv ajāśvam upa stoṣāma vājinam |<BR>
RV_6,055.04c svasur yo jāra ucyate ||<BR>
RV_6,055.05a mātur didhiṣum abravaṃ svasur jāraḥ śṛṇotu naḥ |<BR>
RV_6,055.05c bhrātendrasya sakhā mama ||<BR>
RV_6,055.06a ājāsaḥ pūṣaṇaṃ rathe niśṛmbhās te janaśriyam |<BR>
RV_6,055.06c devaṃ vahantu bibhrataḥ ||<BR>
<BR>
RV_6,056.01a ya enam ādideśati karambhād iti pūṣaṇam |<BR>
RV_6,056.01c na tena deva ādiśe ||<BR>
RV_6,056.02a uta ghā sa rathītamaḥ sakhyā satpatir yujā |<BR>
RV_6,056.02c indro vṛtrāṇi jighnate ||<BR>
RV_6,056.03a utādaḥ paruṣe gavi sūraś cakraṃ hiraṇyayam |<BR>
RV_6,056.03c ny airayad rathītamaḥ ||<BR>
RV_6,056.04a yad adya tvā puruṣṭuta bravāma dasra mantumaḥ |<BR>
RV_6,056.04c tat su no manma sādhaya ||<BR>
RV_6,056.05a imaṃ ca no gaveṣaṇaṃ sātaye sīṣadho gaṇam |<BR>
RV_6,056.05c ārāt pūṣann asi śrutaḥ ||<BR>
RV_6,056.06a ā te svastim īmaha āreaghām upāvasum |<BR>
RV_6,056.06c adyā ca sarvatātaye śvaś ca sarvatātaye ||<BR>
<BR>
RV_6,057.01a indrā nu pūṣaṇā vayaṃ sakhyāya svastaye |<BR>
RV_6,057.01c huvema vājasātaye ||<BR>
RV_6,057.02a somam anya upāsadat pātave camvoḥ sutam |<BR>
RV_6,057.02c karambham anya icchati ||<BR>
RV_6,057.03a ajā anyasya vahnayo harī anyasya sambhṛtā |<BR>
RV_6,057.03c tābhyāṃ vṛtrāṇi jighnate ||<BR>
RV_6,057.04a yad indro anayad rito mahīr apo vṛṣantamaḥ |<BR>
RV_6,057.04c tatra pūṣābhavat sacā ||<BR>
RV_6,057.05a tām pūṣṇaḥ sumatiṃ vayaṃ vṛkṣasya pra vayām iva |<BR>
RV_6,057.05c indrasya cā rabhāmahe ||<BR>
RV_6,057.06a ut pūṣaṇaṃ yuvāmahe 'bhīśūṃr iva sārathiḥ |<BR>
RV_6,057.06c mahyā indraṃ svastaye ||<BR>
<BR>
RV_6,058.01a śukraṃ te anyad yajataṃ te anyad viṣurūpe ahanī dyaur ivāsi |<BR>
RV_6,058.01c viśvā hi māyā avasi svadhāvo bhadrā te pūṣann iha rātir astu ||<BR>
RV_6,058.02a ajāśvaḥ paśupā vājapastyo dhiyañjinvo bhuvane viśve arpitaḥ |<BR>
RV_6,058.02c aṣṭrām pūṣā śithirām udvarīvṛjat saṃcakṣāṇo bhuvanā deva īyate ||<BR>
RV_6,058.03a yās te pūṣan nāvo antaḥ samudre hiraṇyayīr antarikṣe caranti |<BR>
RV_6,058.03c tābhir yāsi dūtyāṃ sūryasya kāmena kṛta śrava icchamānaḥ ||<BR>
RV_6,058.04a pūṣā subandhur diva ā pṛthivyā iḷas patir maghavā dasmavarcāḥ |<BR>
RV_6,058.04c yaṃ devāso adaduḥ sūryāyai kāmena kṛtaṃ tavasaṃ svañcam ||<BR>
<BR>
RV_6,059.01a pra nu vocā suteṣu vāṃ vīryā yāni cakrathuḥ |<BR>
RV_6,059.01c hatāso vām pitaro devaśatrava indrāgnī jīvatho yuvam ||<BR>
RV_6,059.02a baḷ itthā mahimā vām indrāgnī paniṣṭha ā |<BR>
RV_6,059.02c samāno vāṃ janitā bhrātarā yuvaṃ yamāv ihehamātarā ||<BR>
RV_6,059.03a okivāṃsā sute sacāṃ aśvā saptī ivādane |<BR>
RV_6,059.03c indrā nv agnī avaseha vajriṇā vayaṃ devā havāmahe ||<BR>
RV_6,059.04a ya indrāgnī suteṣu vāṃ stavat teṣv ṛtāvṛdhā |<BR>
RV_6,059.04c joṣavākaṃ vadataḥ pajrahoṣiṇā na devā bhasathaś cana ||<BR>
RV_6,059.05a indrāgnī ko asya vāṃ devau martaś ciketati |<BR>
RV_6,059.05c viṣūco aśvān yuyujāna īyata ekaḥ samāna ā rathe ||<BR>
RV_6,059.06a indrāgnī apād iyam pūrvāgāt padvatībhyaḥ |<BR>
RV_6,059.06c hitvī śiro jihvayā vāvadac carat triṃśat padā ny akramīt ||<BR>
RV_6,059.07a indrāgnī ā hi tanvate naro dhanvāni bāhvoḥ |<BR>
RV_6,059.07c mā no asmin mahādhane parā varktaṃ gaviṣṭiṣu ||<BR>
RV_6,059.08a indrāgnī tapanti māghā aryo arātayaḥ |<BR>
RV_6,059.08c apa dveṣāṃsy ā kṛtaṃ yuyutaṃ sūryād adhi ||<BR>
RV_6,059.09a indrāgnī yuvor api vasu divyāni pārthivā |<BR>
RV_6,059.09c ā na iha pra yacchataṃ rayiṃ viśvāyupoṣasam ||<BR>
RV_6,059.10a indrāgnī ukthavāhasā stomebhir havanaśrutā |<BR>
RV_6,059.10c viśvābhir gīrbhir ā gatam asya somasya pītaye ||<BR>
<BR>
RV_6,060.01a śnathad vṛtram uta sanoti vājam indrā yo agnī sahurī saparyāt |<BR>
RV_6,060.01c irajyantā vasavyasya bhūreḥ sahastamā sahasā vājayantā ||<BR>
RV_6,060.02a tā yodhiṣṭam abhi gā indra nūnam apaḥ svar uṣaso agna ūḷhāḥ |<BR>
RV_6,060.02c diśaḥ svar uṣasa indra citrā apo gā agne yuvase niyutvān ||<BR>
RV_6,060.03a ā vṛtrahaṇā vṛtrahabhiḥ śuṣmair indra yātaṃ namobhir agne arvāk |<BR>
RV_6,060.03c yuvaṃ rādhobhir akavebhir indrāgne asme bhavatam uttamebhiḥ ||<BR>
RV_6,060.04a tā huve yayor idam papne viśvam purā kṛtam |<BR>
RV_6,060.04c indrāgnī na mardhataḥ ||<BR>
RV_6,060.05a ugrā vighaninā mṛdha indrāgnī havāmahe |<BR>
RV_6,060.05c tā no mṛḷāta īdṛśe ||<BR>
RV_6,060.06a hato vṛtrāṇy āryā hato dāsāni satpatī |<BR>
RV_6,060.06c hato viśvā apa dviṣaḥ ||<BR>
RV_6,060.07a indrāgnī yuvām ime 'bhi stomā anūṣata |<BR>
RV_6,060.07c pibataṃ śambhuvā sutam ||<BR>
RV_6,060.08a yā vāṃ santi puruspṛho niyuto dāśuṣe narā |<BR>
RV_6,060.08c indrāgnī tābhir ā gatam ||<BR>
RV_6,060.09a tābhir ā gacchataṃ naropedaṃ savanaṃ sutam |<BR>
RV_6,060.09c indrāgnī somapītaye ||<BR>
RV_6,060.10a tam īḷiṣva yo arciṣā vanā viśvā pariṣvajat |<BR>
RV_6,060.10c kṛṣṇā kṛṇoti jihvayā ||<BR>
RV_6,060.11a ya iddha āvivāsati sumnam indrasya martyaḥ |<BR>
RV_6,060.11c dyumnāya sutarā apaḥ ||<BR>
RV_6,060.12a tā no vājavatīr iṣa āśūn pipṛtam arvataḥ |<BR>
RV_6,060.12c indram agniṃ ca voḷhave ||<BR>
RV_6,060.13a ubhā vām indrāgnī āhuvadhyā ubhā rādhasaḥ saha mādayadhyai |<BR>
RV_6,060.13c ubhā dātārāv iṣāṃ rayīṇām ubhā vājasya sātaye huve vām ||<BR>
RV_6,060.14a ā no gavyebhir aśvyair vasavyair upa gacchatam |<BR>
RV_6,060.14c sakhāyau devau sakhyāya śambhuvendrāgnī tā havāmahe ||<BR>
RV_6,060.15a indrāgnī śṛṇutaṃ havaṃ yajamānasya sunvataḥ |<BR>
RV_6,060.15c vītaṃ havyāny ā gatam pibataṃ somyam madhu ||<BR>
<BR>
RV_6,061.01a iyam adadād rabhasam ṛṇacyutaṃ divodāsaṃ vadhryaśvāya dāśuṣe |<BR>
RV_6,061.01c yā śaśvantam ācakhādāvasam paṇiṃ tā te dātrāṇi taviṣā sarasvati ||<BR>
RV_6,061.02a iyaṃ śuṣmebhir bisakhā ivārujat sānu girīṇāṃ taviṣebhir ūrmibhiḥ |<BR>
RV_6,061.02c pārāvataghnīm avase suvṛktibhiḥ sarasvatīm ā vivāsema dhītibhiḥ ||<BR>
RV_6,061.03a sarasvati devanido ni barhaya prajāṃ viśvasya bṛsayasya māyinaḥ |<BR>
RV_6,061.03c uta kṣitibhyo 'vanīr avindo viṣam ebhyo asravo vājinīvati ||<BR>
RV_6,061.04a pra ṇo devī sarasvatī vājebhir vājinīvatī |<BR>
RV_6,061.04c dhīnām avitry avatu ||<BR>
RV_6,061.05a yas tvā devi sarasvaty upabrūte dhane hite |<BR>
RV_6,061.05c indraṃ na vṛtratūrye ||<BR>
RV_6,061.06a tvaṃ devi sarasvaty avā vājeṣu vājini |<BR>
RV_6,061.06c radā pūṣeva naḥ sanim ||<BR>
RV_6,061.07a uta syā naḥ sarasvatī ghorā hiraṇyavartaniḥ |<BR>
RV_6,061.07c vṛtraghnī vaṣṭi suṣṭutim ||<BR>
RV_6,061.08a yasyā ananto ahrutas tveṣaś cariṣṇur arṇavaḥ |<BR>
RV_6,061.08c amaś carati roruvat ||<BR>
RV_6,061.09a sā no viśvā ati dviṣaḥ svasṝr anyā ṛtāvarī |<BR>
RV_6,061.09c atann aheva sūryaḥ ||<BR>
RV_6,061.10a uta naḥ priyā priyāsu saptasvasā sujuṣṭā |<BR>
RV_6,061.10c sarasvatī stomyā bhūt ||<BR>
RV_6,061.11a āpapruṣī pārthivāny uru rajo antarikṣam |<BR>
RV_6,061.11c sarasvatī nidas pātu ||<BR>
RV_6,061.12a triṣadhasthā saptadhātuḥ pañca jātā vardhayantī |<BR>
RV_6,061.12c vāje-vāje havyā bhūt ||<BR>
RV_6,061.13a pra yā mahimnā mahināsu cekite dyumnebhir anyā apasām apastamā |<BR>
RV_6,061.13c ratha iva bṛhatī vibhvane kṛtopastutyā cikituṣā sarasvatī ||<BR>
RV_6,061.14a sarasvaty abhi no neṣi vasyo māpa spharīḥ payasā mā na ā dhak |<BR>
RV_6,061.14c juṣasva naḥ sakhyā veśyā ca mā tvat kṣetrāṇy araṇāni ganma ||<BR>
<BR>
RV_6,062.01a stuṣe narā divo asya prasantāśvinā huve jaramāṇo arkaiḥ |<BR>
RV_6,062.01c yā sadya usrā vyuṣi jmo antān yuyūṣataḥ pary urū varāṃsi ||<BR>
RV_6,062.02a tā yajñam ā śucibhiś cakramāṇā rathasya bhānuṃ rurucū rajobhiḥ |<BR>
RV_6,062.02c purū varāṃsy amitā mimānāpo dhanvāny ati yātho ajrān ||<BR>
RV_6,062.03a tā ha tyad vartir yad aradhram ugretthā dhiya ūhathuḥ śaśvad aśvaiḥ |<BR>
RV_6,062.03c manojavebhir iṣiraiḥ śayadhyai pari vyathir dāśuṣo martyasya ||<BR>
RV_6,062.04a tā navyaso jaramāṇasya manmopa bhūṣato yuyujānasaptī |<BR>
RV_6,062.04c śubham pṛkṣam iṣam ūrjaṃ vahantā hotā yakṣat pratno adhrug yuvānā ||<BR>
RV_6,062.05a tā valgū dasrā puruśākatamā pratnā navyasā vacasā vivāse |<BR>
RV_6,062.05c yā śaṃsate stuvate śambhaviṣṭhā babhūvatur gṛṇate citrarātī ||<BR>
RV_6,062.06a tā bhujyuṃ vibhir adbhyaḥ samudrāt tugrasya sūnum ūhathū rajobhiḥ |<BR>
RV_6,062.06c areṇubhir yojanebhir bhujantā patatribhir arṇaso nir upasthāt ||<BR>
RV_6,062.07a vi jayuṣā rathyā yātam adriṃ śrutaṃ havaṃ vṛṣaṇā vadhrimatyāḥ |<BR>
RV_6,062.07c daśasyantā śayave pipyathur gām iti cyavānā sumatim bhuraṇyū ||<BR>
RV_6,062.08a yad rodasī pradivo asti bhūmā heḷo devānām uta martyatrā |<BR>
RV_6,062.08c tad ādityā vasavo rudriyāso rakṣoyuje tapur aghaṃ dadhāta ||<BR>
RV_6,062.09a ya īṃ rājānāv ṛtuthā vidadhad rajaso mitro varuṇaś ciketat |<BR>
RV_6,062.09c gambhīrāya rakṣase hetim asya droghāya cid vacasa ānavāya ||<BR>
RV_6,062.10a antaraiś cakrais tanayāya vartir dyumatā yātaṃ nṛvatā rathena |<BR>
RV_6,062.10c sanutyena tyajasā martyasya vanuṣyatām api śīrṣā vavṛktam ||<BR>
RV_6,062.11a ā paramābhir uta madhyamābhir niyudbhir yātam avamābhir arvāk |<BR>
RV_6,062.11c dṛḷhasya cid gomato vi vrajasya duro vartaṃ gṛṇate citrarātī ||<BR>
<BR>
RV_6,063.01a kva tyā valgū puruhūtādya dūto na stomo 'vidan namasvān |<BR>
RV_6,063.01c ā yo arvāṅ nāsatyā vavarta preṣṭhā hy asatho asya manman ||<BR>
RV_6,063.02a aram me gantaṃ havanāyāsmai gṛṇānā yathā pibātho andhaḥ |<BR>
RV_6,063.02c pari ha tyad vartir yātho riṣo na yat paro nāntaras tuturyāt ||<BR>
RV_6,063.03a akāri vām andhaso varīmann astāri barhiḥ suprāyaṇatamam |<BR>
RV_6,063.03c uttānahasto yuvayur vavandā vāṃ nakṣanto adraya āñjan ||<BR>
RV_6,063.04a ūrdhvo vām agnir adhvareṣv asthāt pra rātir eti jūrṇinī ghṛtācī |<BR>
RV_6,063.04c pra hotā gūrtamanā urāṇo 'yukta yo nāsatyā havīman ||<BR>
RV_6,063.05a adhi śriye duhitā sūryasya rathaṃ tasthau purubhujā śatotim |<BR>
RV_6,063.05c pra māyābhir māyinā bhūtam atra narā nṛtū janiman yajñiyānām ||<BR>
RV_6,063.06a yuvaṃ śrībhir darśatābhir ābhiḥ śubhe puṣṭim ūhathuḥ sūryāyāḥ |<BR>
RV_6,063.06c pra vāṃ vayo vapuṣe 'nu paptan nakṣad vāṇī suṣṭutā dhiṣṇyā vām ||<BR>
RV_6,063.07a ā vāṃ vayo 'śvāso vahiṣṭhā abhi prayo nāsatyā vahantu |<BR>
RV_6,063.07c pra vāṃ ratho manojavā asarjīṣaḥ pṛkṣa iṣidho anu pūrvīḥ ||<BR>
RV_6,063.08a puru hi vām purubhujā deṣṇaṃ dhenuṃ na iṣam pinvatam asakrām |<BR>
RV_6,063.08c stutaś ca vām mādhvī suṣṭutiś ca rasāś ca ye vām anu rātim agman ||<BR>
RV_6,063.09a uta ma ṛjre purayasya raghvī sumīḷhe śatam peruke ca pakvā |<BR>
RV_6,063.09c śāṇḍo dād dhiraṇinaḥ smaddiṣṭīn daśa vaśāso abhiṣāca ṛṣvān ||<BR>
RV_6,063.10a saṃ vāṃ śatā nāsatyā sahasrāśvānām purupanthā gire dāt |<BR>
RV_6,063.10c bharadvājāya vīra nū gire dād dhatā rakṣāṃsi purudaṃsasā syuḥ ||<BR>
RV_6,063.11a ā vāṃ sumne variman sūribhiḥ ṣyām ||<BR>
<BR>
RV_6,064.01a ud u śriya uṣaso rocamānā asthur apāṃ normayo ruśantaḥ |<BR>
RV_6,064.01c kṛṇoti viśvā supathā sugāny abhūd u vasvī dakṣiṇā maghonī ||<BR>
RV_6,064.02a bhadrā dadṛkṣa urviyā vi bhāsy ut te śocir bhānavo dyām apaptan |<BR>
RV_6,064.02c āvir vakṣaḥ kṛṇuṣe śumbhamānoṣo devi rocamānā mahobhiḥ ||<BR>
RV_6,064.03a vahanti sīm aruṇāso ruśanto gāvaḥ subhagām urviyā prathānām |<BR>
RV_6,064.03c apejate śūro asteva śatrūn bādhate tamo ajiro na voḷhā ||<BR>
RV_6,064.04a sugota te supathā parvateṣv avāte apas tarasi svabhāno |<BR>
RV_6,064.04c sā na ā vaha pṛthuyāmann ṛṣve rayiṃ divo duhitar iṣayadhyai ||<BR>
RV_6,064.05a sā vaha yokṣabhir avātoṣo varaṃ vahasi joṣam anu |<BR>
RV_6,064.05c tvaṃ divo duhitar yā ha devī pūrvahūtau maṃhanā darśatā bhūḥ ||<BR>
RV_6,064.06a ut te vayaś cid vasater apaptan naraś ca ye pitubhājo vyuṣṭau |<BR>
RV_6,064.06c amā sate vahasi bhūri vāmam uṣo devi dāśuṣe martyāya ||<BR>
<BR>
RV_6,065.01a eṣā syā no duhitā divojāḥ kṣitīr ucchantī mānuṣīr ajīgaḥ |<BR>
RV_6,065.01c yā bhānunā ruśatā rāmyāsv ajñāyi tiras tamasaś cid aktūn ||<BR>
RV_6,065.02a vi tad yayur aruṇayugbhir aśvaiś citram bhānty uṣasaś candrarathāḥ |<BR>
RV_6,065.02c agraṃ yajñasya bṛhato nayantīr vi tā bādhante tama ūrmyāyāḥ ||<BR>
RV_6,065.03a śravo vājam iṣam ūrjaṃ vahantīr ni dāśuṣa uṣaso martyāya |<BR>
RV_6,065.03c maghonīr vīravat patyamānā avo dhāta vidhate ratnam adya ||<BR>
RV_6,065.04a idā hi vo vidhate ratnam astīdā vīrāya dāśuṣa uṣāsaḥ |<BR>
RV_6,065.04c idā viprāya jarate yad ukthā ni ṣma māvate vahathā purā cit ||<BR>
RV_6,065.05a idā hi ta uṣo adrisāno gotrā gavām aṅgiraso gṛṇanti |<BR>
RV_6,065.05c vy arkeṇa bibhidur brahmaṇā ca satyā nṛṇām abhavad devahūtiḥ ||<BR>
RV_6,065.06a ucchā divo duhitaḥ pratnavan no bharadvājavad vidhate maghoni |<BR>
RV_6,065.06c suvīraṃ rayiṃ gṛṇate rirīhy urugāyam adhi dhehi śravo naḥ ||<BR>
<BR>
RV_6,066.01a vapur nu tac cikituṣe cid astu samānaṃ nāma dhenu patyamānam |<BR>
RV_6,066.01c marteṣv anyad dohase pīpāya sakṛc chukraṃ duduhe pṛśnir ūdhaḥ ||<BR>
RV_6,066.02a ye agnayo na śośucann idhānā dvir yat trir maruto vāvṛdhanta |<BR>
RV_6,066.02c areṇavo hiraṇyayāsa eṣāṃ sākaṃ nṛmṇaiḥ pauṃsyebhiś ca bhūvan ||<BR>
RV_6,066.03a rudrasya ye mīḷhuṣaḥ santi putrā yāṃś co nu dādhṛvir bharadhyai |<BR>
RV_6,066.03c vide hi mātā maho mahī ṣā set pṛśniḥ subhve garbham ādhāt ||<BR>
RV_6,066.04a na ya īṣante januṣo 'yā nv antaḥ santo 'vadyāni punānāḥ |<BR>
RV_6,066.04c nir yad duhre śucayo 'nu joṣam anu śriyā tanvam ukṣamāṇāḥ ||<BR>
RV_6,066.05a makṣū na yeṣu dohase cid ayā ā nāma dhṛṣṇu mārutaṃ dadhānāḥ |<BR>
RV_6,066.05c na ye staunā ayāso mahnā nū cit sudānur ava yāsad ugrān ||<BR>
RV_6,066.06a ta id ugrāḥ śavasā dhṛṣṇuṣeṇā ubhe yujanta rodasī sumeke |<BR>
RV_6,066.06c adha smaiṣu rodasī svaśocir āmavatsu tasthau na rokaḥ ||<BR>
RV_6,066.07a aneno vo maruto yāmo astv anaśvaś cid yam ajaty arathīḥ |<BR>
RV_6,066.07c anavaso anabhīśū rajastūr vi rodasī pathyā yāti sādhan ||<BR>
RV_6,066.08a nāsya vartā na tarutā nv asti maruto yam avatha vājasātau |<BR>
RV_6,066.08c toke vā goṣu tanaye yam apsu sa vrajaṃ dartā pārye adha dyoḥ ||<BR>
RV_6,066.09a pra citram arkaṃ gṛṇate turāya mārutāya svatavase bharadhvam |<BR>
RV_6,066.09c ye sahāṃsi sahasā sahante rejate agne pṛthivī makhebhyaḥ ||<BR>
RV_6,066.10a tviṣīmanto adhvarasyeva didyut tṛṣucyavaso juhvo nāgneḥ |<BR>
RV_6,066.10c arcatrayo dhunayo na vīrā bhrājajjanmāno maruto adhṛṣṭāḥ ||<BR>
RV_6,066.11a taṃ vṛdhantam mārutam bhrājadṛṣṭiṃ rudrasya sūnuṃ havasā vivāse |<BR>
RV_6,066.11c divaḥ śardhāya śucayo manīṣā girayo nāpa ugrā aspṛdhran ||<BR>
<BR>
RV_6,067.01a viśveṣāṃ vaḥ satāṃ jyeṣṭhatamā gīrbhir mitrāvaruṇā vāvṛdhadhyai |<BR>
RV_6,067.01c saṃ yā raśmeva yamatur yamiṣṭhā dvā janāṃ asamā bāhubhiḥ svaiḥ ||<BR>
RV_6,067.02a iyam mad vām pra stṛṇīte manīṣopa priyā namasā barhir accha |<BR>
RV_6,067.02c yantaṃ no mitrāvaruṇāv adhṛṣṭaṃ chardir yad vāṃ varūthyaṃ sudānū ||<BR>
RV_6,067.03a ā yātam mitrāvaruṇā suśasty upa priyā namasā hūyamānā |<BR>
RV_6,067.03c saṃ yāv apnastho apaseva janāñ chrudhīyataś cid yatatho mahitvā ||<BR>
RV_6,067.04a aśvā na yā vājinā pūtabandhū ṛtā yad garbham aditir bharadhyai |<BR>
RV_6,067.04c pra yā mahi mahāntā jāyamānā ghorā martāya ripave ni dīdhaḥ ||<BR>
RV_6,067.05a viśve yad vām maṃhanā mandamānāḥ kṣatraṃ devāso adadhuḥ sajoṣāḥ |<BR>
RV_6,067.05c pari yad bhūtho rodasī cid urvī santi spaśo adabdhāso amūrāḥ ||<BR>
RV_6,067.06a tā hi kṣatraṃ dhārayethe anu dyūn dṛṃhethe sānum upamād iva dyoḥ |<BR>
RV_6,067.06c dṛḷho nakṣatra uta viśvadevo bhūmim ātān dyāṃ dhāsināyoḥ ||<BR>
RV_6,067.07a tā vigraṃ dhaithe jaṭharam pṛṇadhyā ā yat sadma sabhṛtayaḥ pṛṇanti |<BR>
RV_6,067.07c na mṛṣyante yuvatayo 'vātā vi yat payo viśvajinvā bharante ||<BR>
RV_6,067.08a tā jihvayā sadam edaṃ sumedhā ā yad vāṃ satyo aratir ṛte bhūt |<BR>
RV_6,067.08c tad vām mahitvaṃ ghṛtānnāv astu yuvaṃ dāśuṣe vi cayiṣṭam aṃhaḥ ||<BR>
RV_6,067.09a pra yad vām mitrāvaruṇā spūrdhan priyā dhāma yuvadhitā minanti |<BR>
RV_6,067.09c na ye devāsa ohasā na martā ayajñasāco apyo na putrāḥ ||<BR>
RV_6,067.10a vi yad vācaṃ kīstāso bharante śaṃsanti ke cin nivido manānāḥ |<BR>
RV_6,067.10c ād vām bravāma satyāny ukthā nakir devebhir yatatho mahitvā ||<BR>
RV_6,067.11a avor itthā vāṃ chardiṣo abhiṣṭau yuvor mitrāvaruṇāv askṛdhoyu |<BR>
RV_6,067.11c anu yad gāva sphurān ṛjipyaṃ dhṛṣṇuṃ yad raṇe vṛṣaṇaṃ yunajan ||<BR>
<BR>
RV_6,068.01a śruṣṭī vāṃ yajña udyataḥ sajoṣā manuṣvad vṛktabarhiṣo yajadhyai |<BR>
RV_6,068.01c ā ya indrāvaruṇāv iṣe adya mahe sumnāya maha āvavartat ||<BR>
RV_6,068.02a tā hi śreṣṭhā devatātā tujā śūrāṇāṃ śaviṣṭhā tā hi bhūtam |<BR>
RV_6,068.02c maghonām maṃhiṣṭhā tuviśuṣma ṛtena vṛtraturā sarvasenā ||<BR>
RV_6,068.03a tā gṛṇīhi namasyebhiḥ śūṣaiḥ sumnebhir indrāvaruṇā cakānā |<BR>
RV_6,068.03c vajreṇānyaḥ śavasā hanti vṛtraṃ siṣakty anyo vṛjaneṣu vipraḥ ||<BR>
RV_6,068.04a gnāś ca yan naraś ca vāvṛdhanta viśve devāso narāṃ svagūrtāḥ |<BR>
RV_6,068.04c praibhya indrāvaruṇā mahitvā dyauś ca pṛthivi bhūtam urvī ||<BR>
RV_6,068.05a sa it sudānuḥ svavāṃ ṛtāvendrā yo vāṃ varuṇa dāśati tman |<BR>
RV_6,068.05c iṣā sa dviṣas tared dāsvān vaṃsad rayiṃ rayivataś ca janān ||<BR>
RV_6,068.06a yaṃ yuvaṃ dāśvadhvarāya devā rayiṃ dhattho vasumantam purukṣum |<BR>
RV_6,068.06c asme sa indrāvaruṇāv api ṣyāt pra yo bhanakti vanuṣām aśastīḥ ||<BR>
RV_6,068.07a uta naḥ sutrātro devagopāḥ sūribhya indrāvaruṇā rayiḥ ṣyāt |<BR>
RV_6,068.07c yeṣāṃ śuṣmaḥ pṛtanāsu sāhvān pra sadyo dyumnā tirate taturiḥ ||<BR>
RV_6,068.08a nū na indrāvaruṇā gṛṇānā pṛṅktaṃ rayiṃ sauśravasāya devā |<BR>
RV_6,068.08c itthā gṛṇanto mahinasya śardho 'po na nāvā duritā tarema ||<BR>
RV_6,068.09a pra samrāje bṛhate manma nu priyam arca devāya varuṇāya saprathaḥ |<BR>
RV_6,068.09c ayaṃ ya urvī mahinā mahivrataḥ kratvā vibhāty ajaro na śociṣā ||<BR>
RV_6,068.10a indrāvaruṇā sutapāv imaṃ sutaṃ somam pibatam madyaṃ dhṛtavratā |<BR>
RV_6,068.10c yuvo ratho adhvaraṃ devavītaye prati svasaram upa yāti pītaye ||<BR>
RV_6,068.11a indrāvaruṇā madhumattamasya vṛṣṇaḥ somasya vṛṣaṇā vṛṣethām |<BR>
RV_6,068.11c idaṃ vām andhaḥ pariṣiktam asme āsadyāsmin barhiṣi mādayethām ||<BR>
<BR>
RV_6,069.01a saṃ vāṃ karmaṇā sam iṣā hinomīndrāviṣṇū apasas pāre asya |<BR>
RV_6,069.01c juṣethāṃ yajñaṃ draviṇaṃ ca dhattam ariṣṭair naḥ pathibhiḥ pārayantā ||<BR>
RV_6,069.02a yā viśvāsāṃ janitārā matīnām indrāviṣṇū kalaśā somadhānā |<BR>
RV_6,069.02c pra vāṃ giraḥ śasyamānā avantu pra stomāso gīyamānāso arkaiḥ ||<BR>
RV_6,069.03a indrāviṣṇū madapatī madānām ā somaṃ yātaṃ draviṇo dadhānā |<BR>
RV_6,069.03c saṃ vām añjantv aktubhir matīnāṃ saṃ stomāsaḥ śasyamānāsa ukthaiḥ ||<BR>
RV_6,069.04a ā vām aśvāso abhimātiṣāha indrāviṣṇū sadhamādo vahantu |<BR>
RV_6,069.04c juṣethāṃ viśvā havanā matīnām upa brahmāṇi śṛṇutaṃ giro me ||<BR>
RV_6,069.05a indrāviṣṇū tat panayāyyaṃ vāṃ somasya mada uru cakramāthe |<BR>
RV_6,069.05c akṛṇutam antarikṣaṃ varīyo 'prathataṃ jīvase no rajāṃsi ||<BR>
RV_6,069.06a indrāviṣṇū haviṣā vāvṛdhānāgrādvānā namasā rātahavyā |<BR>
RV_6,069.06c ghṛtāsutī draviṇaṃ dhattam asme samudra sthaḥ kalaśaḥ somadhānaḥ ||<BR>
RV_6,069.07a indrāviṣṇū pibatam madhvo asya somasya dasrā jaṭharam pṛṇethām |<BR>
RV_6,069.07c ā vām andhāṃsi madirāṇy agmann upa brahmāṇi śṛṇutaṃ havam me ||<BR>
RV_6,069.08a ubhā jigyathur na parā jayethe na parā jigye kataraś canainoḥ |<BR>
RV_6,069.08c indraś ca viṣṇo yad apaspṛdhethāṃ tredhā sahasraṃ vi tad airayethām ||<BR>
<BR>
RV_6,070.01a ghṛtavatī bhuvanānām abhiśriyorvī pṛthvī madhudughe supeśasā |<BR>
RV_6,070.01c dyāvāpṛthivī varuṇasya dharmaṇā viṣkabhite ajare bhūriretasā ||<BR>
RV_6,070.02a asaścantī bhūridhāre payasvatī ghṛtaṃ duhāte sukṛte śucivrate |<BR>
RV_6,070.02c rājantī asya bhuvanasya rodasī asme retaḥ siñcataṃ yan manurhitam ||<BR>
RV_6,070.03a yo vām ṛjave kramaṇāya rodasī marto dadāśa dhiṣaṇe sa sādhati |<BR>
RV_6,070.03c pra prajābhir jāyate dharmaṇas pari yuvoḥ siktā viṣurūpāṇi savratā ||<BR>
RV_6,070.04a ghṛtena dyāvāpṛthivī abhīvṛte ghṛtaśriyā ghṛtapṛcā ghṛtāvṛdhā |<BR>
RV_6,070.04c urvī pṛthvī hotṛvūrye purohite te id viprā īḷate sumnam iṣṭaye ||<BR>
RV_6,070.05a madhu no dyāvāpṛthivī mimikṣatām madhuścutā madhudughe madhuvrate |<BR>
RV_6,070.05c dadhāne yajñaṃ draviṇaṃ ca devatā mahi śravo vājam asme suvīryam ||<BR>
RV_6,070.06a ūrjaṃ no dyauś ca pṛthivī ca pinvatām pitā mātā viśvavidā sudaṃsasā |<BR>
RV_6,070.06c saṃrarāṇe rodasī viśvaśambhuvā saniṃ vājaṃ rayim asme sam invatām ||<BR>
<BR>
RV_6,071.01a ud u ṣya devaḥ savitā hiraṇyayā bāhū ayaṃsta savanāya sukratuḥ |<BR>
RV_6,071.01c ghṛtena pāṇī abhi pruṣṇute makho yuvā sudakṣo rajaso vidharmaṇi ||<BR>
RV_6,071.02a devasya vayaṃ savituḥ savīmani śreṣṭhe syāma vasunaś ca dāvane |<BR>
RV_6,071.02c yo viśvasya dvipado yaś catuṣpado niveśane prasave cāsi bhūmanaḥ ||<BR>
RV_6,071.03a adabdhebhiḥ savitaḥ pāyubhiṣ ṭvaṃ śivebhir adya pari pāhi no gayam |<BR>
RV_6,071.03c hiraṇyajihvaḥ suvitāya navyase rakṣā mākir no aghaśaṃsa īśata ||<BR>
RV_6,071.04a ud u ṣya devaḥ savitā damūnā hiraṇyapāṇiḥ pratidoṣam asthāt |<BR>
RV_6,071.04c ayohanur yajato mandrajihva ā dāśuṣe suvati bhūri vāmam ||<BR>
RV_6,071.05a ud ū ayāṃ upavakteva bāhū hiraṇyayā savitā supratīkā |<BR>
RV_6,071.05c divo rohāṃsy aruhat pṛthivyā arīramat patayat kac cid abhvam ||<BR>
RV_6,071.06a vāmam adya savitar vāmam u śvo dive-dive vāmam asmabhyaṃ sāvīḥ |<BR>
RV_6,071.06c vāmasya hi kṣayasya deva bhūrer ayā dhiyā vāmabhājaḥ syāma ||<BR>
<BR>
RV_6,072.01a indrāsomā mahi tad vām mahitvaṃ yuvam mahāni prathamāni cakrathuḥ |<BR>
RV_6,072.01c yuvaṃ sūryaṃ vividathur yuvaṃ svar viśvā tamāṃsy ahataṃ nidaś ca ||<BR>
RV_6,072.02a indrāsomā vāsayatha uṣāsam ut sūryaṃ nayatho jyotiṣā saha |<BR>
RV_6,072.02c upa dyāṃ skambhathu skambhanenāprathatam pṛthivīm mātaraṃ vi ||<BR>
RV_6,072.03a indrāsomāv ahim apaḥ pariṣṭhāṃ hatho vṛtram anu vāṃ dyaur amanyata |<BR>
RV_6,072.03c prārṇāṃsy airayataṃ nadīnām ā samudrāṇi paprathuḥ purūṇi ||<BR>
RV_6,072.04a indrāsomā pakvam āmāsv antar ni gavām id dadhathur vakṣaṇāsu |<BR>
RV_6,072.04c jagṛbhathur anapinaddham āsu ruśac citrāsu jagatīṣv antaḥ ||<BR>
RV_6,072.05a indrāsomā yuvam aṅga tarutram apatyasācaṃ śrutyaṃ rarāthe |<BR>
RV_6,072.05c yuvaṃ śuṣmaṃ naryaṃ carṣaṇibhyaḥ saṃ vivyathuḥ pṛtanāṣāham ugrā ||<BR>
<BR>
RV_6,073.01a yo adribhit prathamajā ṛtāvā bṛhaspatir āṅgiraso haviṣmān |<BR>
RV_6,073.01c dvibarhajmā prāgharmasat pitā na ā rodasī vṛṣabho roravīti ||<BR>
RV_6,073.02a janāya cid ya īvata u lokam bṛhaspatir devahūtau cakāra |<BR>
RV_6,073.02c ghnan vṛtrāṇi vi puro dardarīti jayañ chatrūṃr amitrān pṛtsu sāhan ||<BR>
RV_6,073.03a bṛhaspatiḥ sam ajayad vasūni maho vrajān gomato deva eṣaḥ |<BR>
RV_6,073.03c apaḥ siṣāsan svar apratīto bṛhaspatir hanty amitram arkaiḥ ||<BR>
<BR>
RV_6,074.01a somārudrā dhārayethām asuryam pra vām iṣṭayo 'ram aśnuvantu |<BR>
RV_6,074.01c dame-dame sapta ratnā dadhānā śaṃ no bhūtaṃ dvipade śaṃ catuṣpade ||<BR>
RV_6,074.02a somārudrā vi vṛhataṃ viṣūcīm amīvā yā no gayam āviveśa |<BR>
RV_6,074.02c āre bādhethāṃ nirṛtim parācair asme bhadrā sauśravasāni santu ||<BR>
RV_6,074.03a somārudrā yuvam etāny asme viśvā tanūṣu bheṣajāni dhattam |<BR>
RV_6,074.03c ava syatam muñcataṃ yan no asti tanūṣu baddhaṃ kṛtam eno asmat ||<BR>
RV_6,074.04a tigmāyudhau tigmahetī suśevau somārudrāv iha su mṛḷataṃ naḥ |<BR>
RV_6,074.04c pra no muñcataṃ varuṇasya pāśād gopāyataṃ naḥ sumanasyamānā ||<BR>
<BR>
RV_6,075.01a jīmūtasyeva bhavati pratīkaṃ yad varmī yāti samadām upasthe |<BR>
RV_6,075.01c anāviddhayā tanvā jaya tvaṃ sa tvā varmaṇo mahimā pipartu ||<BR>
RV_6,075.02a dhanvanā gā dhanvanājiṃ jayema dhanvanā tīvrāḥ samado jayema |<BR>
RV_6,075.02c dhanuḥ śatror apakāmaṃ kṛṇoti dhanvanā sarvāḥ pradiśo jayema ||<BR>
RV_6,075.03a vakṣyantīved ā ganīganti karṇam priyaṃ sakhāyam pariṣasvajānā |<BR>
RV_6,075.03c yoṣeva śiṅkte vitatādhi dhanvañ jyā iyaṃ samane pārayantī ||<BR>
RV_6,075.04a te ācarantī samaneva yoṣā māteva putram bibhṛtām upasthe |<BR>
RV_6,075.04c apa śatrūn vidhyatāṃ saṃvidāne ārtnī ime viṣphurantī amitrān ||<BR>
RV_6,075.05a bahvīnām pitā bahur asya putraś ciścā kṛṇoti samanāvagatya |<BR>
RV_6,075.05c iṣudhiḥ saṅkāḥ pṛtanāś ca sarvāḥ pṛṣṭhe ninaddho jayati prasūtaḥ ||<BR>
RV_6,075.06a rathe tiṣṭhan nayati vājinaḥ puro yatra-yatra kāmayate suṣārathiḥ |<BR>
RV_6,075.06c abhīśūnām mahimānam panāyata manaḥ paścād anu yacchanti raśmayaḥ ||<BR>
RV_6,075.07a tīvrān ghoṣān kṛṇvate vṛṣapāṇayo 'śvā rathebhiḥ saha vājayantaḥ |<BR>
RV_6,075.07c avakrāmantaḥ prapadair amitrān kṣiṇanti śatrūṃr anapavyayantaḥ ||<BR>
RV_6,075.08a rathavāhanaṃ havir asya nāma yatrāyudhaṃ nihitam asya varma |<BR>
RV_6,075.08c tatrā ratham upa śagmaṃ sadema viśvāhā vayaṃ sumanasyamānāḥ ||<BR>
RV_6,075.09a svāduṣaṃsadaḥ pitaro vayodhāḥ kṛcchreśritaḥ śaktīvanto gabhīrāḥ |<BR>
RV_6,075.09c citrasenā iṣubalā amṛdhrāḥ satovīrā uravo vrātasāhāḥ ||<BR>
RV_6,075.10a brāhmaṇāsaḥ pitaraḥ somyāsaḥ śive no dyāvāpṛthivī anehasā |<BR>
RV_6,075.10c pūṣā naḥ pātu duritād ṛtāvṛdho rakṣā mākir no aghaśaṃsa īśata ||<BR>
RV_6,075.11a suparṇaṃ vaste mṛgo asyā danto gobhiḥ saṃnaddhā patati prasūtā |<BR>
RV_6,075.11c yatrā naraḥ saṃ ca vi ca dravanti tatrāsmabhyam iṣavaḥ śarma yaṃsan ||<BR>
RV_6,075.12a ṛjīte pari vṛṅdhi no 'śmā bhavatu nas tanūḥ |<BR>
RV_6,075.12c somo adhi bravītu no 'ditiḥ śarma yacchatu ||<BR>
RV_6,075.13a ā jaṅghanti sānv eṣāṃ jaghanāṃ upa jighnate |<BR>
RV_6,075.13c aśvājani pracetaso 'śvān samatsu codaya ||<BR>
RV_6,075.14a ahir iva bhogaiḥ pary eti bāhuṃ jyāyā hetim paribādhamānaḥ |<BR>
RV_6,075.14c hastaghno viśvā vayunāni vidvān pumān pumāṃsam pari pātu viśvataḥ ||<BR>
RV_6,075.15a ālāktā yā ruruśīrṣṇy atho yasyā ayo mukham |<BR>
RV_6,075.15c idam parjanyaretasa iṣvai devyai bṛhan namaḥ ||<BR>
RV_6,075.16a avasṛṣṭā parā pata śaravye brahmasaṃśite |<BR>
RV_6,075.16c gacchāmitrān pra padyasva māmīṣāṃ kaṃ canoc chiṣaḥ ||<BR>
RV_6,075.17a yatra bāṇāḥ sampatanti kumārā viśikhā iva |<BR>
RV_6,075.17c tatrā no brahmaṇas patir aditiḥ śarma yacchatu viśvāhā śarma yacchatu ||<BR>
RV_6,075.18a marmāṇi te varmaṇā chādayāmi somas tvā rājāmṛtenānu vastām |<BR>
RV_6,075.18c uror varīyo varuṇas te kṛṇotu jayantaṃ tvānu devā madantu ||<BR>
RV_6,075.19a yo naḥ svo araṇo yaś ca niṣṭyo jighāṃsati |<BR>
RV_6,075.19c devās taṃ sarve dhūrvantu brahma varma mamāntaram ||<BR>
<BR>
<BR>
<BR>
_____________________________________________________________<BR>
<BR>
<BR>
<BR>
 <BR>
Ṛgveda 7<BR>
<BR>
<BR>
<BR>
RV_7,001.01a agniṃ naro dīdhitibhir araṇyor hastacyutī janayanta praśastam |<BR>
RV_7,001.01c dūredṛśaṃ gṛhapatim atharyum ||<BR>
RV_7,001.02a tam agnim aste vasavo ny ṛṇvan supraticakṣam avase kutaś cit |<BR>
RV_7,001.02c dakṣāyyo yo dama āsa nityaḥ ||<BR>
RV_7,001.03a preddho agne dīdihi puro no 'jasrayā sūrmyā yaviṣṭha |<BR>
RV_7,001.03c tvāṃ śaśvanta upa yanti vājāḥ ||<BR>
RV_7,001.04a pra te agnayo 'gnibhyo varaṃ niḥ suvīrāsaḥ śośucanta dyumantaḥ |<BR>
RV_7,001.04c yatrā naraḥ samāsate sujātāḥ ||<BR>
RV_7,001.05a dā no agne dhiyā rayiṃ suvīraṃ svapatyaṃ sahasya praśastam |<BR>
RV_7,001.05c na yaṃ yāvā tarati yātumāvān ||<BR>
RV_7,001.06a upa yam eti yuvatiḥ sudakṣaṃ doṣā vastor haviṣmatī ghṛtācī |<BR>
RV_7,001.06c upa svainam aramatir vasūyuḥ ||<BR>
RV_7,001.07a viśvā agne 'pa dahārātīr yebhis tapobhir adaho jarūtham |<BR>
RV_7,001.07c pra nisvaraṃ cātayasvāmīvām ||<BR>
RV_7,001.08a ā yas te agna idhate anīkaṃ vasiṣṭha śukra dīdivaḥ pāvaka |<BR>
RV_7,001.08c uto na ebhi stavathair iha syāḥ ||<BR>
RV_7,001.09a vi ye te agne bhejire anīkam martā naraḥ pitryāsaḥ purutrā |<BR>
RV_7,001.09c uto na ebhiḥ sumanā iha syāḥ ||<BR>
RV_7,001.10a ime naro vṛtrahatyeṣu śūrā viśvā adevīr abhi santu māyāḥ |<BR>
RV_7,001.10c ye me dhiyam panayanta praśastām ||<BR>
RV_7,001.11a mā śūne agne ni ṣadāma nṛṇām māśeṣaso 'vīratā pari tvā |<BR>
RV_7,001.11c prajāvatīṣu duryāsu durya ||<BR>
RV_7,001.12a yam aśvī nityam upayāti yajñam prajāvantaṃ svapatyaṃ kṣayaṃ naḥ |<BR>
RV_7,001.12c svajanmanā śeṣasā vāvṛdhānam ||<BR>
RV_7,001.13a pāhi no agne rakṣaso ajuṣṭāt pāhi dhūrter araruṣo aghāyoḥ |<BR>
RV_7,001.13c tvā yujā pṛtanāyūṃr abhi ṣyām ||<BR>
RV_7,001.14a sed agnir agnīṃr aty astv anyān yatra vājī tanayo vīḷupāṇiḥ |<BR>
RV_7,001.14c sahasrapāthā akṣarā sameti ||<BR>
RV_7,001.15a sed agnir yo vanuṣyato nipāti sameddhāram aṃhasa uruṣyāt |<BR>
RV_7,001.15c sujātāsaḥ pari caranti vīrāḥ ||<BR>
RV_7,001.16a ayaṃ so agnir āhutaḥ purutrā yam īśānaḥ sam id indhe haviṣmān |<BR>
RV_7,001.16c pari yam ety adhvareṣu hotā ||<BR>
RV_7,001.17a tve agna āhavanāni bhūrīśānāsa ā juhuyāma nityā |<BR>
RV_7,001.17c ubhā kṛṇvanto vahatū miyedhe ||<BR>
RV_7,001.18a imo agne vītatamāni havyājasro vakṣi devatātim accha |<BR>
RV_7,001.18c prati na īṃ surabhīṇi vyantu ||<BR>
RV_7,001.19a mā no agne 'vīrate parā dā durvāsase 'mataye mā no asyai |<BR>
RV_7,001.19c mā naḥ kṣudhe mā rakṣasa ṛtāvo mā no dame mā vana ā juhūrthāḥ ||<BR>
RV_7,001.20a nū me brahmāṇy agna uc chaśādhi tvaṃ deva maghavadbhyaḥ suṣūdaḥ |<BR>
RV_7,001.20c rātau syāmobhayāsa ā te yūyam pāta svastibhiḥ sadā naḥ ||<BR>
RV_7,001.21a tvam agne suhavo raṇvasaṃdṛk sudītī sūno sahaso didīhi |<BR>
RV_7,001.21c mā tve sacā tanaye nitya ā dhaṅ mā vīro asman naryo vi dāsīt ||<BR>
RV_7,001.22a mā no agne durbhṛtaye sacaiṣu deveddheṣv agniṣu pra vocaḥ |<BR>
RV_7,001.22c mā te asmān durmatayo bhṛmāc cid devasya sūno sahaso naśanta ||<BR>
RV_7,001.23a sa marto agne svanīka revān amartye ya ājuhoti havyam |<BR>
RV_7,001.23c sa devatā vasuvaniṃ dadhāti yaṃ sūrir arthī pṛcchamāna eti ||<BR>
RV_7,001.24a maho no agne suvitasya vidvān rayiṃ sūribhya ā vahā bṛhantam |<BR>
RV_7,001.24c yena vayaṃ sahasāvan mademāvikṣitāsa āyuṣā suvīrāḥ ||<BR>
RV_7,001.25a nū me brahmāṇy agna uc chaśādhi tvaṃ deva maghavadbhyaḥ suṣūdaḥ |<BR>
RV_7,001.25c rātau syāmobhayāsa ā te yūyam pāta svastibhiḥ sadā naḥ ||<BR>
<BR>
RV_7,002.01a juṣasva naḥ samidham agne adya śocā bṛhad yajataṃ dhūmam ṛṇvan |<BR>
RV_7,002.01c upa spṛśa divyaṃ sānu stūpaiḥ saṃ raśmibhis tatanaḥ sūryasya ||<BR>
RV_7,002.02a narāśaṃsasya mahimānam eṣām upa stoṣāma yajatasya yajñaiḥ |<BR>
RV_7,002.02c ye sukratavaḥ śucayo dhiyandhāḥ svadanti devā ubhayāni havyā ||<BR>
RV_7,002.03a īḷenyaṃ vo asuraṃ sudakṣam antar dūtaṃ rodasī satyavācam |<BR>
RV_7,002.03c manuṣvad agnim manunā samiddhaṃ sam adhvarāya sadam in mahema ||<BR>
RV_7,002.04a saparyavo bharamāṇā abhijñu pra vṛñjate namasā barhir agnau |<BR>
RV_7,002.04c ājuhvānā ghṛtapṛṣṭham pṛṣadvad adhvaryavo haviṣā marjayadhvam ||<BR>
RV_7,002.05a svādhyo vi duro devayanto 'śiśrayū rathayur devatātā |<BR>
RV_7,002.05c pūrvī śiśuṃ na mātarā rihāṇe sam agruvo na samaneṣv añjan ||<BR>
RV_7,002.06a uta yoṣaṇe divye mahī na uṣāsānaktā sudugheva dhenuḥ |<BR>
RV_7,002.06c barhiṣadā puruhūte maghonī ā yajñiye suvitāya śrayetām ||<BR>
RV_7,002.07a viprā yajñeṣu mānuṣeṣu kārū manye vāṃ jātavedasā yajadhyai |<BR>
RV_7,002.07c ūrdhvaṃ no adhvaraṃ kṛtaṃ haveṣu tā deveṣu vanatho vāryāṇi ||<BR>
RV_7,002.08a ā bhāratī bhāratībhiḥ sajoṣā iḷā devair manuṣyebhir agniḥ |<BR>
RV_7,002.08c sarasvatī sārasvatebhir arvāk tisro devīr barhir edaṃ sadantu ||<BR>
RV_7,002.09a tan nas turīpam adha poṣayitnu deva tvaṣṭar vi rarāṇaḥ syasva |<BR>
RV_7,002.09c yato vīraḥ karmaṇyaḥ sudakṣo yuktagrāvā jāyate devakāmaḥ ||<BR>
RV_7,002.10a vanaspate 'va sṛjopa devān agnir haviḥ śamitā sūdayāti |<BR>
RV_7,002.10c sed u hotā satyataro yajāti yathā devānāṃ janimāni veda ||<BR>
RV_7,002.11a ā yāhy agne samidhāno arvāṅ indreṇa devaiḥ sarathaṃ turebhiḥ |<BR>
RV_7,002.11c barhir na āstām aditiḥ suputrā svāhā devā amṛtā mādayantām ||<BR>
<BR>
RV_7,003.01a agniṃ vo devam agnibhiḥ sajoṣā yajiṣṭhaṃ dūtam adhvare kṛṇudhvam |<BR>
RV_7,003.01c yo martyeṣu nidhruvir ṛtāvā tapurmūrdhā ghṛtānnaḥ pāvakaḥ ||<BR>
RV_7,003.02a prothad aśvo na yavase 'viṣyan yadā mahaḥ saṃvaraṇād vy asthāt |<BR>
RV_7,003.02c ād asya vāto anu vāti śocir adha sma te vrajanaṃ kṛṣṇam asti ||<BR>
RV_7,003.03a ud yasya te navajātasya vṛṣṇo 'gne caranty ajarā idhānāḥ |<BR>
RV_7,003.03c acchā dyām aruṣo dhūma eti saṃ dūto agna īyase hi devān ||<BR>
RV_7,003.04a vi yasya te pṛthivyām pājo aśret tṛṣu yad annā samavṛkta jambhaiḥ |<BR>
RV_7,003.04c seneva sṛṣṭā prasitiṣ ṭa eti yavaṃ na dasma juhvā vivekṣi ||<BR>
RV_7,003.05a tam id doṣā tam uṣasi yaviṣṭham agnim atyaṃ na marjayanta naraḥ |<BR>
RV_7,003.05c niśiśānā atithim asya yonau dīdāya śocir āhutasya vṛṣṇaḥ ||<BR>
RV_7,003.06a susaṃdṛk te svanīka pratīkaṃ vi yad rukmo na rocasa upāke |<BR>
RV_7,003.06c divo na te tanyatur eti śuṣmaś citro na sūraḥ prati cakṣi bhānum ||<BR>
RV_7,003.07a yathā vaḥ svāhāgnaye dāśema parīḷābhir ghṛtavadbhiś ca havyaiḥ |<BR>
RV_7,003.07c tebhir no agne amitair mahobhiḥ śatam pūrbhir āyasībhir ni pāhi ||<BR>
RV_7,003.08a yā vā te santi dāśuṣe adhṛṣṭā giro vā yābhir nṛvatīr uruṣyāḥ |<BR>
RV_7,003.08c tābhir naḥ sūno sahaso ni pāhi smat sūrīñ jaritṝñ jātavedaḥ ||<BR>
RV_7,003.09a nir yat pūteva svadhitiḥ śucir gāt svayā kṛpā tanvā rocamānaḥ |<BR>
RV_7,003.09c ā yo mātror uśenyo janiṣṭa devayajyāya sukratuḥ pāvakaḥ ||<BR>
RV_7,003.10a etā no agne saubhagā didīhy api kratuṃ sucetasaṃ vatema |<BR>
RV_7,003.10c viśvā stotṛbhyo gṛṇate ca santu yūyam pāta svastibhiḥ sadā naḥ ||<BR>
<BR>
RV_7,004.01a pra vaḥ śukrāya bhānave bharadhvaṃ havyam matiṃ cāgnaye supūtam |<BR>
RV_7,004.01c yo daivyāni mānuṣā janūṃṣy antar viśvāni vidmanā jigāti ||<BR>
RV_7,004.02a sa gṛtso agnis taruṇaś cid astu yato yaviṣṭho ajaniṣṭa mātuḥ |<BR>
RV_7,004.02c saṃ yo vanā yuvate śucidan bhūri cid annā sam id atti sadyaḥ ||<BR>
RV_7,004.03a asya devasya saṃsady anīke yam martāsaḥ śyetaṃ jagṛbhre |<BR>
RV_7,004.03c ni yo gṛbham pauruṣeyīm uvoca durokam agnir āyave śuśoca ||<BR>
RV_7,004.04a ayaṃ kavir akaviṣu pracetā marteṣv agnir amṛto ni dhāyi |<BR>
RV_7,004.04c sa mā no atra juhuraḥ sahasvaḥ sadā tve sumanasaḥ syāma ||<BR>
RV_7,004.05a ā yo yoniṃ devakṛtaṃ sasāda kratvā hy agnir amṛtāṃ atārīt |<BR>
RV_7,004.05c tam oṣadhīś ca vaninaś ca garbham bhūmiś ca viśvadhāyasam bibharti ||<BR>
RV_7,004.06a īśe hy agnir amṛtasya bhūrer īśe rāyaḥ suvīryasya dātoḥ |<BR>
RV_7,004.06c mā tvā vayaṃ sahasāvann avīrā māpsavaḥ pari ṣadāma māduvaḥ ||<BR>
RV_7,004.07a pariṣadyaṃ hy araṇasya rekṇo nityasya rāyaḥ patayaḥ syāma |<BR>
RV_7,004.07c na śeṣo agne anyajātam asty acetānasya mā patho vi dukṣaḥ ||<BR>
RV_7,004.08a nahi grabhāyāraṇaḥ suśevo 'nyodaryo manasā mantavā u |<BR>
RV_7,004.08c adhā cid okaḥ punar it sa ety ā no vājy abhīṣāḷ etu navyaḥ ||<BR>
RV_7,004.09a tvam agne vanuṣyato ni pāhi tvam u naḥ sahasāvann avadyāt |<BR>
RV_7,004.09c saṃ tvā dhvasmanvad abhy etu pāthaḥ saṃ rayi spṛhayāyyaḥ sahasrī ||<BR>
RV_7,004.10a etā no agne saubhagā didīhy api kratuṃ sucetasaṃ vatema |<BR>
RV_7,004.10c viśvā stotṛbhyo gṛṇate ca santu yūyam pāta svastibhiḥ sadā naḥ ||<BR>
<BR>
RV_7,005.01a prāgnaye tavase bharadhvaṃ giraṃ divo arataye pṛthivyāḥ |<BR>
RV_7,005.01c yo viśveṣām amṛtānām upasthe vaiśvānaro vāvṛdhe jāgṛvadbhiḥ ||<BR>
RV_7,005.02a pṛṣṭo divi dhāyy agniḥ pṛthivyāṃ netā sindhūnāṃ vṛṣabha stiyānām |<BR>
RV_7,005.02c sa mānuṣīr abhi viśo vi bhāti vaiśvānaro vāvṛdhāno vareṇa ||<BR>
RV_7,005.03a tvad bhiyā viśa āyann asiknīr asamanā jahatīr bhojanāni |<BR>
RV_7,005.03c vaiśvānara pūrave śośucānaḥ puro yad agne darayann adīdeḥ ||<BR>
RV_7,005.04a tava tridhātu pṛthivī uta dyaur vaiśvānara vratam agne sacanta |<BR>
RV_7,005.04c tvam bhāsā rodasī ā tatanthājasreṇa śociṣā śośucānaḥ ||<BR>
RV_7,005.05a tvām agne harito vāvaśānā giraḥ sacante dhunayo ghṛtācīḥ |<BR>
RV_7,005.05c patiṃ kṛṣṭīnāṃ rathyaṃ rayīṇāṃ vaiśvānaram uṣasāṃ ketum ahnām ||<BR>
RV_7,005.06a tve asuryaṃ vasavo ny ṛṇvan kratuṃ hi te mitramaho juṣanta |<BR>
RV_7,005.06c tvaṃ dasyūṃr okaso agna āja uru jyotir janayann āryāya ||<BR>
RV_7,005.07a sa jāyamānaḥ parame vyoman vāyur na pāthaḥ pari pāsi sadyaḥ |<BR>
RV_7,005.07c tvam bhuvanā janayann abhi krann apatyāya jātavedo daśasyan ||<BR>
RV_7,005.08a tām agne asme iṣam erayasva vaiśvānara dyumatīṃ jātavedaḥ |<BR>
RV_7,005.08c yayā rādhaḥ pinvasi viśvavāra pṛthu śravo dāśuṣe martyāya ||<BR>
RV_7,005.09a taṃ no agne maghavadbhyaḥ purukṣuṃ rayiṃ ni vājaṃ śrutyaṃ yuvasva |<BR>
RV_7,005.09c vaiśvānara mahi naḥ śarma yaccha rudrebhir agne vasubhiḥ sajoṣāḥ ||<BR>
<BR>
RV_7,006.01a pra samrājo asurasya praśastim puṃsaḥ kṛṣṭīnām anumādyasya |<BR>
RV_7,006.01c indrasyeva pra tavasas kṛtāni vande dāruṃ vandamāno vivakmi ||<BR>
RV_7,006.02a kaviṃ ketuṃ dhāsim bhānum adrer hinvanti śaṃ rājyaṃ rodasyoḥ |<BR>
RV_7,006.02c purandarasya gīrbhir ā vivāse 'gner vratāni pūrvyā mahāni ||<BR>
RV_7,006.03a ny akratūn grathino mṛdhravācaḥ paṇīṃr aśraddhāṃ avṛdhāṃ ayajñān |<BR>
RV_7,006.03c pra-pra tān dasyūṃr agnir vivāya pūrvaś cakārāparāṃ ayajyūn ||<BR>
RV_7,006.04a yo apācīne tamasi madantīḥ prācīś cakāra nṛtamaḥ śacībhiḥ |<BR>
RV_7,006.04c tam īśānaṃ vasvo agniṃ gṛṇīṣe 'nānataṃ damayantam pṛtanyūn ||<BR>
RV_7,006.05a yo dehyo anamayad vadhasnair yo aryapatnīr uṣasaś cakāra |<BR>
RV_7,006.05c sa nirudhyā nahuṣo yahvo agnir viśaś cakre balihṛtaḥ sahobhiḥ ||<BR>
RV_7,006.06a yasya śarmann upa viśve janāsa evais tasthuḥ sumatim bhikṣamāṇāḥ |<BR>
RV_7,006.06c vaiśvānaro varam ā rodasyor āgniḥ sasāda pitror upastham ||<BR>
RV_7,006.07a ā devo dade budhnyā vasūni vaiśvānara uditā sūryasya |<BR>
RV_7,006.07c ā samudrād avarād ā parasmād āgnir dade diva ā pṛthivyāḥ ||<BR>
<BR>
RV_7,007.01a pra vo devaṃ cit sahasānam agnim aśvaṃ na vājinaṃ hiṣe namobhiḥ |<BR>
RV_7,007.01c bhavā no dūto adhvarasya vidvān tmanā deveṣu vivide mitadruḥ ||<BR>
RV_7,007.02a ā yāhy agne pathyā anu svā mandro devānāṃ sakhyaṃ juṣāṇaḥ |<BR>
RV_7,007.02c ā sānu śuṣmair nadayan pṛthivyā jambhebhir viśvam uśadhag vanāni ||<BR>
RV_7,007.03a prācīno yajñaḥ sudhitaṃ hi barhiḥ prīṇīte agnir īḷito na hotā |<BR>
RV_7,007.03c ā mātarā viśvavāre huvāno yato yaviṣṭha jajñiṣe suśevaḥ ||<BR>
RV_7,007.04a sadyo adhvare rathiraṃ jananta mānuṣāso vicetaso ya eṣām |<BR>
RV_7,007.04c viśām adhāyi viśpatir duroṇe 'gnir mandro madhuvacā ṛtāvā ||<BR>
RV_7,007.05a asādi vṛto vahnir ājaganvān agnir brahmā nṛṣadane vidhartā |<BR>
RV_7,007.05c dyauś ca yam pṛthivī vāvṛdhāte ā yaṃ hotā yajati viśvavāram ||<BR>
RV_7,007.06a ete dyumnebhir viśvam ātiranta mantraṃ ye vāraṃ naryā atakṣan |<BR>
RV_7,007.06c pra ye viśas tiranta śroṣamāṇā ā ye me asya dīdhayann ṛtasya ||<BR>
RV_7,007.07a nū tvām agna īmahe vasiṣṭhā īśānaṃ sūno sahaso vasūnām |<BR>
RV_7,007.07c iṣaṃ stotṛbhyo maghavadbhya ānaḍ yūyam pāta svastibhiḥ sadā naḥ ||<BR>
<BR>
RV_7,008.01a indhe rājā sam aryo namobhir yasya pratīkam āhutaṃ ghṛtena |<BR>
RV_7,008.01c naro havyebhir īḷate sabādha āgnir agra uṣasām aśoci ||<BR>
RV_7,008.02a ayam u ṣya sumahāṃ avedi hotā mandro manuṣo yahvo agniḥ |<BR>
RV_7,008.02c vi bhā akaḥ sasṛjānaḥ pṛthivyāṃ kṛṣṇapavir oṣadhībhir vavakṣe ||<BR>
RV_7,008.03a kayā no agne vi vasaḥ suvṛktiṃ kām u svadhām ṛṇavaḥ śasyamānaḥ |<BR>
RV_7,008.03c kadā bhavema patayaḥ sudatra rāyo vantāro duṣṭarasya sādhoḥ ||<BR>
RV_7,008.04a pra-prāyam agnir bharatasya śṛṇve vi yat sūryo na rocate bṛhad bhāḥ |<BR>
RV_7,008.04c abhi yaḥ pūrum pṛtanāsu tasthau dyutāno daivyo atithiḥ śuśoca ||<BR>
RV_7,008.05a asann it tve āhavanāni bhūri bhuvo viśvebhiḥ sumanā anīkaiḥ |<BR>
RV_7,008.05c stutaś cid agne śṛṇviṣe gṛṇānaḥ svayaṃ vardhasva tanvaṃ sujāta ||<BR>
RV_7,008.06a idaṃ vacaḥ śatasāḥ saṃsahasram ud agnaye janiṣīṣṭa dvibarhāḥ |<BR>
RV_7,008.06c śaṃ yat stotṛbhya āpaye bhavāti dyumad amīvacātanaṃ rakṣohā ||<BR>
RV_7,008.07a nū tvām agna īmahe vasiṣṭhā īśānaṃ sūno sahaso vasūnām |<BR>
RV_7,008.07c iṣaṃ stotṛbhyo maghavadbhya ānaḍ yūyam pāta svastibhiḥ sadā naḥ ||<BR>
<BR>
RV_7,009.01a abodhi jāra uṣasām upasthād dhotā mandraḥ kavitamaḥ pāvakaḥ |<BR>
RV_7,009.01c dadhāti ketum ubhayasya jantor havyā deveṣu draviṇaṃ sukṛtsu ||<BR>
RV_7,009.02a sa sukratur yo vi duraḥ paṇīnām punāno arkam purubhojasaṃ naḥ |<BR>
RV_7,009.02c hotā mandro viśāṃ damūnās tiras tamo dadṛśe rāmyāṇām ||<BR>
RV_7,009.03a amūraḥ kavir aditir vivasvān susaṃsan mitro atithiḥ śivo naḥ |<BR>
RV_7,009.03c citrabhānur uṣasām bhāty agre 'pāṃ garbhaḥ prasva ā viveśa ||<BR>
RV_7,009.04a īḷenyo vo manuṣo yugeṣu samanagā aśucaj jātavedāḥ |<BR>
RV_7,009.04c susaṃdṛśā bhānunā yo vibhāti prati gāvaḥ samidhānam budhanta ||<BR>
RV_7,009.05a agne yāhi dūtyam mā riṣaṇyo devāṃ acchā brahmakṛtā gaṇena |<BR>
RV_7,009.05c sarasvatīm maruto aśvināpo yakṣi devān ratnadheyāya viśvān ||<BR>
RV_7,009.06a tvām agne samidhāno vasiṣṭho jarūthaṃ han yakṣi rāye purandhim |<BR>
RV_7,009.06c puruṇīthā jātavedo jarasva yūyam pāta svastibhiḥ sadā naḥ ||<BR>
<BR>
RV_7,010.01a uṣo na jāraḥ pṛthu pājo aśred davidyutad dīdyac chośucānaḥ |<BR>
RV_7,010.01c vṛṣā hariḥ śucir ā bhāti bhāsā dhiyo hinvāna uśatīr ajīgaḥ ||<BR>
RV_7,010.02a svar ṇa vastor uṣasām aroci yajñaṃ tanvānā uśijo na manma |<BR>
RV_7,010.02c agnir janmāni deva ā vi vidvān dravad dūto devayāvā vaniṣṭhaḥ ||<BR>
RV_7,010.03a acchā giro matayo devayantīr agniṃ yanti draviṇam bhikṣamāṇāḥ |<BR>
RV_7,010.03c susaṃdṛśaṃ supratīkaṃ svañcaṃ havyavāham aratim mānuṣāṇām ||<BR>
RV_7,010.04a indraṃ no agne vasubhiḥ sajoṣā rudraṃ rudrebhir ā vahā bṛhantam |<BR>
RV_7,010.04c ādityebhir aditiṃ viśvajanyām bṛhaspatim ṛkvabhir viśvavāram ||<BR>
RV_7,010.05a mandraṃ hotāram uśijo yaviṣṭham agniṃ viśa īḷate adhvareṣu |<BR>
RV_7,010.05c sa hi kṣapāvāṃ abhavad rayīṇām atandro dūto yajathāya devān ||<BR>
<BR>
RV_7,011.01a mahāṃ asy adhvarasya praketo na ṛte tvad amṛtā mādayante |<BR>
RV_7,011.01c ā viśvebhiḥ sarathaṃ yāhi devair ny agne hotā prathamaḥ sadeha ||<BR>
RV_7,011.02a tvām īḷate ajiraṃ dūtyāya haviṣmantaḥ sadam in mānuṣāsaḥ |<BR>
RV_7,011.02c yasya devair āsado barhir agne 'hāny asmai sudinā bhavanti ||<BR>
RV_7,011.03a triś cid aktoḥ pra cikitur vasūni tve antar dāśuṣe martyāya |<BR>
RV_7,011.03c manuṣvad agna iha yakṣi devān bhavā no dūto abhiśastipāvā ||<BR>
RV_7,011.04a agnir īśe bṛhato adhvarasyāgnir viśvasya haviṣaḥ kṛtasya |<BR>
RV_7,011.04c kratuṃ hy asya vasavo juṣantāthā devā dadhire havyavāham ||<BR>
RV_7,011.05a āgne vaha haviradyāya devān indrajyeṣṭhāsa iha mādayantām |<BR>
RV_7,011.05c imaṃ yajñaṃ divi deveṣu dhehi yūyam pāta svastibhiḥ sadā naḥ ||<BR>
<BR>
RV_7,012.01a aganma mahā namasā yaviṣṭhaṃ yo dīdāya samiddhaḥ sve duroṇe |<BR>
RV_7,012.01c citrabhānuṃ rodasī antar urvī svāhutaṃ viśvataḥ pratyañcam ||<BR>
RV_7,012.02a sa mahnā viśvā duritāni sāhvān agni ṣṭave dama ā jātavedāḥ |<BR>
RV_7,012.02c sa no rakṣiṣad duritād avadyād asmān gṛṇata uta no maghonaḥ ||<BR>
RV_7,012.03a tvaṃ varuṇa uta mitro agne tvāṃ vardhanti matibhir vasiṣṭhāḥ |<BR>
RV_7,012.03c tve vasu suṣaṇanāni santu yūyam pāta svastibhiḥ sadā naḥ ||<BR>
<BR>
RV_7,013.01a prāgnaye viśvaśuce dhiyandhe 'suraghne manma dhītim bharadhvam |<BR>
RV_7,013.01c bhare havir na barhiṣi prīṇāno vaiśvānarāya yataye matīnām ||<BR>
RV_7,013.02a tvam agne śociṣā śośucāna ā rodasī apṛṇā jāyamānaḥ |<BR>
RV_7,013.02c tvaṃ devāṃ abhiśaster amuñco vaiśvānara jātavedo mahitvā ||<BR>
RV_7,013.03a jāto yad agne bhuvanā vy akhyaḥ paśūn na gopā iryaḥ parijmā |<BR>
RV_7,013.03c vaiśvānara brahmaṇe vinda gātuṃ yūyam pāta svastibhiḥ sadā naḥ ||<BR>
<BR>
RV_7,014.01a samidhā jātavedase devāya devahūtibhiḥ |<BR>
RV_7,014.01c havirbhiḥ śukraśociṣe namasvino vayaṃ dāśemāgnaye ||<BR>
RV_7,014.02a vayaṃ te agne samidhā vidhema vayaṃ dāśema suṣṭutī yajatra |<BR>
RV_7,014.02c vayaṃ ghṛtenādhvarasya hotar vayaṃ deva haviṣā bhadraśoce ||<BR>
RV_7,014.03a ā no devebhir upa devahūtim agne yāhi vaṣaṭkṛtiṃ juṣāṇaḥ |<BR>
RV_7,014.03c tubhyaṃ devāya dāśataḥ syāma yūyam pāta svastibhiḥ sadā naḥ ||<BR>
<BR>
RV_7,015.01a upasadyāya mīḷhuṣa āsye juhutā haviḥ |<BR>
RV_7,015.01c yo no nediṣṭham āpyam ||<BR>
RV_7,015.02a yaḥ pañca carṣaṇīr abhi niṣasāda dame-dame |<BR>
RV_7,015.02c kavir gṛhapatir yuvā ||<BR>
RV_7,015.03a sa no vedo amātyam agnī rakṣatu viśvataḥ |<BR>
RV_7,015.03c utāsmān pātv aṃhasaḥ ||<BR>
RV_7,015.04a navaṃ nu stomam agnaye divaḥ śyenāya jījanam |<BR>
RV_7,015.04c vasvaḥ kuvid vanāti naḥ ||<BR>
RV_7,015.05a spārhā yasya śriyo dṛśe rayir vīravato yathā |<BR>
RV_7,015.05c agre yajñasya śocataḥ ||<BR>
RV_7,015.06a semāṃ vetu vaṣaṭkṛtim agnir juṣata no giraḥ |<BR>
RV_7,015.06c yajiṣṭho havyavāhanaḥ ||<BR>
RV_7,015.07a ni tvā nakṣya viśpate dyumantaṃ deva dhīmahi |<BR>
RV_7,015.07c suvīram agna āhuta ||<BR>
RV_7,015.08a kṣapa usraś ca dīdihi svagnayas tvayā vayam |<BR>
RV_7,015.08c suvīras tvam asmayuḥ ||<BR>
RV_7,015.09a upa tvā sātaye naro viprāso yanti dhītibhiḥ |<BR>
RV_7,015.09c upākṣarā sahasriṇī ||<BR>
RV_7,015.10a agnī rakṣāṃsi sedhati śukraśocir amartyaḥ |<BR>
RV_7,015.10c śuciḥ pāvaka īḍyaḥ ||<BR>
RV_7,015.11a sa no rādhāṃsy ā bhareśānaḥ sahaso yaho |<BR>
RV_7,015.11c bhagaś ca dātu vāryam ||<BR>
RV_7,015.12a tvam agne vīravad yaśo devaś ca savitā bhagaḥ |<BR>
RV_7,015.12c ditiś ca dāti vāryam ||<BR>
RV_7,015.13a agne rakṣā ṇo aṃhasaḥ prati ṣma deva rīṣataḥ |<BR>
RV_7,015.13c tapiṣṭhair ajaro daha ||<BR>
RV_7,015.14a adhā mahī na āyasy anādhṛṣṭo nṛpītaye |<BR>
RV_7,015.14c pūr bhavā śatabhujiḥ ||<BR>
RV_7,015.15a tvaṃ naḥ pāhy aṃhaso doṣāvastar aghāyataḥ |<BR>
RV_7,015.15c divā naktam adābhya ||<BR>
<BR>
RV_7,016.01a enā vo agniṃ namasorjo napātam ā huve |<BR>
RV_7,016.01c priyaṃ cetiṣṭham aratiṃ svadhvaraṃ viśvasya dūtam amṛtam ||<BR>
RV_7,016.02a sa yojate aruṣā viśvabhojasā sa dudravat svāhutaḥ |<BR>
RV_7,016.02c subrahmā yajñaḥ suśamī vasūnāṃ devaṃ rādho janānām ||<BR>
RV_7,016.03a ud asya śocir asthād ājuhvānasya mīḷhuṣaḥ |<BR>
RV_7,016.03c ud dhūmāso aruṣāso divispṛśaḥ sam agnim indhate naraḥ ||<BR>
RV_7,016.04a taṃ tvā dūtaṃ kṛṇmahe yaśastamaṃ devāṃ ā vītaye vaha |<BR>
RV_7,016.04c viśvā sūno sahaso martabhojanā rāsva tad yat tvemahe ||<BR>
RV_7,016.05a tvam agne gṛhapatis tvaṃ hotā no adhvare |<BR>
RV_7,016.05c tvam potā viśvavāra pracetā yakṣi veṣi ca vāryam ||<BR>
RV_7,016.06a kṛdhi ratnaṃ yajamānāya sukrato tvaṃ hi ratnadhā asi |<BR>
RV_7,016.06c ā na ṛte śiśīhi viśvam ṛtvijaṃ suśaṃso yaś ca dakṣate ||<BR>
RV_7,016.07a tve agne svāhuta priyāsaḥ santu sūrayaḥ |<BR>
RV_7,016.07c yantāro ye maghavāno janānām ūrvān dayanta gonām ||<BR>
RV_7,016.08a yeṣām iḷā ghṛtahastā duroṇa āṃ api prātā niṣīdati |<BR>
RV_7,016.08c tāṃs trāyasva sahasya druho nido yacchā naḥ śarma dīrghaśrut ||<BR>
RV_7,016.09a sa mandrayā ca jihvayā vahnir āsā viduṣṭaraḥ |<BR>
RV_7,016.09c agne rayim maghavadbhyo na ā vaha havyadātiṃ ca sūdaya ||<BR>
RV_7,016.10a ye rādhāṃsi dadaty aśvyā maghā kāmena śravaso mahaḥ |<BR>
RV_7,016.10c tāṃ aṃhasaḥ pipṛhi partṛbhiṣ ṭvaṃ śatam pūrbhir yaviṣṭhya ||<BR>
RV_7,016.11a devo vo draviṇodāḥ pūrṇāṃ vivaṣṭy āsicam |<BR>
RV_7,016.11c ud vā siñcadhvam upa vā pṛṇadhvam ād id vo deva ohate ||<BR>
RV_7,016.12a taṃ hotāram adhvarasya pracetasaṃ vahniṃ devā akṛṇvata |<BR>
RV_7,016.12c dadhāti ratnaṃ vidhate suvīryam agnir janāya dāśuṣe ||<BR>
<BR>
RV_7,017.01 agne bhava suṣamidhā samiddha uta barhir urviyā vi stṛṇītām ||<BR>
RV_7,017.02 uta dvāra uśatīr vi śrayantām uta devāṃ uśata ā vaheha ||<BR>
RV_7,017.03 agne vīhi haviṣā yakṣi devān svadhvarā kṛṇuhi jātavedaḥ ||<BR>
RV_7,017.04 svadhvarā karati jātavedā yakṣad devāṃ amṛtān piprayac ca ||<BR>
RV_7,017.05 vaṃsva viśvā vāryāṇi pracetaḥ satyā bhavantv āśiṣo no adya ||<BR>
RV_7,017.06 tvām u te dadhire havyavāhaṃ devāso agna ūrja ā napātam ||<BR>
RV_7,017.07 te te devāya dāśataḥ syāma maho no ratnā vi dadha iyānaḥ ||<BR>
<BR>
RV_7,018.01a tve ha yat pitaraś cin na indra viśvā vāmā jaritāro asanvan |<BR>
RV_7,018.01c tve gāvaḥ sudughās tve hy aśvās tvaṃ vasu devayate vaniṣṭhaḥ ||<BR>
RV_7,018.02a rājeva hi janibhiḥ kṣeṣy evāva dyubhir abhi viduṣ kaviḥ san |<BR>
RV_7,018.02c piśā giro maghavan gobhir aśvais tvāyataḥ śiśīhi rāye asmān ||<BR>
RV_7,018.03a imā u tvā paspṛdhānāso atra mandrā giro devayantīr upa sthuḥ |<BR>
RV_7,018.03c arvācī te pathyā rāya etu syāma te sumatāv indra śarman ||<BR>
RV_7,018.04a dhenuṃ na tvā sūyavase dudukṣann upa brahmāṇi sasṛje vasiṣṭhaḥ |<BR>
RV_7,018.04c tvām in me gopatiṃ viśva āhā na indraḥ sumatiṃ gantv accha ||<BR>
RV_7,018.05a arṇāṃsi cit paprathānā sudāsa indro gādhāny akṛṇot supārā |<BR>
RV_7,018.05c śardhantaṃ śimyum ucathasya navyaḥ śāpaṃ sindhūnām akṛṇod aśastīḥ ||<BR>
RV_7,018.06a puroḷā it turvaśo yakṣur āsīd rāye matsyāso niśitā apīva |<BR>
RV_7,018.06c śruṣṭiṃ cakrur bhṛgavo druhyavaś ca sakhā sakhāyam atarad viṣūcoḥ ||<BR>
RV_7,018.07a ā pakthāso bhalānaso bhanantālināso viṣāṇinaḥ śivāsaḥ |<BR>
RV_7,018.07c ā yo 'nayat sadhamā āryasya gavyā tṛtsubhyo ajagan yudhā nṝn ||<BR>
RV_7,018.08a durādhyo aditiṃ srevayanto 'cetaso vi jagṛbhre paruṣṇīm |<BR>
RV_7,018.08c mahnāvivyak pṛthivīm patyamānaḥ paśuṣ kavir aśayac cāyamānaḥ ||<BR>
RV_7,018.09a īyur arthaṃ na nyartham paruṣṇīm āśuś caned abhipitvaṃ jagāma |<BR>
RV_7,018.09c sudāsa indraḥ sutukāṃ amitrān arandhayan mānuṣe vadhrivācaḥ ||<BR>
RV_7,018.10a īyur gāvo na yavasād agopā yathākṛtam abhi mitraṃ citāsaḥ |<BR>
RV_7,018.10c pṛśnigāvaḥ pṛśninipreṣitāsaḥ śruṣṭiṃ cakrur niyuto rantayaś ca ||<BR>
RV_7,018.11a ekaṃ ca yo viṃśatiṃ ca śravasyā vaikarṇayor janān rājā ny astaḥ |<BR>
RV_7,018.11c dasmo na sadman ni śiśāti barhiḥ śūraḥ sargam akṛṇod indra eṣām ||<BR>
RV_7,018.12a adha śrutaṃ kavaṣaṃ vṛddham apsv anu druhyuṃ ni vṛṇag vajrabāhuḥ |<BR>
RV_7,018.12c vṛṇānā atra sakhyāya sakhyaṃ tvāyanto ye amadann anu tvā ||<BR>
RV_7,018.13a vi sadyo viśvā dṛṃhitāny eṣām indraḥ puraḥ sahasā sapta dardaḥ |<BR>
RV_7,018.13c vy ānavasya tṛtsave gayam bhāg jeṣma pūruṃ vidathe mṛdhravācam ||<BR>
RV_7,018.14a ni gavyavo 'navo druhyavaś ca ṣaṣṭiḥ śatā suṣupuḥ ṣaṭ sahasrā |<BR>
RV_7,018.14c ṣaṣṭir vīrāso adhi ṣaḍ duvoyu viśved indrasya vīryā kṛtāni ||<BR>
RV_7,018.15a indreṇaite tṛtsavo veviṣāṇā āpo na sṛṣṭā adhavanta nīcīḥ |<BR>
RV_7,018.15c durmitrāsaḥ prakalavin mimānā jahur viśvāni bhojanā sudāse ||<BR>
RV_7,018.16a ardhaṃ vīrasya śṛtapām anindram parā śardhantaṃ nunude abhi kṣām |<BR>
RV_7,018.16c indro manyum manyumyo mimāya bheje patho vartanim patyamānaḥ ||<BR>
RV_7,018.17a ādhreṇa cit tad v ekaṃ cakāra siṃhyaṃ cit petvenā jaghāna |<BR>
RV_7,018.17c ava sraktīr veśyāvṛścad indraḥ prāyacchad viśvā bhojanā sudāse ||<BR>
RV_7,018.18a śaśvanto hi śatravo rāradhuṣ ṭe bhedasya cic chardhato vinda randhim |<BR>
RV_7,018.18c martāṃ ena stuvato yaḥ kṛṇoti tigmaṃ tasmin ni jahi vajram indra ||<BR>
RV_7,018.19a āvad indraṃ yamunā tṛtsavaś ca prātra bhedaṃ sarvatātā muṣāyat |<BR>
RV_7,018.19c ajāsaś ca śigravo yakṣavaś ca baliṃ śīrṣāṇi jabhrur aśvyāni ||<BR>
RV_7,018.20a na ta indra sumatayo na rāyaḥ saṃcakṣe pūrvā uṣaso na nūtnāḥ |<BR>
RV_7,018.20c devakaṃ cin mānyamānaṃ jaghanthāva tmanā bṛhataḥ śambaram bhet ||<BR>
RV_7,018.21a pra ye gṛhād amamadus tvāyā parāśaraḥ śatayātur vasiṣṭhaḥ |<BR>
RV_7,018.21c na te bhojasya sakhyam mṛṣantādhā sūribhyaḥ sudinā vy ucchān ||<BR>
RV_7,018.22a dve naptur devavataḥ śate gor dvā rathā vadhūmantā sudāsaḥ |<BR>
RV_7,018.22c arhann agne paijavanasya dānaṃ hoteva sadma pary emi rebhan ||<BR>
RV_7,018.23a catvāro mā paijavanasya dānāḥ smaddiṣṭayaḥ kṛśanino nireke |<BR>
RV_7,018.23c ṛjrāso mā pṛthiviṣṭhāḥ sudāsas tokaṃ tokāya śravase vahanti ||<BR>
RV_7,018.24a yasya śravo rodasī antar urvī śīrṣṇe-śīrṣṇe vibabhājā vibhaktā |<BR>
RV_7,018.24c sapted indraṃ na sravato gṛṇanti ni yudhyāmadhim aśiśād abhīke ||<BR>
RV_7,018.25a imaṃ naro marutaḥ saścatānu divodāsaṃ na pitaraṃ sudāsaḥ |<BR>
RV_7,018.25c aviṣṭanā paijavanasya ketaṃ dūṇāśaṃ kṣatram ajaraṃ duvoyu ||<BR>
<BR>
RV_7,019.01a yas tigmaśṛṅgo vṛṣabho na bhīma ekaḥ kṛṣṭīś cyāvayati pra viśvāḥ |<BR>
RV_7,019.01c yaḥ śaśvato adāśuṣo gayasya prayantāsi suṣvitarāya vedaḥ ||<BR>
RV_7,019.02a tvaṃ ha tyad indra kutsam āvaḥ śuśrūṣamāṇas tanvā samarye |<BR>
RV_7,019.02c dāsaṃ yac chuṣṇaṃ kuyavaṃ ny asmā arandhaya ārjuneyāya śikṣan ||<BR>
RV_7,019.03a tvaṃ dhṛṣṇo dhṛṣatā vītahavyam prāvo viśvābhir ūtibhiḥ sudāsam |<BR>
RV_7,019.03c pra paurukutsiṃ trasadasyum āvaḥ kṣetrasātā vṛtrahatyeṣu pūrum ||<BR>
RV_7,019.04a tvaṃ nṛbhir nṛmaṇo devavītau bhūrīṇi vṛtrā haryaśva haṃsi |<BR>
RV_7,019.04c tvaṃ ni dasyuṃ cumuriṃ dhuniṃ cāsvāpayo dabhītaye suhantu ||<BR>
RV_7,019.05a tava cyautnāni vajrahasta tāni nava yat puro navatiṃ ca sadyaḥ |<BR>
RV_7,019.05c niveśane śatatamāviveṣīr ahañ ca vṛtraṃ namucim utāhan ||<BR>
RV_7,019.06a sanā tā ta indra bhojanāni rātahavyāya dāśuṣe sudāse |<BR>
RV_7,019.06c vṛṣṇe te harī vṛṣaṇā yunajmi vyantu brahmāṇi puruśāka vājam ||<BR>
RV_7,019.07a mā te asyāṃ sahasāvan pariṣṭāv aghāya bhūma harivaḥ parādai |<BR>
RV_7,019.07c trāyasva no 'vṛkebhir varūthais tava priyāsaḥ sūriṣu syāma ||<BR>
RV_7,019.08a priyāsa it te maghavann abhiṣṭau naro madema śaraṇe sakhāyaḥ |<BR>
RV_7,019.08c ni turvaśaṃ ni yādvaṃ śiśīhy atithigvāya śaṃsyaṃ kariṣyan ||<BR>
RV_7,019.09a sadyaś cin nu te maghavann abhiṣṭau naraḥ śaṃsanty ukthaśāsa ukthā |<BR>
RV_7,019.09c ye te havebhir vi paṇīṃr adāśann asmān vṛṇīṣva yujyāya tasmai ||<BR>
RV_7,019.10a ete stomā narāṃ nṛtama tubhyam asmadryañco dadato maghāni |<BR>
RV_7,019.10c teṣām indra vṛtrahatye śivo bhūḥ sakhā ca śūro 'vitā ca nṛṇām ||<BR>
RV_7,019.11a nū indra śūra stavamāna ūtī brahmajūtas tanvā vāvṛdhasva |<BR>
RV_7,019.11c upa no vājān mimīhy upa stīn yūyam pāta svastibhiḥ sadā naḥ ||<BR>
<BR>
RV_7,020.01a ugro jajñe vīryāya svadhāvāñ cakrir apo naryo yat kariṣyan |<BR>
RV_7,020.01c jagmir yuvā nṛṣadanam avobhis trātā na indra enaso mahaś cit ||<BR>
RV_7,020.02a hantā vṛtram indraḥ śūśuvānaḥ prāvīn nu vīro jaritāram ūtī |<BR>
RV_7,020.02c kartā sudāse aha vā u lokaṃ dātā vasu muhur ā dāśuṣe bhūt ||<BR>
RV_7,020.03a yudhmo anarvā khajakṛt samadvā śūraḥ satrāṣāḍ januṣem aṣāḷhaḥ |<BR>
RV_7,020.03c vy āsa indraḥ pṛtanāḥ svojā adhā viśvaṃ śatrūyantaṃ jaghāna ||<BR>
RV_7,020.04a ubhe cid indra rodasī mahitvā paprātha taviṣībhis tuviṣmaḥ |<BR>
RV_7,020.04c ni vajram indro harivān mimikṣan sam andhasā madeṣu vā uvoca ||<BR>
RV_7,020.05a vṛṣā jajāna vṛṣaṇaṃ raṇāya tam u cin nārī naryaṃ sasūva |<BR>
RV_7,020.05c pra yaḥ senānīr adha nṛbhyo astīnaḥ satvā gaveṣaṇaḥ sa dhṛṣṇuḥ ||<BR>
RV_7,020.06a nū cit sa bhreṣate jano na reṣan mano yo asya ghoram āvivāsāt |<BR>
RV_7,020.06c yajñair ya indre dadhate duvāṃsi kṣayat sa rāya ṛtapā ṛtejāḥ ||<BR>
RV_7,020.07a yad indra pūrvo aparāya śikṣann ayaj jyāyān kanīyaso deṣṇam |<BR>
RV_7,020.07c amṛta it pary āsīta dūram ā citra citryam bharā rayiṃ naḥ ||<BR>
RV_7,020.08a yas ta indra priyo jano dadāśad asan nireke adrivaḥ sakhā te |<BR>
RV_7,020.08c vayaṃ te asyāṃ sumatau caniṣṭhāḥ syāma varūthe aghnato nṛpītau ||<BR>
RV_7,020.09a eṣa stomo acikradad vṛṣā ta uta stāmur maghavann akrapiṣṭa |<BR>
RV_7,020.09c rāyas kāmo jaritāraṃ ta āgan tvam aṅga śakra vasva ā śako naḥ ||<BR>
RV_7,020.10a sa na indra tvayatāyā iṣe dhās tmanā ca ye maghavāno junanti |<BR>
RV_7,020.10c vasvī ṣu te jaritre astu śaktir yūyam pāta svastibhiḥ sadā naḥ ||<BR>
<BR>
RV_7,021.01a asāvi devaṃ goṛjīkam andho ny asminn indro januṣem uvoca |<BR>
RV_7,021.01c bodhāmasi tvā haryaśva yajñair bodhā na stomam andhaso madeṣu ||<BR>
RV_7,021.02a pra yanti yajñaṃ vipayanti barhiḥ somamādo vidathe dudhravācaḥ |<BR>
RV_7,021.02c ny u bhriyante yaśaso gṛbhād ā dūraupabdo vṛṣaṇo nṛṣācaḥ ||<BR>
RV_7,021.03a tvam indra sravitavā apas kaḥ pariṣṭhitā ahinā śūra pūrvīḥ |<BR>
RV_7,021.03c tvad vāvakre rathyo na dhenā rejante viśvā kṛtrimāṇi bhīṣā ||<BR>
RV_7,021.04a bhīmo viveṣāyudhebhir eṣām apāṃsi viśvā naryāṇi vidvān |<BR>
RV_7,021.04c indraḥ puro jarhṛṣāṇo vi dūdhod vi vajrahasto mahinā jaghāna ||<BR>
RV_7,021.05a na yātava indra jūjuvur no na vandanā śaviṣṭha vedyābhiḥ |<BR>
RV_7,021.05c sa śardhad aryo viṣuṇasya jantor mā śiśnadevā api gur ṛtaṃ naḥ ||<BR>
RV_7,021.06a abhi kratvendra bhūr adha jman na te vivyaṅ mahimānaṃ rajāṃsi |<BR>
RV_7,021.06c svenā hi vṛtraṃ śavasā jaghantha na śatrur antaṃ vividad yudhā te ||<BR>
RV_7,021.07a devāś cit te asuryāya pūrve 'nu kṣatrāya mamire sahāṃsi |<BR>
RV_7,021.07c indro maghāni dayate viṣahyendraṃ vājasya johuvanta sātau ||<BR>
RV_7,021.08a kīriś cid dhi tvām avase juhāveśānam indra saubhagasya bhūreḥ |<BR>
RV_7,021.08c avo babhūtha śatamūte asme abhikṣattus tvāvato varūtā ||<BR>
RV_7,021.09a sakhāyas ta indra viśvaha syāma namovṛdhāso mahinā tarutra |<BR>
RV_7,021.09c vanvantu smā te 'vasā samīke 'bhītim aryo vanuṣāṃ śavāṃsi ||<BR>
RV_7,021.10a sa na indra tvayatāyā iṣe dhās tmanā ca ye maghavāno junanti |<BR>
RV_7,021.10c vasvī ṣu te jaritre astu śaktir yūyam pāta svastibhiḥ sadā naḥ ||<BR>
<BR>
RV_7,022.01a pibā somam indra mandatu tvā yaṃ te suṣāva haryaśvādriḥ |<BR>
RV_7,022.01c sotur bāhubhyāṃ suyato nārvā ||<BR>
RV_7,022.02a yas te mado yujyaś cārur asti yena vṛtrāṇi haryaśva haṃsi |<BR>
RV_7,022.02c sa tvām indra prabhūvaso mamattu ||<BR>
RV_7,022.03a bodhā su me maghavan vācam emāṃ yāṃ te vasiṣṭho arcati praśastim |<BR>
RV_7,022.03c imā brahma sadhamāde juṣasva ||<BR>
RV_7,022.04a śrudhī havaṃ vipipānasyādrer bodhā viprasyārcato manīṣām |<BR>
RV_7,022.04c kṛṣvā duvāṃsy antamā sacemā ||<BR>
RV_7,022.05a na te giro api mṛṣye turasya na suṣṭutim asuryasya vidvān |<BR>
RV_7,022.05c sadā te nāma svayaśo vivakmi ||<BR>
RV_7,022.06a bhūri hi te savanā mānuṣeṣu bhūri manīṣī havate tvām it |<BR>
RV_7,022.06c māre asman maghavañ jyok kaḥ ||<BR>
RV_7,022.07a tubhyed imā savanā śūra viśvā tubhyam brahmāṇi vardhanā kṛṇomi |<BR>
RV_7,022.07c tvaṃ nṛbhir havyo viśvadhāsi ||<BR>
RV_7,022.08a nū cin nu te manyamānasya dasmod aśnuvanti mahimānam ugra |<BR>
RV_7,022.08c na vīryam indra te na rādhaḥ ||<BR>
RV_7,022.09a ye ca pūrva ṛṣayo ye ca nūtnā indra brahmāṇi janayanta viprāḥ |<BR>
RV_7,022.09c asme te santu sakhyā śivāni yūyam pāta svastibhiḥ sadā naḥ ||<BR>
<BR>
RV_7,023.01a ud u brahmāṇy airata śravasyendraṃ samarye mahayā vasiṣṭha |<BR>
RV_7,023.01c ā yo viśvāni śavasā tatānopaśrotā ma īvato vacāṃsi ||<BR>
RV_7,023.02a ayāmi ghoṣa indra devajāmir irajyanta yac churudho vivāci |<BR>
RV_7,023.02c nahi svam āyuś cikite janeṣu tānīd aṃhāṃsy ati parṣy asmān ||<BR>
RV_7,023.03a yuje rathaṃ gaveṣaṇaṃ haribhyām upa brahmāṇi jujuṣāṇam asthuḥ |<BR>
RV_7,023.03c vi bādhiṣṭa sya rodasī mahitvendro vṛtrāṇy apratī jaghanvān ||<BR>
RV_7,023.04a āpaś cit pipyu staryo na gāvo nakṣann ṛtaṃ jaritāras ta indra |<BR>
RV_7,023.04c yāhi vāyur na niyuto no acchā tvaṃ hi dhībhir dayase vi vājān ||<BR>
RV_7,023.05a te tvā madā indra mādayantu śuṣmiṇaṃ tuvirādhasaṃ jaritre |<BR>
RV_7,023.05c eko devatrā dayase hi martān asmiñ chūra savane mādayasva ||<BR>
RV_7,023.06a eved indraṃ vṛṣaṇaṃ vajrabāhuṃ vasiṣṭhāso abhy arcanty arkaiḥ |<BR>
RV_7,023.06c sa na stuto vīravad dhātu gomad yūyam pāta svastibhiḥ sadā naḥ ||<BR>
<BR>
RV_7,024.01a yoniṣ ṭa indra sadane akāri tam ā nṛbhiḥ puruhūta pra yāhi |<BR>
RV_7,024.01c aso yathā no 'vitā vṛdhe ca dado vasūni mamadaś ca somaiḥ ||<BR>
RV_7,024.02a gṛbhītaṃ te mana indra dvibarhāḥ sutaḥ somaḥ pariṣiktā madhūni |<BR>
RV_7,024.02c visṛṣṭadhenā bharate suvṛktir iyam indraṃ johuvatī manīṣā ||<BR>
RV_7,024.03a ā no diva ā pṛthivyā ṛjīṣinn idam barhiḥ somapeyāya yāhi |<BR>
RV_7,024.03c vahantu tvā harayo madryañcam āṅgūṣam acchā tavasam madāya ||<BR>
RV_7,024.04a ā no viśvābhir ūtibhiḥ sajoṣā brahma juṣāṇo haryaśva yāhi |<BR>
RV_7,024.04c varīvṛjat sthavirebhiḥ suśiprāsme dadhad vṛṣaṇaṃ śuṣmam indra ||<BR>
RV_7,024.05a eṣa stomo maha ugrāya vāhe dhurīvātyo na vājayann adhāyi |<BR>
RV_7,024.05c indra tvāyam arka īṭṭe vasūnāṃ divīva dyām adhi naḥ śromataṃ dhāḥ ||<BR>
RV_7,024.06a evā na indra vāryasya pūrdhi pra te mahīṃ sumatiṃ vevidāma |<BR>
RV_7,024.06c iṣam pinva maghavadbhyaḥ suvīrāṃ yūyam pāta svastibhiḥ sadā naḥ ||<BR>
<BR>
RV_7,025.01a ā te maha indroty ugra samanyavo yat samaranta senāḥ |<BR>
RV_7,025.01c patāti didyun naryasya bāhvor mā te mano viṣvadryag vi cārīt ||<BR>
RV_7,025.02a ni durga indra śnathihy amitrāṃ abhi ye no martāso amanti |<BR>
RV_7,025.02c āre taṃ śaṃsaṃ kṛṇuhi ninitsor ā no bhara sambharaṇaṃ vasūnām ||<BR>
RV_7,025.03a śataṃ te śiprinn ūtayaḥ sudāse sahasraṃ śaṃsā uta rātir astu |<BR>
RV_7,025.03c jahi vadhar vanuṣo martyasyāsme dyumnam adhi ratnaṃ ca dhehi ||<BR>
RV_7,025.04a tvāvato hīndra kratve asmi tvāvato 'vituḥ śūra rātau |<BR>
RV_7,025.04c viśved ahāni taviṣīva ugraṃ okaḥ kṛṇuṣva harivo na mardhīḥ ||<BR>
RV_7,025.05a kutsā ete haryaśvāya śūṣam indre saho devajūtam iyānāḥ |<BR>
RV_7,025.05c satrā kṛdhi suhanā śūra vṛtrā vayaṃ tarutrāḥ sanuyāma vājam ||<BR>
RV_7,025.06a evā na indra vāryasya pūrdhi pra te mahīṃ sumatiṃ vevidāma |<BR>
RV_7,025.06c iṣam pinva maghavadbhyaḥ suvīrāṃ yūyam pāta svastibhiḥ sadā naḥ ||<BR>
<BR>
RV_7,026.01a na soma indram asuto mamāda nābrahmāṇo maghavānaṃ sutāsaḥ |<BR>
RV_7,026.01c tasmā ukthaṃ janaye yaj jujoṣan nṛvan navīyaḥ śṛṇavad yathā naḥ ||<BR>
RV_7,026.02a uktha-ukthe soma indram mamāda nīthe-nīthe maghavānaṃ sutāsaḥ |<BR>
RV_7,026.02c yad īṃ sabādhaḥ pitaraṃ na putrāḥ samānadakṣā avase havante ||<BR>
RV_7,026.03a cakāra tā kṛṇavan nūnam anyā yāni bruvanti vedhasaḥ suteṣu |<BR>
RV_7,026.03c janīr iva patir ekaḥ samāno ni māmṛje pura indraḥ su sarvāḥ ||<BR>
RV_7,026.04a evā tam āhur uta śṛṇva indra eko vibhaktā taraṇir maghānām |<BR>
RV_7,026.04c mithastura ūtayo yasya pūrvīr asme bhadrāṇi saścata priyāṇi ||<BR>
RV_7,026.05a evā vasiṣṭha indram ūtaye nṝn kṛṣṭīnāṃ vṛṣabhaṃ sute gṛṇāti |<BR>
RV_7,026.05c sahasriṇa upa no māhi vājān yūyam pāta svastibhiḥ sadā naḥ ||<BR>
<BR>
RV_7,027.01a indraṃ naro nemadhitā havante yat pāryā yunajate dhiyas tāḥ |<BR>
RV_7,027.01c śūro nṛṣātā śavasaś cakāna ā gomati vraje bhajā tvaṃ naḥ ||<BR>
RV_7,027.02a ya indra śuṣmo maghavan te asti śikṣā sakhibhyaḥ puruhūta nṛbhyaḥ |<BR>
RV_7,027.02c tvaṃ hi dṛḷhā maghavan vicetā apā vṛdhi parivṛtaṃ na rādhaḥ ||<BR>
RV_7,027.03a indro rājā jagataś carṣaṇīnām adhi kṣami viṣurūpaṃ yad asti |<BR>
RV_7,027.03c tato dadāti dāśuṣe vasūni codad rādha upastutaś cid arvāk ||<BR>
RV_7,027.04a nū cin na indro maghavā sahūtī dāno vājaṃ ni yamate na ūtī |<BR>
RV_7,027.04c anūnā yasya dakṣiṇā pīpāya vāmaṃ nṛbhyo abhivītā sakhibhyaḥ ||<BR>
RV_7,027.05a nū indra rāye varivas kṛdhī na ā te mano vavṛtyāma maghāya |<BR>
RV_7,027.05c gomad aśvāvad rathavad vyanto yūyam pāta svastibhiḥ sadā naḥ ||<BR>
<BR>
RV_7,028.01a brahmā ṇa indropa yāhi vidvān arvāñcas te harayaḥ santu yuktāḥ |<BR>
RV_7,028.01c viśve cid dhi tvā vihavanta martā asmākam ic chṛṇuhi viśvaminva ||<BR>
RV_7,028.02a havaṃ ta indra mahimā vy ānaḍ brahma yat pāsi śavasinn ṛṣīṇām |<BR>
RV_7,028.02c ā yad vajraṃ dadhiṣe hasta ugra ghoraḥ san kratvā janiṣṭhā aṣāḷhaḥ ||<BR>
RV_7,028.03a tava praṇītīndra johuvānān saṃ yan nṝn na rodasī ninetha |<BR>
RV_7,028.03c mahe kṣatrāya śavase hi jajñe 'tūtujiṃ cit tūtujir aśiśnat ||<BR>
RV_7,028.04a ebhir na indrāhabhir daśasya durmitrāso hi kṣitayaḥ pavante |<BR>
RV_7,028.04c prati yac caṣṭe anṛtam anenā ava dvitā varuṇo māyī naḥ sāt ||<BR>
RV_7,028.05a vocemed indram maghavānam enam maho rāyo rādhaso yad dadan naḥ |<BR>
RV_7,028.05c yo arcato brahmakṛtim aviṣṭho yūyam pāta svastibhiḥ sadā naḥ ||<BR>
<BR>
RV_7,029.01a ayaṃ soma indra tubhyaṃ sunva ā tu pra yāhi harivas tadokāḥ |<BR>
RV_7,029.01c pibā tv asya suṣutasya cāror dado maghāni maghavann iyānaḥ ||<BR>
RV_7,029.02a brahman vīra brahmakṛtiṃ juṣāṇo 'rvācīno haribhir yāhi tūyam |<BR>
RV_7,029.02c asminn ū ṣu savane mādayasvopa brahmāṇi śṛṇava imā naḥ ||<BR>
RV_7,029.03a kā te asty araṅkṛtiḥ sūktaiḥ kadā nūnaṃ te maghavan dāśema |<BR>
RV_7,029.03c viśvā matīr ā tatane tvāyādhā ma indra śṛṇavo havemā ||<BR>
RV_7,029.04a uto ghā te puruṣyā id āsan yeṣām pūrveṣām aśṛṇor ṛṣīṇām |<BR>
RV_7,029.04c adhāhaṃ tvā maghavañ johavīmi tvaṃ na indrāsi pramatiḥ piteva ||<BR>
RV_7,029.05a vocemed indram maghavānam enam maho rāyo rādhaso yad dadan naḥ |<BR>
RV_7,029.05c yo arcato brahmakṛtim aviṣṭho yūyam pāta svastibhiḥ sadā naḥ ||<BR>
<BR>
RV_7,030.01a ā no deva śavasā yāhi śuṣmin bhavā vṛdha indra rāyo asya |<BR>
RV_7,030.01c mahe nṛmṇāya nṛpate suvajra mahi kṣatrāya pauṃsyāya śūra ||<BR>
RV_7,030.02a havanta u tvā havyaṃ vivāci tanūṣu śūrāḥ sūryasya sātau |<BR>
RV_7,030.02c tvaṃ viśveṣu senyo janeṣu tvaṃ vṛtrāṇi randhayā suhantu ||<BR>
RV_7,030.03a ahā yad indra sudinā vyucchān dadho yat ketum upamaṃ samatsu |<BR>
RV_7,030.03c ny agniḥ sīdad asuro na hotā huvāno atra subhagāya devān ||<BR>
RV_7,030.04a vayaṃ te ta indra ye ca deva stavanta śūra dadato maghāni |<BR>
RV_7,030.04c yacchā sūribhya upamaṃ varūthaṃ svābhuvo jaraṇām aśnavanta ||<BR>
RV_7,030.05a vocemed indram maghavānam enam maho rāyo rādhaso yad dadan naḥ |<BR>
RV_7,030.05c yo arcato brahmakṛtim aviṣṭho yūyam pāta svastibhiḥ sadā naḥ ||<BR>
<BR>
RV_7,031.01a pra va indrāya mādanaṃ haryaśvāya gāyata |<BR>
RV_7,031.01c sakhāyaḥ somapāvne ||<BR>
RV_7,031.02a śaṃsed ukthaṃ sudānava uta dyukṣaṃ yathā naraḥ |<BR>
RV_7,031.02c cakṛmā satyarādhase ||<BR>
RV_7,031.03a tvaṃ na indra vājayus tvaṃ gavyuḥ śatakrato |<BR>
RV_7,031.03c tvaṃ hiraṇyayur vaso ||<BR>
RV_7,031.04a vayam indra tvāyavo 'bhi pra ṇonumo vṛṣan |<BR>
RV_7,031.04c viddhī tv asya no vaso ||<BR>
RV_7,031.05a mā no nide ca vaktave 'ryo randhīr arāvṇe |<BR>
RV_7,031.05c tve api kratur mama ||<BR>
RV_7,031.06a tvaṃ varmāsi saprathaḥ puroyodhaś ca vṛtrahan |<BR>
RV_7,031.06c tvayā prati bruve yujā ||<BR>
RV_7,031.07a mahāṃ utāsi yasya te 'nu svadhāvarī sahaḥ |<BR>
RV_7,031.07c mamnāte indra rodasī ||<BR>
RV_7,031.08a taṃ tvā marutvatī pari bhuvad vāṇī sayāvarī |<BR>
RV_7,031.08c nakṣamāṇā saha dyubhiḥ ||<BR>
RV_7,031.09a ūrdhvāsas tvānv indavo bhuvan dasmam upa dyavi |<BR>
RV_7,031.09c saṃ te namanta kṛṣṭayaḥ ||<BR>
RV_7,031.10a pra vo mahe mahivṛdhe bharadhvam pracetase pra sumatiṃ kṛṇudhvam |<BR>
RV_7,031.10c viśaḥ pūrvīḥ pra carā carṣaṇiprāḥ ||<BR>
RV_7,031.11a uruvyacase mahine suvṛktim indrāya brahma janayanta viprāḥ |<BR>
RV_7,031.11c tasya vratāni na minanti dhīrāḥ ||<BR>
RV_7,031.12a indraṃ vāṇīr anuttamanyum eva satrā rājānaṃ dadhire sahadhyai |<BR>
RV_7,031.12c haryaśvāya barhayā sam āpīn ||<BR>
<BR>
RV_7,032.01a mo ṣu tvā vāghataś canāre asman ni rīraman |<BR>
RV_7,032.01c ārāttāc cit sadhamādaṃ na ā gahīha vā sann upa śrudhi ||<BR>
RV_7,032.02a ime hi te brahmakṛtaḥ sute sacā madhau na makṣa āsate |<BR>
RV_7,032.02c indre kāmaṃ jaritāro vasūyavo rathe na pādam ā dadhuḥ ||<BR>
RV_7,032.03 rāyaskāmo vajrahastaṃ sudakṣiṇam putro na pitaraṃ huve ||<BR>
RV_7,032.04a ima indrāya sunvire somāso dadhyāśiraḥ |<BR>
RV_7,032.04c tāṃ ā madāya vajrahasta pītaye haribhyāṃ yāhy oka ā ||<BR>
RV_7,032.05a śravac chrutkarṇa īyate vasūnāṃ nū cin no mardhiṣad giraḥ |<BR>
RV_7,032.05c sadyaś cid yaḥ sahasrāṇi śatā dadan nakir ditsantam ā minat ||<BR>
RV_7,032.06a sa vīro apratiṣkuta indreṇa śūśuve nṛbhiḥ |<BR>
RV_7,032.06c yas te gabhīrā savanāni vṛtrahan sunoty ā ca dhāvati ||<BR>
RV_7,032.07a bhavā varūtham maghavan maghonāṃ yat samajāsi śardhataḥ |<BR>
RV_7,032.07c vi tvāhatasya vedanam bhajemahy ā dūṇāśo bharā gayam ||<BR>
RV_7,032.08a sunotā somapāvne somam indrāya vajriṇe |<BR>
RV_7,032.08c pacatā paktīr avase kṛṇudhvam it pṛṇann it pṛṇate mayaḥ ||<BR>
RV_7,032.09a mā sredhata somino dakṣatā mahe kṛṇudhvaṃ rāya ātuje |<BR>
RV_7,032.09c taraṇir ij jayati kṣeti puṣyati na devāsaḥ kavatnave ||<BR>
RV_7,032.10a nakiḥ sudāso ratham pary āsa na rīramat |<BR>
RV_7,032.10c indro yasyāvitā yasya maruto gamat sa gomati vraje ||<BR>
RV_7,032.11a gamad vājaṃ vājayann indra martyo yasya tvam avitā bhuvaḥ |<BR>
RV_7,032.11c asmākam bodhy avitā rathānām asmākaṃ śūra nṛṇām ||<BR>
RV_7,032.12a ud in nv asya ricyate 'ṃśo dhanaṃ na jigyuṣaḥ |<BR>
RV_7,032.12c ya indro harivān na dabhanti taṃ ripo dakṣaṃ dadhāti somini ||<BR>
RV_7,032.13a mantram akharvaṃ sudhitaṃ supeśasaṃ dadhāta yajñiyeṣv ā |<BR>
RV_7,032.13c pūrvīś cana prasitayas taranti taṃ ya indre karmaṇā bhuvat ||<BR>
RV_7,032.14a kas tam indra tvāvasum ā martyo dadharṣati |<BR>
RV_7,032.14c śraddhā it te maghavan pārye divi vājī vājaṃ siṣāsati ||<BR>
RV_7,032.15a maghonaḥ sma vṛtrahatyeṣu codaya ye dadati priyā vasu |<BR>
RV_7,032.15c tava praṇītī haryaśva sūribhir viśvā tarema duritā ||<BR>
RV_7,032.16a taved indrāvamaṃ vasu tvam puṣyasi madhyamam |<BR>
RV_7,032.16c satrā viśvasya paramasya rājasi nakiṣ ṭvā goṣu vṛṇvate ||<BR>
RV_7,032.17a tvaṃ viśvasya dhanadā asi śruto ya īm bhavanty ājayaḥ |<BR>
RV_7,032.17c tavāyaṃ viśvaḥ puruhūta pārthivo 'vasyur nāma bhikṣate ||<BR>
RV_7,032.18a yad indra yāvatas tvam etāvad aham īśīya |<BR>
RV_7,032.18c stotāram id didhiṣeya radāvaso na pāpatvāya rāsīya ||<BR>
RV_7,032.19a śikṣeyam in mahayate dive-dive rāya ā kuhacidvide |<BR>
RV_7,032.19c nahi tvad anyan maghavan na āpyaṃ vasyo asti pitā cana ||<BR>
RV_7,032.20a taraṇir it siṣāsati vājam purandhyā yujā |<BR>
RV_7,032.20c ā va indram puruhūtaṃ name girā nemiṃ taṣṭeva sudrvam ||<BR>
RV_7,032.21a na duṣṭutī martyo vindate vasu na sredhantaṃ rayir naśat |<BR>
RV_7,032.21c suśaktir in maghavan tubhyam māvate deṣṇaṃ yat pārye divi ||<BR>
RV_7,032.22a abhi tvā śūra nonumo 'dugdhā iva dhenavaḥ |<BR>
RV_7,032.22c īśānam asya jagataḥ svardṛśam īśānam indra tasthuṣaḥ ||<BR>
RV_7,032.23a na tvāvāṃ anyo divyo na pārthivo na jāto na janiṣyate |<BR>
RV_7,032.23c aśvāyanto maghavann indra vājino gavyantas tvā havāmahe ||<BR>
RV_7,032.24a abhī ṣatas tad ā bharendra jyāyaḥ kanīyasaḥ |<BR>
RV_7,032.24c purūvasur hi maghavan sanād asi bhare-bhare ca havyaḥ ||<BR>
RV_7,032.25a parā ṇudasva maghavann amitrān suvedā no vasū kṛdhi |<BR>
RV_7,032.25c asmākam bodhy avitā mahādhane bhavā vṛdhaḥ sakhīnām ||<BR>
RV_7,032.26a indra kratuṃ na ā bhara pitā putrebhyo yathā |<BR>
RV_7,032.26c śikṣā ṇo asmin puruhūta yāmani jīvā jyotir aśīmahi ||<BR>
RV_7,032.27a mā no ajñātā vṛjanā durādhyo māśivāso ava kramuḥ |<BR>
RV_7,032.27c tvayā vayam pravataḥ śaśvatīr apo 'ti śūra tarāmasi ||<BR>
<BR>
RV_7,033.01a śvityañco mā dakṣiṇataskapardā dhiyañjinvāso abhi hi pramanduḥ |<BR>
RV_7,033.01c uttiṣṭhan voce pari barhiṣo nṝn na me dūrād avitave vasiṣṭhāḥ ||<BR>
RV_7,033.02a dūrād indram anayann ā sutena tiro vaiśantam ati pāntam ugram |<BR>
RV_7,033.02c pāśadyumnasya vāyatasya somāt sutād indro 'vṛṇītā vasiṣṭhān ||<BR>
RV_7,033.03a even nu kaṃ sindhum ebhis tatāreven nu kam bhedam ebhir jaghāna |<BR>
RV_7,033.03c even nu kaṃ dāśarājñe sudāsam prāvad indro brahmaṇā vo vasiṣṭhāḥ ||<BR>
RV_7,033.04a juṣṭī naro brahmaṇā vaḥ pitṝṇām akṣam avyayaṃ na kilā riṣātha |<BR>
RV_7,033.04c yac chakvarīṣu bṛhatā raveṇendre śuṣmam adadhātā vasiṣṭhāḥ ||<BR>
RV_7,033.05a ud dyām ivet tṛṣṇajo nāthitāso 'dīdhayur dāśarājñe vṛtāsaḥ |<BR>
RV_7,033.05c vasiṣṭhasya stuvata indro aśrod uruṃ tṛtsubhyo akṛṇod u lokam ||<BR>
RV_7,033.06a daṇḍā ived goajanāsa āsan paricchinnā bharatā arbhakāsaḥ |<BR>
RV_7,033.06c abhavac ca puraetā vasiṣṭha ād it tṛtsūnāṃ viśo aprathanta ||<BR>
RV_7,033.07a trayaḥ kṛṇvanti bhuvaneṣu retas tisraḥ prajā āryā jyotiragrāḥ |<BR>
RV_7,033.07c trayo gharmāsa uṣasaṃ sacante sarvāṃ it tāṃ anu vidur vasiṣṭhāḥ ||<BR>
RV_7,033.08a sūryasyeva vakṣatho jyotir eṣāṃ samudrasyeva mahimā gabhīraḥ |<BR>
RV_7,033.08c vātasyeva prajavo nānyena stomo vasiṣṭhā anvetave vaḥ ||<BR>
RV_7,033.09a ta in niṇyaṃ hṛdayasya praketaiḥ sahasravalśam abhi saṃ caranti |<BR>
RV_7,033.09c yamena tatam paridhiṃ vayanto 'psarasa upa sedur vasiṣṭhāḥ ||<BR>
RV_7,033.10a vidyuto jyotiḥ pari saṃjihānam mitrāvaruṇā yad apaśyatāṃ tvā |<BR>
RV_7,033.10c tat te janmotaikaṃ vasiṣṭhāgastyo yat tvā viśa ājabhāra ||<BR>
RV_7,033.11a utāsi maitrāvaruṇo vasiṣṭhorvaśyā brahman manaso 'dhi jātaḥ |<BR>
RV_7,033.11c drapsaṃ skannam brahmaṇā daivyena viśve devāḥ puṣkare tvādadanta ||<BR>
RV_7,033.12a sa praketa ubhayasya pravidvān sahasradāna uta vā sadānaḥ |<BR>
RV_7,033.12c yamena tatam paridhiṃ vayiṣyann apsarasaḥ pari jajñe vasiṣṭhaḥ ||<BR>
RV_7,033.13a satre ha jātāv iṣitā namobhiḥ kumbhe retaḥ siṣicatuḥ samānam |<BR>
RV_7,033.13c tato ha māna ud iyāya madhyāt tato jātam ṛṣim āhur vasiṣṭham ||<BR>
RV_7,033.14a ukthabhṛtaṃ sāmabhṛtam bibharti grāvāṇam bibhrat pra vadāty agre |<BR>
RV_7,033.14c upainam ādhvaṃ sumanasyamānā ā vo gacchāti pratṛdo vasiṣṭhaḥ ||<BR>
<BR>
RV_7,034.01 pra śukraitu devī manīṣā asmat sutaṣṭo ratho na vājī ||<BR>
RV_7,034.02 viduḥ pṛthivyā divo janitraṃ śṛṇvanty āpo adha kṣarantīḥ ||<BR>
RV_7,034.03 āpaś cid asmai pinvanta pṛthvīr vṛtreṣu śūrā maṃsanta ugrāḥ ||<BR>
RV_7,034.04 ā dhūrṣv asmai dadhātāśvān indro na vajrī hiraṇyabāhuḥ ||<BR>
RV_7,034.05 abhi pra sthātāheva yajñaṃ yāteva patman tmanā hinota ||<BR>
RV_7,034.06 tmanā samatsu hinota yajñaṃ dadhāta ketuṃ janāya vīram ||<BR>
RV_7,034.07 ud asya śuṣmād bhānur nārta bibharti bhāram pṛthivī na bhūma ||<BR>
RV_7,034.08 hvayāmi devāṃ ayātur agne sādhann ṛtena dhiyaṃ dadhāmi ||<BR>
RV_7,034.09 abhi vo devīṃ dhiyaṃ dadhidhvam pra vo devatrā vācaṃ kṛṇudhvam ||<BR>
RV_7,034.10 ā caṣṭa āsām pātho nadīnāṃ varuṇa ugraḥ sahasracakṣāḥ ||<BR>
RV_7,034.11 rājā rāṣṭrānām peśo nadīnām anuttam asmai kṣatraṃ viśvāyu ||<BR>
RV_7,034.12 aviṣṭo asmān viśvāsu vikṣv adyuṃ kṛṇota śaṃsaṃ ninitsoḥ ||<BR>
RV_7,034.13 vy etu didyud dviṣām aśevā yuyota viṣvag rapas tanūnām ||<BR>
RV_7,034.14 avīn no agnir havyān namobhiḥ preṣṭho asmā adhāyi stomaḥ ||<BR>
RV_7,034.15 sajūr devebhir apāṃ napātaṃ sakhāyaṃ kṛdhvaṃ śivo no astu ||<BR>
RV_7,034.16 abjām ukthair ahiṃ gṛṇīṣe budhne nadīnāṃ rajassu ṣīdan ||<BR>
RV_7,034.17 mā no 'hir budhnyo riṣe dhān mā yajño asya sridhad ṛtāyoḥ ||<BR>
RV_7,034.18 uta na eṣu nṛṣu śravo dhuḥ pra rāye yantu śardhanto aryaḥ ||<BR>
RV_7,034.19 tapanti śatruṃ svar ṇa bhūmā mahāsenāso amebhir eṣām ||<BR>
RV_7,034.20 ā yan naḥ patnīr gamanty acchā tvaṣṭā supāṇir dadhātu vīrān ||<BR>
RV_7,034.21 prati na stomaṃ tvaṣṭā juṣeta syād asme aramatir vasūyuḥ ||<BR>
RV_7,034.22a tā no rāsan rātiṣāco vasūny ā rodasī varuṇānī śṛṇotu |<BR>
RV_7,034.22c varūtrībhiḥ suśaraṇo no astu tvaṣṭā sudatro vi dadhātu rāyaḥ ||<BR>
RV_7,034.23a tan no rāyaḥ parvatās tan na āpas tad rātiṣāca oṣadhīr uta dyauḥ |<BR>
RV_7,034.23c vanaspatibhiḥ pṛthivī sajoṣā ubhe rodasī pari pāsato naḥ ||<BR>
RV_7,034.24a anu tad urvī rodasī jihātām anu dyukṣo varuṇa indrasakhā |<BR>
RV_7,034.24c anu viśve maruto ye sahāso rāyaḥ syāma dharuṇaṃ dhiyadhyai ||<BR>
RV_7,034.25a tan na indro varuṇo mitro agnir āpa oṣadhīr vanino juṣanta |<BR>
RV_7,034.25c śarman syāma marutām upasthe yūyam pāta svastibhiḥ sadā naḥ ||<BR>
<BR>
RV_7,035.01a śaṃ na indrāgnī bhavatām avobhiḥ śaṃ na indrāvaruṇā rātahavyā |<BR>
RV_7,035.01c śam indrāsomā suvitāya śaṃ yoḥ śaṃ na indrāpūṣaṇā vājasātau ||<BR>
RV_7,035.02a śaṃ no bhagaḥ śam u naḥ śaṃso astu śaṃ naḥ purandhiḥ śam u santu rāyaḥ |<BR>
RV_7,035.02c śaṃ naḥ satyasya suyamasya śaṃsaḥ śaṃ no aryamā purujāto astu ||<BR>
RV_7,035.03a śaṃ no dhātā śam u dhartā no astu śaṃ na urūcī bhavatu svadhābhiḥ |<BR>
RV_7,035.03c śaṃ rodasī bṛhatī śaṃ no adriḥ śaṃ no devānāṃ suhavāni santu ||<BR>
RV_7,035.04a śaṃ no agnir jyotiranīko astu śaṃ no mitrāvaruṇāv aśvinā śam |<BR>
RV_7,035.04c śaṃ naḥ sukṛtāṃ sukṛtāni santu śaṃ na iṣiro abhi vātu vātaḥ ||<BR>
RV_7,035.05a śaṃ no dyāvāpṛthivī pūrvahūtau śam antarikṣaṃ dṛśaye no astu |<BR>
RV_7,035.05c śaṃ na oṣadhīr vanino bhavantu śaṃ no rajasas patir astu jiṣṇuḥ ||<BR>
RV_7,035.06a śaṃ na indro vasubhir devo astu śam ādityebhir varuṇaḥ suśaṃsaḥ |<BR>
RV_7,035.06c śaṃ no rudro rudrebhir jalāṣaḥ śaṃ nas tvaṣṭā gnābhir iha śṛṇotu ||<BR>
RV_7,035.07a śaṃ naḥ somo bhavatu brahma śaṃ naḥ śaṃ no grāvāṇaḥ śam u santu yajñāḥ |<BR>
RV_7,035.07c śaṃ naḥ svarūṇām mitayo bhavantu śaṃ naḥ prasvaḥ śam v astu vediḥ ||<BR>
RV_7,035.08a śaṃ naḥ sūrya urucakṣā ud etu śaṃ naś catasraḥ pradiśo bhavantu |<BR>
RV_7,035.08c śaṃ naḥ parvatā dhruvayo bhavantu śaṃ naḥ sindhavaḥ śam u santv āpaḥ ||<BR>
RV_7,035.09a śaṃ no aditir bhavatu vratebhiḥ śaṃ no bhavantu marutaḥ svarkāḥ |<BR>
RV_7,035.09c śaṃ no viṣṇuḥ śam u pūṣā no astu śaṃ no bhavitraṃ śam v astu vāyuḥ ||<BR>
RV_7,035.10a śaṃ no devaḥ savitā trāyamāṇaḥ śaṃ no bhavantūṣaso vibhātīḥ |<BR>
RV_7,035.10c śaṃ naḥ parjanyo bhavatu prajābhyaḥ śaṃ naḥ kṣetrasya patir astu śambhuḥ ||<BR>
RV_7,035.11a śaṃ no devā viśvadevā bhavantu śaṃ sarasvatī saha dhībhir astu |<BR>
RV_7,035.11c śam abhiṣācaḥ śam u rātiṣācaḥ śaṃ no divyāḥ pārthivāḥ śaṃ no apyāḥ ||<BR>
RV_7,035.12a śaṃ naḥ satyasya patayo bhavantu śaṃ no arvantaḥ śam u santu gāvaḥ |<BR>
RV_7,035.12c śaṃ na ṛbhavaḥ sukṛtaḥ suhastāḥ śaṃ no bhavantu pitaro haveṣu ||<BR>
RV_7,035.13a śaṃ no aja ekapād devo astu śaṃ no 'hir budhnyaḥ śaṃ samudraḥ |<BR>
RV_7,035.13c śaṃ no apāṃ napāt perur astu śaṃ naḥ pṛśnir bhavatu devagopā ||<BR>
RV_7,035.14a ādityā rudrā vasavo juṣantedam brahma kriyamāṇaṃ navīyaḥ |<BR>
RV_7,035.14c śṛṇvantu no divyāḥ pārthivāso gojātā uta ye yajñiyāsaḥ ||<BR>
RV_7,035.15a ye devānāṃ yajñiyā yajñiyānām manor yajatrā amṛtā ṛtajñāḥ |<BR>
RV_7,035.15c te no rāsantām urugāyam adya yūyam pāta svastibhiḥ sadā naḥ ||<BR>
<BR>
RV_7,036.01a pra brahmaitu sadanād ṛtasya vi raśmibhiḥ sasṛje sūryo gāḥ |<BR>
RV_7,036.01c vi sānunā pṛthivī sasra urvī pṛthu pratīkam adhy edhe agniḥ ||<BR>
RV_7,036.02a imāṃ vām mitrāvaruṇā suvṛktim iṣaṃ na kṛṇve asurā navīyaḥ |<BR>
RV_7,036.02c ino vām anyaḥ padavīr adabdho janaṃ ca mitro yatati bruvāṇaḥ ||<BR>
RV_7,036.03a ā vātasya dhrajato ranta ityā apīpayanta dhenavo na sūdāḥ |<BR>
RV_7,036.03c maho divaḥ sadane jāyamāno 'cikradad vṛṣabhaḥ sasminn ūdhan ||<BR>
RV_7,036.04a girā ya etā yunajad dharī ta indra priyā surathā śūra dhāyū |<BR>
RV_7,036.04c pra yo manyuṃ ririkṣato mināty ā sukratum aryamaṇaṃ vavṛtyām ||<BR>
RV_7,036.05a yajante asya sakhyaṃ vayaś ca namasvinaḥ sva ṛtasya dhāman |<BR>
RV_7,036.05c vi pṛkṣo bābadhe nṛbhi stavāna idaṃ namo rudrāya preṣṭham ||<BR>
RV_7,036.06a ā yat sākaṃ yaśaso vāvaśānāḥ sarasvatī saptathī sindhumātā |<BR>
RV_7,036.06c yāḥ suṣvayanta sudughāḥ sudhārā abhi svena payasā pīpyānāḥ ||<BR>
RV_7,036.07a uta tye no maruto mandasānā dhiyaṃ tokaṃ ca vājino 'vantu |<BR>
RV_7,036.07c mā naḥ pari khyad akṣarā caranty avīvṛdhan yujyaṃ te rayiṃ naḥ ||<BR>
RV_7,036.08a pra vo mahīm aramatiṃ kṛṇudhvam pra pūṣaṇaṃ vidathyaṃ na vīram |<BR>
RV_7,036.08c bhagaṃ dhiyo 'vitāraṃ no asyāḥ sātau vājaṃ rātiṣācam purandhim ||<BR>
RV_7,036.09a acchāyaṃ vo marutaḥ śloka etv acchā viṣṇuṃ niṣiktapām avobhiḥ |<BR>
RV_7,036.09c uta prajāyai gṛṇate vayo dhur yūyam pāta svastibhiḥ sadā naḥ ||<BR>
<BR>
RV_7,037.01a ā vo vāhiṣṭho vahatu stavadhyai ratho vājā ṛbhukṣaṇo amṛktaḥ |<BR>
RV_7,037.01c abhi tripṛṣṭhaiḥ savaneṣu somair made suśiprā mahabhiḥ pṛṇadhvam ||<BR>
RV_7,037.02a yūyaṃ ha ratnam maghavatsu dhattha svardṛśa ṛbhukṣaṇo amṛktam |<BR>
RV_7,037.02c saṃ yajñeṣu svadhāvantaḥ pibadhvaṃ vi no rādhāṃsi matibhir dayadhvam ||<BR>
RV_7,037.03a uvocitha hi maghavan deṣṇam maho arbhasya vasuno vibhāge |<BR>
RV_7,037.03c ubhā te pūrṇā vasunā gabhastī na sūnṛtā ni yamate vasavyā ||<BR>
RV_7,037.04a tvam indra svayaśā ṛbhukṣā vājo na sādhur astam eṣy ṛkvā |<BR>
RV_7,037.04c vayaṃ nu te dāśvāṃsaḥ syāma brahma kṛṇvanto harivo vasiṣṭhāḥ ||<BR>
RV_7,037.05a sanitāsi pravato dāśuṣe cid yābhir viveṣo haryaśva dhībhiḥ |<BR>
RV_7,037.05c vavanmā nu te yujyābhir ūtī kadā na indra rāya ā daśasyeḥ ||<BR>
RV_7,037.06a vāsayasīva vedhasas tvaṃ naḥ kadā na indra vacaso bubodhaḥ |<BR>
RV_7,037.06c astaṃ tātyā dhiyā rayiṃ suvīram pṛkṣo no arvā ny uhīta vājī ||<BR>
RV_7,037.07a abhi yaṃ devī nirṛtiś cid īśe nakṣanta indraṃ śaradaḥ supṛkṣaḥ |<BR>
RV_7,037.07c upa tribandhur jaradaṣṭim ety asvaveśaṃ yaṃ kṛṇavanta martāḥ ||<BR>
RV_7,037.08a ā no rādhāṃsi savita stavadhyā ā rāyo yantu parvatasya rātau |<BR>
RV_7,037.08c sadā no divyaḥ pāyuḥ siṣaktu yūyam pāta svastibhiḥ sadā naḥ ||<BR>
<BR>
RV_7,038.01a ud u ṣya devaḥ savitā yayāma hiraṇyayīm amatiṃ yām aśiśret |<BR>
RV_7,038.01c nūnam bhago havyo mānuṣebhir vi yo ratnā purūvasur dadhāti ||<BR>
RV_7,038.02a ud u tiṣṭha savitaḥ śrudhy asya hiraṇyapāṇe prabhṛtāv ṛtasya |<BR>
RV_7,038.02c vy urvīm pṛthvīm amatiṃ sṛjāna ā nṛbhyo martabhojanaṃ suvānaḥ ||<BR>
RV_7,038.03a api ṣṭutaḥ savitā devo astu yam ā cid viśve vasavo gṛṇanti |<BR>
RV_7,038.03c sa na stomān namasyaś cano dhād viśvebhiḥ pātu pāyubhir ni sūrīn ||<BR>
RV_7,038.04a abhi yaṃ devy aditir gṛṇāti savaṃ devasya savitur juṣāṇā |<BR>
RV_7,038.04c abhi samrājo varuṇo gṛṇanty abhi mitrāso aryamā sajoṣāḥ ||<BR>
RV_7,038.05a abhi ye mitho vanuṣaḥ sapante rātiṃ divo rātiṣācaḥ pṛthivyāḥ |<BR>
RV_7,038.05c ahir budhnya uta naḥ śṛṇotu varūtry ekadhenubhir ni pātu ||<BR>
RV_7,038.06a anu tan no jāspatir maṃsīṣṭa ratnaṃ devasya savitur iyānaḥ |<BR>
RV_7,038.06c bhagam ugro 'vase johavīti bhagam anugro adha yāti ratnam ||<BR>
RV_7,038.07a śaṃ no bhavantu vājino haveṣu devatātā mitadravaḥ svarkāḥ |<BR>
RV_7,038.07c jambhayanto 'hiṃ vṛkaṃ rakṣāṃsi sanemy asmad yuyavann amīvāḥ ||<BR>
RV_7,038.08a vāje-vāje 'vata vājino no dhaneṣu viprā amṛtā ṛtajñāḥ |<BR>
RV_7,038.08c asya madhvaḥ pibata mādayadhvaṃ tṛptā yāta pathibhir devayānaiḥ ||<BR>
<BR>
RV_7,039.01a ūrdhvo agniḥ sumatiṃ vasvo aśret pratīcī jūrṇir devatātim eti |<BR>
RV_7,039.01c bhejāte adrī rathyeva panthām ṛtaṃ hotā na iṣito yajāti ||<BR>
RV_7,039.02a pra vāvṛje suprayā barhir eṣām ā viśpatīva bīriṭa iyāte |<BR>
RV_7,039.02c viśām aktor uṣasaḥ pūrvahūtau vāyuḥ pūṣā svastaye niyutvān ||<BR>
RV_7,039.03a jmayā atra vasavo ranta devā urāv antarikṣe marjayanta śubhrāḥ |<BR>
RV_7,039.03c arvāk patha urujrayaḥ kṛṇudhvaṃ śrotā dūtasya jagmuṣo no asya ||<BR>
RV_7,039.04a te hi yajñeṣu yajñiyāsa ūmāḥ sadhasthaṃ viśve abhi santi devāḥ |<BR>
RV_7,039.04c tāṃ adhvara uśato yakṣy agne śruṣṭī bhagaṃ nāsatyā purandhim ||<BR>
RV_7,039.05a āgne giro diva ā pṛthivyā mitraṃ vaha varuṇam indram agnim |<BR>
RV_7,039.05c āryamaṇam aditiṃ viṣṇum eṣāṃ sarasvatī maruto mādayantām ||<BR>
RV_7,039.06a rare havyam matibhir yajñiyānāṃ nakṣat kāmam martyānām asinvan |<BR>
RV_7,039.06c dhātā rayim avidasyaṃ sadāsāṃ sakṣīmahi yujyebhir nu devaiḥ ||<BR>
RV_7,039.07a nū rodasī abhiṣṭute vasiṣṭhair ṛtāvāno varuṇo mitro agniḥ |<BR>
RV_7,039.07c yacchantu candrā upamaṃ no arkaṃ yūyam pāta svastibhiḥ sadā naḥ ||<BR>
<BR>
RV_7,040.01a o śruṣṭir vidathyā sam etu prati stomaṃ dadhīmahi turāṇām |<BR>
RV_7,040.01c yad adya devaḥ savitā suvāti syāmāsya ratnino vibhāge ||<BR>
RV_7,040.02a mitras tan no varuṇo rodasī ca dyubhaktam indro aryamā dadātu |<BR>
RV_7,040.02c dideṣṭu devy aditī rekṇo vāyuś ca yan niyuvaite bhagaś ca ||<BR>
RV_7,040.03a sed ugro astu marutaḥ sa śuṣmī yam martyam pṛṣadaśvā avātha |<BR>
RV_7,040.03c utem agniḥ sarasvatī junanti na tasya rāyaḥ paryetāsti ||<BR>
RV_7,040.04a ayaṃ hi netā varuṇa ṛtasya mitro rājāno aryamāpo dhuḥ |<BR>
RV_7,040.04c suhavā devy aditir anarvā te no aṃho ati parṣann ariṣṭān ||<BR>
RV_7,040.05a asya devasya mīḷhuṣo vayā viṣṇor eṣasya prabhṛthe havirbhiḥ |<BR>
RV_7,040.05c vide hi rudro rudriyam mahitvaṃ yāsiṣṭaṃ vartir aśvināv irāvat ||<BR>
RV_7,040.06a mātra pūṣann āghṛṇa irasyo varūtrī yad rātiṣācaś ca rāsan |<BR>
RV_7,040.06c mayobhuvo no arvanto ni pāntu vṛṣṭim parijmā vāto dadātu ||<BR>
RV_7,040.07a nū rodasī abhiṣṭute vasiṣṭhair ṛtāvāno varuṇo mitro agniḥ |<BR>
RV_7,040.07c yacchantu candrā upamaṃ no arkaṃ yūyam pāta svastibhiḥ sadā naḥ ||<BR>
<BR>
RV_7,041.01a prātar agnim prātar indraṃ havāmahe prātar mitrāvaruṇā prātar aśvinā |<BR>
RV_7,041.01c prātar bhagam pūṣaṇam brahmaṇas patim prātaḥ somam uta rudraṃ huvema ||<BR>
RV_7,041.02a prātarjitam bhagam ugraṃ huvema vayam putram aditer yo vidhartā |<BR>
RV_7,041.02c ādhraś cid yam manyamānas turaś cid rājā cid yam bhagam bhakṣīty āha ||<BR>
RV_7,041.03a bhaga praṇetar bhaga satyarādho bhagemāṃ dhiyam ud avā dadan naḥ |<BR>
RV_7,041.03c bhaga pra ṇo janaya gobhir aśvair bhaga pra nṛbhir nṛvantaḥ syāma ||<BR>
RV_7,041.04a utedānīm bhagavantaḥ syāmota prapitva uta madhye ahnām |<BR>
RV_7,041.04c utoditā maghavan sūryasya vayaṃ devānāṃ sumatau syāma ||<BR>
RV_7,041.05a bhaga eva bhagavāṃ astu devās tena vayam bhagavantaḥ syāma |<BR>
RV_7,041.05c taṃ tvā bhaga sarva ij johavīti sa no bhaga puraetā bhaveha ||<BR>
RV_7,041.06a sam adhvarāyoṣaso namanta dadhikrāveva śucaye padāya |<BR>
RV_7,041.06c arvācīnaṃ vasuvidam bhagaṃ no ratham ivāśvā vājina ā vahantu ||<BR>
RV_7,041.07a aśvāvatīr gomatīr na uṣāso vīravatīḥ sadam ucchantu bhadrāḥ |<BR>
RV_7,041.07c ghṛtaṃ duhānā viśvataḥ prapītā yūyam pāta svastibhiḥ sadā naḥ ||<BR>
<BR>
RV_7,042.01a pra brahmāṇo aṅgiraso nakṣanta pra krandanur nabhanyasya vetu |<BR>
RV_7,042.01c pra dhenava udapruto navanta yujyātām adrī adhvarasya peśaḥ ||<BR>
RV_7,042.02a sugas te agne sanavitto adhvā yukṣvā sute harito rohitaś ca |<BR>
RV_7,042.02c ye vā sadmann aruṣā vīravāho huve devānāṃ janimāni sattaḥ ||<BR>
RV_7,042.03a sam u vo yajñam mahayan namobhiḥ pra hotā mandro ririca upāke |<BR>
RV_7,042.03c yajasva su purvaṇīka devān ā yajñiyām aramatiṃ vavṛtyāḥ ||<BR>
RV_7,042.04a yadā vīrasya revato duroṇe syonaśīr atithir āciketat |<BR>
RV_7,042.04c suprīto agniḥ sudhito dama ā sa viśe dāti vāryam iyatyai ||<BR>
RV_7,042.05a imaṃ no agne adhvaraṃ juṣasva marutsv indre yaśasaṃ kṛdhī naḥ |<BR>
RV_7,042.05c ā naktā barhiḥ sadatām uṣāsośantā mitrāvaruṇā yajeha ||<BR>
RV_7,042.06a evāgniṃ sahasyaṃ vasiṣṭho rāyaskāmo viśvapsnyasya staut |<BR>
RV_7,042.06c iṣaṃ rayim paprathad vājam asme yūyam pāta svastibhiḥ sadā naḥ ||<BR>
<BR>
RV_7,043.01a pra vo yajñeṣu devayanto arcan dyāvā namobhiḥ pṛthivī iṣadhyai |<BR>
RV_7,043.01c yeṣām brahmāṇy asamāni viprā viṣvag viyanti vanino na śākhāḥ ||<BR>
RV_7,043.02a pra yajña etu hetvo na saptir ud yacchadhvaṃ samanaso ghṛtācīḥ |<BR>
RV_7,043.02c stṛṇīta barhir adhvarāya sādhūrdhvā śocīṃṣi devayūny asthuḥ ||<BR>
RV_7,043.03a ā putrāso na mātaraṃ vibhṛtrāḥ sānau devāso barhiṣaḥ sadantu |<BR>
RV_7,043.03c ā viśvācī vidathyām anaktv agne mā no devatātā mṛdhas kaḥ ||<BR>
RV_7,043.04a te sīṣapanta joṣam ā yajatrā ṛtasya dhārāḥ sudughā duhānāḥ |<BR>
RV_7,043.04c jyeṣṭhaṃ vo adya maha ā vasūnām ā gantana samanaso yati ṣṭha ||<BR>
RV_7,043.05a evā no agne vikṣv ā daśasya tvayā vayaṃ sahasāvann āskrāḥ |<BR>
RV_7,043.05c rāyā yujā sadhamādo ariṣṭā yūyam pāta svastibhiḥ sadā naḥ ||<BR>
<BR>
RV_7,044.01a dadhikrāṃ vaḥ prathamam aśvinoṣasam agniṃ samiddham bhagam ūtaye huve |<BR>
RV_7,044.01c indraṃ viṣṇum pūṣaṇam brahmaṇas patim ādityān dyāvāpṛthivī apaḥ svaḥ ||<BR>
RV_7,044.02a dadhikrām u namasā bodhayanta udīrāṇā yajñam upaprayantaḥ |<BR>
RV_7,044.02c iḷāṃ devīm barhiṣi sādayanto 'śvinā viprā suhavā huvema ||<BR>
RV_7,044.03a dadhikrāvāṇam bubudhāno agnim upa bruva uṣasaṃ sūryaṃ gām |<BR>
RV_7,044.03c bradhnam māṃścator varuṇasya babhruṃ te viśvāsmad duritā yāvayantu ||<BR>
RV_7,044.04a dadhikrāvā prathamo vājy arvāgre rathānām bhavati prajānan |<BR>
RV_7,044.04c saṃvidāna uṣasā sūryeṇādityebhir vasubhir aṅgirobhiḥ ||<BR>
RV_7,044.05a ā no dadhikrāḥ pathyām anaktv ṛtasya panthām anvetavā u |<BR>
RV_7,044.05c śṛṇotu no daivyaṃ śardho agniḥ śṛṇvantu viśve mahiṣā amūrāḥ ||<BR>
<BR>
RV_7,045.01a ā devo yātu savitā suratno 'ntarikṣaprā vahamāno aśvaiḥ |<BR>
RV_7,045.01c haste dadhāno naryā purūṇi niveśayañ ca prasuvañ ca bhūma ||<BR>
RV_7,045.02a ud asya bāhū śithirā bṛhantā hiraṇyayā divo antāṃ anaṣṭām |<BR>
RV_7,045.02c nūnaṃ so asya mahimā paniṣṭa sūraś cid asmā anu dād apasyām ||<BR>
RV_7,045.03a sa ghā no devaḥ savitā sahāvā sāviṣad vasupatir vasūni |<BR>
RV_7,045.03c viśrayamāṇo amatim urūcīm martabhojanam adha rāsate naḥ ||<BR>
RV_7,045.04a imā giraḥ savitāraṃ sujihvam pūrṇagabhastim īḷate supāṇim |<BR>
RV_7,045.04c citraṃ vayo bṛhad asme dadhātu yūyam pāta svastibhiḥ sadā naḥ ||<BR>
<BR>
RV_7,046.01a imā rudrāya sthiradhanvane giraḥ kṣipreṣave devāya svadhāvne |<BR>
RV_7,046.01c aṣāḷhāya sahamānāya vedhase tigmāyudhāya bharatā śṛṇotu naḥ ||<BR>
RV_7,046.02a sa hi kṣayeṇa kṣamyasya janmanaḥ sāmrājyena divyasya cetati |<BR>
RV_7,046.02c avann avantīr upa no duraś carānamīvo rudra jāsu no bhava ||<BR>
RV_7,046.03a yā te didyud avasṛṣṭā divas pari kṣmayā carati pari sā vṛṇaktu naḥ |<BR>
RV_7,046.03c sahasraṃ te svapivāta bheṣajā mā nas tokeṣu tanayeṣu rīriṣaḥ ||<BR>
RV_7,046.04a mā no vadhī rudra mā parā dā mā te bhūma prasitau hīḷitasya |<BR>
RV_7,046.04c ā no bhaja barhiṣi jīvaśaṃse yūyam pāta svastibhiḥ sadā naḥ ||<BR>
<BR>
RV_7,047.01a āpo yaṃ vaḥ prathamaṃ devayanta indrapānam ūrmim akṛṇvateḷaḥ |<BR>
RV_7,047.01c taṃ vo vayaṃ śucim aripram adya ghṛtapruṣam madhumantaṃ vanema ||<BR>
RV_7,047.02a tam ūrmim āpo madhumattamaṃ vo 'pāṃ napād avatv āśuhemā |<BR>
RV_7,047.02c yasminn indro vasubhir mādayāte tam aśyāma devayanto vo adya ||<BR>
RV_7,047.03a śatapavitrāḥ svadhayā madantīr devīr devānām api yanti pāthaḥ |<BR>
RV_7,047.03c tā indrasya na minanti vratāni sindhubhyo havyaṃ ghṛtavaj juhota ||<BR>
RV_7,047.04a yāḥ sūryo raśmibhir ātatāna yābhya indro aradad gātum ūrmim |<BR>
RV_7,047.04c te sindhavo varivo dhātanā no yūyam pāta svastibhiḥ sadā naḥ ||<BR>
<BR>
RV_7,048.01a ṛbhukṣaṇo vājā mādayadhvam asme naro maghavānaḥ sutasya |<BR>
RV_7,048.01c ā vo 'rvācaḥ kratavo na yātāṃ vibhvo rathaṃ naryaṃ vartayantu ||<BR>
RV_7,048.02a ṛbhur ṛbhubhir abhi vaḥ syāma vibhvo vibhubhiḥ śavasā śavāṃsi |<BR>
RV_7,048.02c vājo asmāṃ avatu vājasātāv indreṇa yujā taruṣema vṛtram ||<BR>
RV_7,048.03a te cid dhi pūrvīr abhi santi śāsā viśvāṃ arya uparatāti vanvan |<BR>
RV_7,048.03c indro vibhvāṃ ṛbhukṣā vājo aryaḥ śatror mithatyā kṛṇavan vi nṛmṇam ||<BR>
RV_7,048.04a nū devāso varivaḥ kartanā no bhūta no viśve 'vase sajoṣāḥ |<BR>
RV_7,048.04c sam asme iṣaṃ vasavo dadīran yūyam pāta svastibhiḥ sadā naḥ ||<BR>
<BR>
RV_7,049.01a samudrajyeṣṭhāḥ salilasya madhyāt punānā yanty aniviśamānāḥ |<BR>
RV_7,049.01c indro yā vajrī vṛṣabho rarāda tā āpo devīr iha mām avantu ||<BR>
RV_7,049.02a yā āpo divyā uta vā sravanti khanitrimā uta vā yāḥ svayañjāḥ |<BR>
RV_7,049.02c samudrārthā yāḥ śucayaḥ pāvakās tā āpo devīr iha mām avantu ||<BR>
RV_7,049.03a yāsāṃ rājā varuṇo yāti madhye satyānṛte avapaśyañ janānām |<BR>
RV_7,049.03c madhuścutaḥ śucayo yāḥ pāvakās tā āpo devīr iha mām avantu ||<BR>
RV_7,049.04a yāsu rājā varuṇo yāsu somo viśve devā yāsūrjam madanti |<BR>
RV_7,049.04c vaiśvānaro yāsv agniḥ praviṣṭas tā āpo devīr iha mām avantu ||<BR>
<BR>
RV_7,050.01a ā mām mitrāvaruṇeha rakṣataṃ kulāyayad viśvayan mā na ā gan |<BR>
RV_7,050.01c ajakāvaṃ durdṛśīkaṃ tiro dadhe mā mām padyena rapasā vidat tsaruḥ ||<BR>
RV_7,050.02a yad vijāman paruṣi vandanam bhuvad aṣṭhīvantau pari kulphau ca dehat |<BR>
RV_7,050.02c agniṣ ṭac chocann apa bādhatām ito mā mām padyena rapasā vidat tsaruḥ ||<BR>
RV_7,050.03a yac chalmalau bhavati yan nadīṣu yad oṣadhībhyaḥ pari jāyate viṣam |<BR>
RV_7,050.03c viśve devā nir itas tat suvantu mā mām padyena rapasā vidat tsaruḥ ||<BR>
RV_7,050.04a yāḥ pravato nivata udvata udanvatīr anudakāś ca yāḥ |<BR>
RV_7,050.04c tā asmabhyam payasā pinvamānāḥ śivā devīr aśipadā bhavantu sarvā nadyo aśimidā bhavantu ||<BR>
<BR>
RV_7,051.01a ādityānām avasā nūtanena sakṣīmahi śarmaṇā śantamena |<BR>
RV_7,051.01c anāgāstve adititve turāsa imaṃ yajñaṃ dadhatu śroṣamāṇāḥ ||<BR>
RV_7,051.02a ādityāso aditir mādayantām mitro aryamā varuṇo rajiṣṭhāḥ |<BR>
RV_7,051.02c asmākaṃ santu bhuvanasya gopāḥ pibantu somam avase no adya ||<BR>
RV_7,051.03a ādityā viśve marutaś ca viśve devāś ca viśva ṛbhavaś ca viśve |<BR>
RV_7,051.03c indro agnir aśvinā tuṣṭuvānā yūyam pāta svastibhiḥ sadā naḥ ||<BR>
<BR>
RV_7,052.01a ādityāso aditayaḥ syāma pūr devatrā vasavo martyatrā |<BR>
RV_7,052.01c sanema mitrāvaruṇā sananto bhavema dyāvāpṛthivī bhavantaḥ ||<BR>
RV_7,052.02a mitras tan no varuṇo māmahanta śarma tokāya tanayāya gopāḥ |<BR>
RV_7,052.02c mā vo bhujemānyajātam eno mā tat karma vasavo yac cayadhve ||<BR>
RV_7,052.03a turaṇyavo 'ṅgiraso nakṣanta ratnaṃ devasya savitur iyānāḥ |<BR>
RV_7,052.03c pitā ca tan no mahān yajatro viśve devāḥ samanaso juṣanta ||<BR>
<BR>
RV_7,053.01a pra dyāvā yajñaiḥ pṛthivī namobhiḥ sabādha īḷe bṛhatī yajatre |<BR>
RV_7,053.01c te cid dhi pūrve kavayo gṛṇantaḥ puro mahī dadhire devaputre ||<BR>
RV_7,053.02a pra pūrvaje pitarā navyasībhir gīrbhiḥ kṛṇudhvaṃ sadane ṛtasya |<BR>
RV_7,053.02c ā no dyāvāpṛthivī daivyena janena yātam mahi vāṃ varūtham ||<BR>
RV_7,053.03a uto hi vāṃ ratnadheyāni santi purūṇi dyāvāpṛthivī sudāse |<BR>
RV_7,053.03c asme dhattaṃ yad asad askṛdhoyu yūyam pāta svastibhiḥ sadā naḥ ||<BR>
<BR>
RV_7,054.01a vāstoṣ pate prati jānīhy asmān svāveśo anamīvo bhavā naḥ |<BR>
RV_7,054.01c yat tvemahe prati tan no juṣasva śaṃ no bhava dvipade śaṃ catuṣpade ||<BR>
RV_7,054.02a vāstoṣ pate prataraṇo na edhi gayasphāno gobhir aśvebhir indo |<BR>
RV_7,054.02c ajarāsas te sakhye syāma piteva putrān prati no juṣasva ||<BR>
RV_7,054.03a vāstoṣ pate śagmayā saṃsadā te sakṣīmahi raṇvayā gātumatyā |<BR>
RV_7,054.03c pāhi kṣema uta yoge varaṃ no yūyam pāta svastibhiḥ sadā naḥ ||<BR>
<BR>
RV_7,055.01a amīvahā vāstoṣ pate viśvā rūpāṇy āviśan |<BR>
RV_7,055.01c sakhā suśeva edhi naḥ ||<BR>
RV_7,055.02a yad arjuna sārameya dataḥ piśaṅga yacchase |<BR>
RV_7,055.02c vīva bhrājanta ṛṣṭaya upa srakveṣu bapsato ni ṣu svapa ||<BR>
RV_7,055.03a stenaṃ rāya sārameya taskaraṃ vā punaḥsara |<BR>
RV_7,055.03c stotṝn indrasya rāyasi kim asmān ducchunāyase ni ṣu svapa ||<BR>
RV_7,055.04a tvaṃ sūkarasya dardṛhi tava dardartu sūkaraḥ |<BR>
RV_7,055.04c stotṝn indrasya rāyasi kim asmān ducchunāyase ni ṣu svapa ||<BR>
RV_7,055.05a sastu mātā sastu pitā sastu śvā sastu viśpatiḥ |<BR>
RV_7,055.05c sasantu sarve jñātayaḥ sastv ayam abhito janaḥ ||<BR>
RV_7,055.06a ya āste yaś ca carati yaś ca paśyati no janaḥ |<BR>
RV_7,055.06c teṣāṃ saṃ hanmo akṣāṇi yathedaṃ harmyaṃ tathā ||<BR>
RV_7,055.07a sahasraśṛṅgo vṛṣabho yaḥ samudrād udācarat |<BR>
RV_7,055.07c tenā sahasyenā vayaṃ ni janān svāpayāmasi ||<BR>
RV_7,055.08a proṣṭheśayā vahyeśayā nārīr yās talpaśīvarīḥ |<BR>
RV_7,055.08c striyo yāḥ puṇyagandhās tāḥ sarvāḥ svāpayāmasi ||<BR>
<BR>
RV_7,056.01a ka īṃ vyaktā naraḥ sanīḷā rudrasya maryā adha svaśvāḥ ||<BR>
RV_7,056.02a nakir hy eṣāṃ janūṃṣi veda te aṅga vidre mitho janitram ||<BR>
RV_7,056.03a abhi svapūbhir mitho vapanta vātasvanasaḥ śyenā aspṛdhran ||<BR>
RV_7,056.04a etāni dhīro niṇyā ciketa pṛśnir yad ūdho mahī jabhāra ||<BR>
RV_7,056.05a sā viṭ suvīrā marudbhir astu sanāt sahantī puṣyantī nṛmṇam ||<BR>
RV_7,056.06a yāmaṃ yeṣṭhāḥ śubhā śobhiṣṭhāḥ śriyā sammiślā ojobhir ugrāḥ ||<BR>
RV_7,056.07a ugraṃ va oja sthirā śavāṃsy adhā marudbhir gaṇas tuviṣmān ||<BR>
RV_7,056.08a śubhro vaḥ śuṣmaḥ krudhmī manāṃsi dhunir munir iva śardhasya dhṛṣṇoḥ ||<BR>
RV_7,056.09a sanemy asmad yuyota didyum mā vo durmatir iha praṇaṅ naḥ ||<BR>
RV_7,056.10a priyā vo nāma huve turāṇām ā yat tṛpan maruto vāvaśānāḥ ||<BR>
RV_7,056.11a svāyudhāsa iṣmiṇaḥ suniṣkā uta svayaṃ tanvaḥ śumbhamānāḥ ||<BR>
RV_7,056.12a śucī vo havyā marutaḥ śucīnāṃ śuciṃ hinomy adhvaraṃ śucibhyaḥ |<BR>
RV_7,056.12c ṛtena satyam ṛtasāpa āyañ chucijanmānaḥ śucayaḥ pāvakāḥ ||<BR>
RV_7,056.13a aṃseṣv ā marutaḥ khādayo vo vakṣassu rukmā upaśiśriyāṇāḥ |<BR>
RV_7,056.13c vi vidyuto na vṛṣṭibhī rucānā anu svadhām āyudhair yacchamānāḥ ||<BR>
RV_7,056.14a pra budhnyā va īrate mahāṃsi pra nāmāni prayajyavas tiradhvam |<BR>
RV_7,056.14c sahasriyaṃ damyam bhāgam etaṃ gṛhamedhīyam maruto juṣadhvam ||<BR>
RV_7,056.15a yadi stutasya maruto adhīthetthā viprasya vājino havīman |<BR>
RV_7,056.15c makṣū rāyaḥ suvīryasya dāta nū cid yam anya ādabhad arāvā ||<BR>
RV_7,056.16a atyāso na ye marutaḥ svañco yakṣadṛśo na śubhayanta maryāḥ |<BR>
RV_7,056.16c te harmyeṣṭhāḥ śiśavo na śubhrā vatsāso na prakrīḷinaḥ payodhāḥ ||<BR>
RV_7,056.17a daśasyanto no maruto mṛḷantu varivasyanto rodasī sumeke |<BR>
RV_7,056.17c āre gohā nṛhā vadho vo astu sumnebhir asme vasavo namadhvam ||<BR>
RV_7,056.18a ā vo hotā johavīti sattaḥ satrācīṃ rātim maruto gṛṇānaḥ |<BR>
RV_7,056.18c ya īvato vṛṣaṇo asti gopāḥ so advayāvī havate va ukthaiḥ ||<BR>
RV_7,056.19a ime turam maruto rāmayantīme sahaḥ sahasa ā namanti |<BR>
RV_7,056.19c ime śaṃsaṃ vanuṣyato ni pānti guru dveṣo araruṣe dadhanti ||<BR>
RV_7,056.20a ime radhraṃ cin maruto junanti bhṛmiṃ cid yathā vasavo juṣanta |<BR>
RV_7,056.20c apa bādhadhvaṃ vṛṣaṇas tamāṃsi dhatta viśvaṃ tanayaṃ tokam asme ||<BR>
RV_7,056.21a mā vo dātrān maruto nir arāma mā paścād daghma rathyo vibhāge |<BR>
RV_7,056.21c ā na spārhe bhajatanā vasavye yad īṃ sujātaṃ vṛṣaṇo vo asti ||<BR>
RV_7,056.22a saṃ yad dhananta manyubhir janāsaḥ śūrā yahvīṣv oṣadhīṣu vikṣu |<BR>
RV_7,056.22c adha smā no maruto rudriyāsas trātāro bhūta pṛtanāsv aryaḥ ||<BR>
RV_7,056.23a bhūri cakra marutaḥ pitryāṇy ukthāni yā vaḥ śasyante purā cit |<BR>
RV_7,056.23c marudbhir ugraḥ pṛtanāsu sāḷhā marudbhir it sanitā vājam arvā ||<BR>
RV_7,056.24a asme vīro marutaḥ śuṣmy astu janānāṃ yo asuro vidhartā |<BR>
RV_7,056.24c apo yena sukṣitaye taremādha svam oko abhi vaḥ syāma ||<BR>
RV_7,056.25a tan na indro varuṇo mitro agnir āpa oṣadhīr vanino juṣanta |<BR>
RV_7,056.25c śarman syāma marutām upasthe yūyam pāta svastibhiḥ sadā naḥ ||<BR>
<BR>
RV_7,057.01a madhvo vo nāma mārutaṃ yajatrāḥ pra yajñeṣu śavasā madanti |<BR>
RV_7,057.01c ye rejayanti rodasī cid urvī pinvanty utsaṃ yad ayāsur ugrāḥ ||<BR>
RV_7,057.02a nicetāro hi maruto gṛṇantam praṇetāro yajamānasya manma |<BR>
RV_7,057.02c asmākam adya vidatheṣu barhir ā vītaye sadata pipriyāṇāḥ ||<BR>
RV_7,057.03a naitāvad anye maruto yatheme bhrājante rukmair āyudhais tanūbhiḥ |<BR>
RV_7,057.03c ā rodasī viśvapiśaḥ piśānāḥ samānam añjy añjate śubhe kam ||<BR>
RV_7,057.04a ṛdhak sā vo maruto didyud astu yad va āgaḥ puruṣatā karāma |<BR>
RV_7,057.04c mā vas tasyām api bhūmā yajatrā asme vo astu sumatiś caniṣṭhā ||<BR>
RV_7,057.05a kṛte cid atra maruto raṇantānavadyāsaḥ śucayaḥ pāvakāḥ |<BR>
RV_7,057.05c pra ṇo 'vata sumatibhir yajatrāḥ pra vājebhis tirata puṣyase naḥ ||<BR>
RV_7,057.06a uta stutāso maruto vyantu viśvebhir nāmabhir naro havīṃṣi |<BR>
RV_7,057.06c dadāta no amṛtasya prajāyai jigṛta rāyaḥ sūnṛtā maghāni ||<BR>
RV_7,057.07a ā stutāso maruto viśva ūtī acchā sūrīn sarvatātā jigāta |<BR>
RV_7,057.07c ye nas tmanā śatino vardhayanti yūyam pāta svastibhiḥ sadā naḥ ||<BR>
<BR>
RV_7,058.01a pra sākamukṣe arcatā gaṇāya yo daivyasya dhāmnas tuviṣmān |<BR>
RV_7,058.01c uta kṣodanti rodasī mahitvā nakṣante nākaṃ nirṛter avaṃśāt ||<BR>
RV_7,058.02a janūś cid vo marutas tveṣyeṇa bhīmāsas tuvimanyavo 'yāsaḥ |<BR>
RV_7,058.02c pra ye mahobhir ojasota santi viśvo vo yāman bhayate svardṛk ||<BR>
RV_7,058.03a bṛhad vayo maghavadbhyo dadhāta jujoṣann in marutaḥ suṣṭutiṃ naḥ |<BR>
RV_7,058.03c gato nādhvā vi tirāti jantum pra ṇa spārhābhir ūtibhis tireta ||<BR>
RV_7,058.04a yuṣmoto vipro marutaḥ śatasvī yuṣmoto arvā sahuriḥ sahasrī |<BR>
RV_7,058.04c yuṣmotaḥ samrāḷ uta hanti vṛtram pra tad vo astu dhūtayo deṣṇam ||<BR>
RV_7,058.05a tāṃ ā rudrasya mīḷhuṣo vivāse kuvin naṃsante marutaḥ punar naḥ |<BR>
RV_7,058.05c yat sasvartā jihīḷire yad āvir ava tad ena īmahe turāṇām ||<BR>
RV_7,058.06a pra sā vāci suṣṭutir maghonām idaṃ sūktam maruto juṣanta |<BR>
RV_7,058.06c ārāc cid dveṣo vṛṣaṇo yuyota yūyam pāta svastibhiḥ sadā naḥ ||<BR>
<BR>
RV_7,059.01a yaṃ trāyadhva idam-idaṃ devāso yaṃ ca nayatha |<BR>
RV_7,059.01c tasmā agne varuṇa mitrāryaman marutaḥ śarma yacchata ||<BR>
RV_7,059.02a yuṣmākaṃ devā avasāhani priya ījānas tarati dviṣaḥ |<BR>
RV_7,059.02c pra sa kṣayaṃ tirate vi mahīr iṣo yo vo varāya dāśati ||<BR>
RV_7,059.03a nahi vaś caramaṃ cana vasiṣṭhaḥ parimaṃsate |<BR>
RV_7,059.03c asmākam adya marutaḥ sute sacā viśve pibata kāminaḥ ||<BR>
RV_7,059.04a nahi va ūtiḥ pṛtanāsu mardhati yasmā arādhvaṃ naraḥ |<BR>
RV_7,059.04c abhi va āvart sumatir navīyasī tūyaṃ yāta pipīṣavaḥ ||<BR>
RV_7,059.05a o ṣu ghṛṣvirādhaso yātanāndhāṃsi pītaye |<BR>
RV_7,059.05c imā vo havyā maruto rare hi kam mo ṣv anyatra gantana ||<BR>
RV_7,059.06a ā ca no barhiḥ sadatāvitā ca na spārhāṇi dātave vasu |<BR>
RV_7,059.06c asredhanto marutaḥ somye madhau svāheha mādayādhvai ||<BR>
RV_7,059.07a sasvaś cid dhi tanvaḥ śumbhamānā ā haṃsāso nīlapṛṣṭhā apaptan |<BR>
RV_7,059.07c viśvaṃ śardho abhito mā ni ṣeda naro na raṇvāḥ savane madantaḥ ||<BR>
RV_7,059.08a yo no maruto abhi durhṛṇāyus tiraś cittāni vasavo jighāṃsati |<BR>
RV_7,059.08c druhaḥ pāśān prati sa mucīṣṭa tapiṣṭhena hanmanā hantanā tam ||<BR>
RV_7,059.09a sāṃtapanā idaṃ havir marutas taj jujuṣṭana |<BR>
RV_7,059.09c yuṣmākotī riśādasaḥ ||<BR>
RV_7,059.10a gṛhamedhāsa ā gata maruto māpa bhūtana |<BR>
RV_7,059.10c yuṣmākotī sudānavaḥ ||<BR>
RV_7,059.11a iheha vaḥ svatavasaḥ kavayaḥ sūryatvacaḥ |<BR>
RV_7,059.11c yajñam maruta ā vṛṇe ||<BR>
RV_7,059.12a tryambakaṃ yajāmahe sugandhim puṣṭivardhanam |<BR>
RV_7,059.12c urvārukam iva bandhanān mṛtyor mukṣīya māmṛtāt ||<BR>
<BR>
RV_7,060.01a yad adya sūrya bravo 'nāgā udyan mitrāya varuṇāya satyam |<BR>
RV_7,060.01c vayaṃ devatrādite syāma tava priyāso aryaman gṛṇantaḥ ||<BR>
RV_7,060.02a eṣa sya mitrāvaruṇā nṛcakṣā ubhe ud eti sūryo abhi jman |<BR>
RV_7,060.02c viśvasya sthātur jagataś ca gopā ṛju marteṣu vṛjinā ca paśyan ||<BR>
RV_7,060.03a ayukta sapta haritaḥ sadhasthād yā īṃ vahanti sūryaṃ ghṛtācīḥ |<BR>
RV_7,060.03c dhāmāni mitrāvaruṇā yuvākuḥ saṃ yo yūtheva janimāni caṣṭe ||<BR>
RV_7,060.04a ud vām pṛkṣāso madhumanto asthur ā sūryo aruhac chukram arṇaḥ |<BR>
RV_7,060.04c yasmā ādityā adhvano radanti mitro aryamā varuṇaḥ sajoṣāḥ ||<BR>
RV_7,060.05a ime cetāro anṛtasya bhūrer mitro aryamā varuṇo hi santi |<BR>
RV_7,060.05c ima ṛtasya vāvṛdhur duroṇe śagmāsaḥ putrā aditer adabdhāḥ ||<BR>
RV_7,060.06a ime mitro varuṇo dūḷabhāso 'cetasaṃ cic citayanti dakṣaiḥ |<BR>
RV_7,060.06c api kratuṃ sucetasaṃ vatantas tiraś cid aṃhaḥ supathā nayanti ||<BR>
RV_7,060.07a ime divo animiṣā pṛthivyāś cikitvāṃso acetasaṃ nayanti |<BR>
RV_7,060.07c pravrāje cin nadyo gādham asti pāraṃ no asya viṣpitasya parṣan ||<BR>
RV_7,060.08a yad gopāvad aditiḥ śarma bhadram mitro yacchanti varuṇaḥ sudāse |<BR>
RV_7,060.08c tasminn ā tokaṃ tanayaṃ dadhānā mā karma devaheḷanaṃ turāsaḥ ||<BR>
RV_7,060.09a ava vediṃ hotrābhir yajeta ripaḥ kāś cid varuṇadhrutaḥ saḥ |<BR>
RV_7,060.09c pari dveṣobhir aryamā vṛṇaktūruṃ sudāse vṛṣaṇā u lokam ||<BR>
RV_7,060.10a sasvaś cid dhi samṛtis tveṣy eṣām apīcyena sahasā sahante |<BR>
RV_7,060.10c yuṣmad bhiyā vṛṣaṇo rejamānā dakṣasya cin mahinā mṛḷatā naḥ ||<BR>
RV_7,060.11a yo brahmaṇe sumatim āyajāte vājasya sātau paramasya rāyaḥ |<BR>
RV_7,060.11c sīkṣanta manyum maghavāno arya uru kṣayāya cakrire sudhātu ||<BR>
RV_7,060.12a iyaṃ deva purohitir yuvabhyāṃ yajñeṣu mitrāvaruṇāv akāri |<BR>
RV_7,060.12c viśvāni durgā pipṛtaṃ tiro no yūyam pāta svastibhiḥ sadā naḥ ||<BR>
<BR>
RV_7,061.01a ud vāṃ cakṣur varuṇa supratīkaṃ devayor eti sūryas tatanvān |<BR>
RV_7,061.01c abhi yo viśvā bhuvanāni caṣṭe sa manyum martyeṣv ā ciketa ||<BR>
RV_7,061.02a pra vāṃ sa mitrāvaruṇāv ṛtāvā vipro manmāni dīrghaśrud iyarti |<BR>
RV_7,061.02c yasya brahmāṇi sukratū avātha ā yat kratvā na śaradaḥ pṛṇaithe ||<BR>
RV_7,061.03a proror mitrāvaruṇā pṛthivyāḥ pra diva ṛṣvād bṛhataḥ sudānū |<BR>
RV_7,061.03c spaśo dadhāthe oṣadhīṣu vikṣv ṛdhag yato animiṣaṃ rakṣamāṇā ||<BR>
RV_7,061.04a śaṃsā mitrasya varuṇasya dhāma śuṣmo rodasī badbadhe mahitvā |<BR>
RV_7,061.04c ayan māsā ayajvanām avīrāḥ pra yajñamanmā vṛjanaṃ tirāte ||<BR>
RV_7,061.05a amūrā viśvā vṛṣaṇāv imā vāṃ na yāsu citraṃ dadṛśe na yakṣam |<BR>
RV_7,061.05c druhaḥ sacante anṛtā janānāṃ na vāṃ niṇyāny acite abhūvan ||<BR>
RV_7,061.06a sam u vāṃ yajñam mahayaṃ namobhir huve vām mitrāvaruṇā sabādhaḥ |<BR>
RV_7,061.06c pra vām manmāny ṛcase navāni kṛtāni brahma jujuṣann imāni ||<BR>
RV_7,061.07a iyaṃ deva purohitir yuvabhyāṃ yajñeṣu mitrāvaruṇāv akāri |<BR>
RV_7,061.07c viśvāni durgā pipṛtaṃ tiro no yūyam pāta svastibhiḥ sadā naḥ ||<BR>
<BR>
RV_7,062.01a ut sūryo bṛhad arcīṃṣy aśret puru viśvā janima mānuṣāṇām |<BR>
RV_7,062.01c samo divā dadṛśe rocamānaḥ kratvā kṛtaḥ sukṛtaḥ kartṛbhir bhūt ||<BR>
RV_7,062.02a sa sūrya prati puro na ud gā ebhi stomebhir etaśebhir evaiḥ |<BR>
RV_7,062.02c pra no mitrāya varuṇāya voco 'nāgaso aryamṇe agnaye ca ||<BR>
RV_7,062.03a vi naḥ sahasraṃ śurudho radantv ṛtāvāno varuṇo mitro agniḥ |<BR>
RV_7,062.03c yacchantu candrā upamaṃ no arkam ā naḥ kāmam pūpurantu stavānāḥ ||<BR>
RV_7,062.04a dyāvābhūmī adite trāsīthāṃ no ye vāṃ jajñuḥ sujanimāna ṛṣve |<BR>
RV_7,062.04c mā heḷe bhūma varuṇasya vāyor mā mitrasya priyatamasya nṛṇām ||<BR>
RV_7,062.05a pra bāhavā sisṛtaṃ jīvase na ā no gavyūtim ukṣataṃ ghṛtena |<BR>
RV_7,062.05c ā no jane śravayataṃ yuvānā śrutam me mitrāvaruṇā havemā ||<BR>
RV_7,062.06a nū mitro varuṇo aryamā nas tmane tokāya varivo dadhantu |<BR>
RV_7,062.06c sugā no viśvā supathāni santu yūyam pāta svastibhiḥ sadā naḥ ||<BR>
<BR>
RV_7,063.01a ud v eti subhago viśvacakṣāḥ sādhāraṇaḥ sūryo mānuṣāṇām |<BR>
RV_7,063.01c cakṣur mitrasya varuṇasya devaś carmeva yaḥ samavivyak tamāṃsi ||<BR>
RV_7,063.02a ud v eti prasavītā janānām mahān ketur arṇavaḥ sūryasya |<BR>
RV_7,063.02c samānaṃ cakram paryāvivṛtsan yad etaśo vahati dhūrṣu yuktaḥ ||<BR>
RV_7,063.03a vibhrājamāna uṣasām upasthād rebhair ud ety anumadyamānaḥ |<BR>
RV_7,063.03c eṣa me devaḥ savitā cacchanda yaḥ samānaṃ na pramināti dhāma ||<BR>
RV_7,063.04a divo rukma urucakṣā ud eti dūrearthas taraṇir bhrājamānaḥ |<BR>
RV_7,063.04c nūnaṃ janāḥ sūryeṇa prasūtā ayann arthāni kṛṇavann apāṃsi ||<BR>
RV_7,063.05a yatrā cakrur amṛtā gātum asmai śyeno na dīyann anv eti pāthaḥ |<BR>
RV_7,063.05c prati vāṃ sūra udite vidhema namobhir mitrāvaruṇota havyaiḥ ||<BR>
RV_7,063.06a nū mitro varuṇo aryamā nas tmane tokāya varivo dadhantu |<BR>
RV_7,063.06c sugā no viśvā supathāni santu yūyam pāta svastibhiḥ sadā naḥ ||<BR>
<BR>
RV_7,064.01a divi kṣayantā rajasaḥ pṛthivyām pra vāṃ ghṛtasya nirṇijo dadīran |<BR>
RV_7,064.01c havyaṃ no mitro aryamā sujāto rājā sukṣatro varuṇo juṣanta ||<BR>
RV_7,064.02a ā rājānā maha ṛtasya gopā sindhupatī kṣatriyā yātam arvāk |<BR>
RV_7,064.02c iḷāṃ no mitrāvaruṇota vṛṣṭim ava diva invataṃ jīradānū ||<BR>
RV_7,064.03a mitras tan no varuṇo devo aryaḥ pra sādhiṣṭhebhiḥ pathibhir nayantu |<BR>
RV_7,064.03c bravad yathā na ād ariḥ sudāsa iṣā madema saha devagopāḥ ||<BR>
RV_7,064.04a yo vāṃ gartam manasā takṣad etam ūrdhvāṃ dhītiṃ kṛṇavad dhārayac ca |<BR>
RV_7,064.04c ukṣethām mitrāvaruṇā ghṛtena tā rājānā sukṣitīs tarpayethām ||<BR>
RV_7,064.05a eṣa stomo varuṇa mitra tubhyaṃ somaḥ śukro na vāyave 'yāmi |<BR>
RV_7,064.05c aviṣṭaṃ dhiyo jigṛtam purandhīr yūyam pāta svastibhiḥ sadā naḥ ||<BR>
<BR>
RV_7,065.01a prati vāṃ sūra udite sūktair mitraṃ huve varuṇam pūtadakṣam |<BR>
RV_7,065.01c yayor asuryam akṣitaṃ jyeṣṭhaṃ viśvasya yāmann ācitā jigatnu ||<BR>
RV_7,065.02a tā hi devānām asurā tāv aryā tā naḥ kṣitīḥ karatam ūrjayantīḥ |<BR>
RV_7,065.02c aśyāma mitrāvaruṇā vayaṃ vāṃ dyāvā ca yatra pīpayann ahā ca ||<BR>
RV_7,065.03a tā bhūripāśāv anṛtasya setū duratyetū ripave martyāya |<BR>
RV_7,065.03c ṛtasya mitrāvaruṇā pathā vām apo na nāvā duritā tarema ||<BR>
RV_7,065.04a ā no mitrāvaruṇā havyajuṣṭiṃ ghṛtair gavyūtim ukṣatam iḷābhiḥ |<BR>
RV_7,065.04c prati vām atra varam ā janāya pṛṇītam udno divyasya cāroḥ ||<BR>
RV_7,065.05a eṣa stomo varuṇa mitra tubhyaṃ somaḥ śukro na vāyave 'yāmi |<BR>
RV_7,065.05c aviṣṭaṃ dhiyo jigṛtam purandhīr yūyam pāta svastibhiḥ sadā naḥ ||<BR>
<BR>
RV_7,066.01a pra mitrayor varuṇayo stomo na etu śūṣyaḥ |<BR>
RV_7,066.01c namasvān tuvijātayoḥ ||<BR>
RV_7,066.02a yā dhārayanta devāḥ sudakṣā dakṣapitarā |<BR>
RV_7,066.02c asuryāya pramahasā ||<BR>
RV_7,066.03a tā na stipā tanūpā varuṇa jaritṝṇām |<BR>
RV_7,066.03c mitra sādhayataṃ dhiyaḥ ||<BR>
RV_7,066.04a yad adya sūra udite 'nāgā mitro aryamā |<BR>
RV_7,066.04c suvāti savitā bhagaḥ ||<BR>
RV_7,066.05a suprāvīr astu sa kṣayaḥ pra nu yāman sudānavaḥ |<BR>
RV_7,066.05c ye no aṃho 'tipiprati ||<BR>
RV_7,066.06a uta svarājo aditir adabdhasya vratasya ye |<BR>
RV_7,066.06c maho rājāna īśate ||<BR>
RV_7,066.07a prati vāṃ sūra udite mitraṃ gṛṇīṣe varuṇam |<BR>
RV_7,066.07c aryamaṇaṃ riśādasam ||<BR>
RV_7,066.08a rāyā hiraṇyayā matir iyam avṛkāya śavase |<BR>
RV_7,066.08c iyaṃ viprā medhasātaye ||<BR>
RV_7,066.09a te syāma deva varuṇa te mitra sūribhiḥ saha |<BR>
RV_7,066.09c iṣaṃ svaś ca dhīmahi ||<BR>
RV_7,066.10a bahavaḥ sūracakṣaso 'gnijihvā ṛtāvṛdhaḥ |<BR>
RV_7,066.10c trīṇi ye yemur vidathāni dhītibhir viśvāni paribhūtibhiḥ ||<BR>
RV_7,066.11a vi ye dadhuḥ śaradam māsam ād ahar yajñam aktuṃ cād ṛcam |<BR>
RV_7,066.11c anāpyaṃ varuṇo mitro aryamā kṣatraṃ rājāna āśata ||<BR>
RV_7,066.12a tad vo adya manāmahe sūktaiḥ sūra udite |<BR>
RV_7,066.12c yad ohate varuṇo mitro aryamā yūyam ṛtasya rathyaḥ ||<BR>
RV_7,066.13a ṛtāvāna ṛtajātā ṛtāvṛdho ghorāso anṛtadviṣaḥ |<BR>
RV_7,066.13c teṣāṃ vaḥ sumne succhardiṣṭame naraḥ syāma ye ca sūrayaḥ ||<BR>
RV_7,066.14a ud u tyad darśataṃ vapur diva eti pratihvare |<BR>
RV_7,066.14c yad īm āśur vahati deva etaśo viśvasmai cakṣase aram ||<BR>
RV_7,066.15a śīrṣṇaḥ-śīrṣṇo jagatas tasthuṣas patiṃ samayā viśvam ā rajaḥ |<BR>
RV_7,066.15c sapta svasāraḥ suvitāya sūryaṃ vahanti harito rathe ||<BR>
RV_7,066.16a tac cakṣur devahitaṃ śukram uccarat |<BR>
RV_7,066.16b paśyema śaradaḥ śataṃ jīvema śaradaḥ śatam ||<BR>
RV_7,066.17a kāvyebhir adābhyā yātaṃ varuṇa dyumat |<BR>
RV_7,066.17c mitraś ca somapītaye ||<BR>
RV_7,066.18a divo dhāmabhir varuṇa mitraś cā yātam adruhā |<BR>
RV_7,066.18c pibataṃ somam ātujī ||<BR>
RV_7,066.19a ā yātam mitrāvaruṇā juṣāṇāv āhutiṃ narā |<BR>
RV_7,066.19c pātaṃ somam ṛtāvṛdhā ||<BR>
<BR>
RV_7,067.01a prati vāṃ rathaṃ nṛpatī jaradhyai haviṣmatā manasā yajñiyena |<BR>
RV_7,067.01c yo vāṃ dūto na dhiṣṇyāv ajīgar acchā sūnur na pitarā vivakmi ||<BR>
RV_7,067.02a aśocy agniḥ samidhāno asme upo adṛśran tamasaś cid antāḥ |<BR>
RV_7,067.02c aceti ketur uṣasaḥ purastāc chriye divo duhitur jāyamānaḥ ||<BR>
RV_7,067.03a abhi vāṃ nūnam aśvinā suhotā stomaiḥ siṣakti nāsatyā vivakvān |<BR>
RV_7,067.03c pūrvībhir yātam pathyābhir arvāk svarvidā vasumatā rathena ||<BR>
RV_7,067.04a avor vāṃ nūnam aśvinā yuvākur huve yad vāṃ sute mādhvī vasūyuḥ |<BR>
RV_7,067.04c ā vāṃ vahantu sthavirāso aśvāḥ pibātho asme suṣutā madhūni ||<BR>
RV_7,067.05a prācīm u devāśvinā dhiyam me 'mṛdhrāṃ sātaye kṛtaṃ vasūyum |<BR>
RV_7,067.05c viśvā aviṣṭaṃ vāja ā purandhīs tā naḥ śaktaṃ śacīpatī śacībhiḥ ||<BR>
RV_7,067.06a aviṣṭaṃ dhīṣv aśvinā na āsu prajāvad reto ahrayaṃ no astu |<BR>
RV_7,067.06c ā vāṃ toke tanaye tūtujānāḥ suratnāso devavītiṃ gamema ||<BR>
RV_7,067.07a eṣa sya vām pūrvagatveva sakhye nidhir hito mādhvī rāto asme |<BR>
RV_7,067.07c aheḷatā manasā yātam arvāg aśnantā havyam mānuṣīṣu vikṣu ||<BR>
RV_7,067.08a ekasmin yoge bhuraṇā samāne pari vāṃ sapta sravato ratho gāt |<BR>
RV_7,067.08c na vāyanti subhvo devayuktā ye vāṃ dhūrṣu taraṇayo vahanti ||<BR>
RV_7,067.09a asaścatā maghavadbhyo hi bhūtaṃ ye rāyā maghadeyaṃ junanti |<BR>
RV_7,067.09c pra ye bandhuṃ sūnṛtābhis tirante gavyā pṛñcanto aśvyā maghāni ||<BR>
RV_7,067.10a nū me havam ā śṛṇutaṃ yuvānā yāsiṣṭaṃ vartir aśvināv irāvat |<BR>
RV_7,067.10c dhattaṃ ratnāni jarataṃ ca sūrīn yūyam pāta svastibhiḥ sadā naḥ ||<BR>
<BR>
RV_7,068.01a ā śubhrā yātam aśvinā svaśvā giro dasrā jujuṣāṇā yuvākoḥ |<BR>
RV_7,068.01c havyāni ca pratibhṛtā vītaṃ naḥ ||<BR>
RV_7,068.02a pra vām andhāṃsi madyāny asthur araṃ gantaṃ haviṣo vītaye me |<BR>
RV_7,068.02c tiro aryo havanāni śrutaṃ naḥ ||<BR>
RV_7,068.03a pra vāṃ ratho manojavā iyarti tiro rajāṃsy aśvinā śatotiḥ |<BR>
RV_7,068.03c asmabhyaṃ sūryāvasū iyānaḥ ||<BR>
RV_7,068.04a ayaṃ ha yad vāṃ devayā u adrir ūrdhvo vivakti somasud yuvabhyām |<BR>
RV_7,068.04c ā valgū vipro vavṛtīta havyaiḥ ||<BR>
RV_7,068.05a citraṃ ha yad vām bhojanaṃ nv asti ny atraye mahiṣvantaṃ yuyotam |<BR>
RV_7,068.05c yo vām omānaṃ dadhate priyaḥ san ||<BR>
RV_7,068.06a uta tyad vāṃ jurate aśvinā bhūc cyavānāya pratītyaṃ havirde |<BR>
RV_7,068.06c adhi yad varpa itaūti dhatthaḥ ||<BR>
RV_7,068.07a uta tyam bhujyum aśvinā sakhāyo madhye jahur durevāsaḥ samudre |<BR>
RV_7,068.07c nir īm parṣad arāvā yo yuvākuḥ ||<BR>
RV_7,068.08a vṛkāya cij jasamānāya śaktam uta śrutaṃ śayave hūyamānā |<BR>
RV_7,068.08c yāv aghnyām apinvatam apo na staryaṃ cic chakty aśvinā śacībhiḥ ||<BR>
RV_7,068.09a eṣa sya kārur jarate sūktair agre budhāna uṣasāṃ sumanmā |<BR>
RV_7,068.09c iṣā taṃ vardhad aghnyā payobhir yūyam pāta svastibhiḥ sadā naḥ ||<BR>
<BR>
RV_7,069.01a ā vāṃ ratho rodasī badbadhāno hiraṇyayo vṛṣabhir yātv aśvaiḥ |<BR>
RV_7,069.01c ghṛtavartaniḥ pavibhī rucāna iṣāṃ voḷhā nṛpatir vājinīvān ||<BR>
RV_7,069.02a sa paprathāno abhi pañca bhūmā trivandhuro manasā yātu yuktaḥ |<BR>
RV_7,069.02c viśo yena gacchatho devayantīḥ kutrā cid yāmam aśvinā dadhānā ||<BR>
RV_7,069.03a svaśvā yaśasā yātam arvāg dasrā nidhim madhumantam pibāthaḥ |<BR>
RV_7,069.03c vi vāṃ ratho vadhvā yādamāno 'ntān divo bādhate vartanibhyām ||<BR>
RV_7,069.04a yuvoḥ śriyam pari yoṣāvṛṇīta sūro duhitā paritakmyāyām |<BR>
RV_7,069.04c yad devayantam avathaḥ śacībhiḥ pari ghraṃsam omanā vāṃ vayo gāt ||<BR>
RV_7,069.05a yo ha sya vāṃ rathirā vasta usrā ratho yujānaḥ pariyāti vartiḥ |<BR>
RV_7,069.05c tena naḥ śaṃ yor uṣaso vyuṣṭau ny aśvinā vahataṃ yajñe asmin ||<BR>
RV_7,069.06a narā gaureva vidyutaṃ tṛṣāṇāsmākam adya savanopa yātam |<BR>
RV_7,069.06c purutrā hi vām matibhir havante mā vām anye ni yaman devayantaḥ ||<BR>
RV_7,069.07a yuvam bhujyum avaviddhaṃ samudra ud ūhathur arṇaso asridhānaiḥ |<BR>
RV_7,069.07c patatribhir aśramair avyathibhir daṃsanābhir aśvinā pārayantā ||<BR>
RV_7,069.08a nū me havam ā śṛṇutaṃ yuvānā yāsiṣṭaṃ vartir aśvināv irāvat |<BR>
RV_7,069.08c dhattaṃ ratnāni jarataṃ ca sūrīn yūyam pāta svastibhiḥ sadā naḥ ||<BR>
<BR>
RV_7,070.01a ā viśvavārāśvinā gataṃ naḥ pra tat sthānam avāci vām pṛthivyām |<BR>
RV_7,070.01c aśvo na vājī śunapṛṣṭho asthād ā yat sedathur dhruvase na yonim ||<BR>
RV_7,070.02a siṣakti sā vāṃ sumatiś caniṣṭhātāpi gharmo manuṣo duroṇe |<BR>
RV_7,070.02c yo vāṃ samudrān saritaḥ piparty etagvā cin na suyujā yujānaḥ ||<BR>
RV_7,070.03a yāni sthānāny aśvinā dadhāthe divo yahvīṣv oṣadhīṣu vikṣu |<BR>
RV_7,070.03c ni parvatasya mūrdhani sadanteṣaṃ janāya dāśuṣe vahantā ||<BR>
RV_7,070.04a caniṣṭaṃ devā oṣadhīṣv apsu yad yogyā aśnavaithe ṛṣīṇām |<BR>
RV_7,070.04c purūṇi ratnā dadhatau ny asme anu pūrvāṇi cakhyathur yugāni ||<BR>
RV_7,070.05a śuśruvāṃsā cid aśvinā purūṇy abhi brahmāṇi cakṣāthe ṛṣīṇām |<BR>
RV_7,070.05c prati pra yātaṃ varam ā janāyāsme vām astu sumatiś caniṣṭhā ||<BR>
RV_7,070.06a yo vāṃ yajño nāsatyā haviṣmān kṛtabrahmā samaryo bhavāti |<BR>
RV_7,070.06c upa pra yātaṃ varam ā vasiṣṭham imā brahmāṇy ṛcyante yuvabhyām ||<BR>
RV_7,070.07a iyam manīṣā iyam aśvinā gīr imāṃ suvṛktiṃ vṛṣaṇā juṣethām |<BR>
RV_7,070.07c imā brahmāṇi yuvayūny agman yūyam pāta svastibhiḥ sadā naḥ ||<BR>
<BR>
RV_7,071.01a apa svasur uṣaso nag jihīte riṇakti kṛṣṇīr aruṣāya panthām |<BR>
RV_7,071.01c aśvāmaghā gomaghā vāṃ huvema divā naktaṃ śarum asmad yuyotam ||<BR>
RV_7,071.02a upāyātaṃ dāśuṣe martyāya rathena vāmam aśvinā vahantā |<BR>
RV_7,071.02c yuyutam asmad anirām amīvāṃ divā naktam mādhvī trāsīthāṃ naḥ ||<BR>
RV_7,071.03a ā vāṃ ratham avamasyāṃ vyuṣṭau sumnāyavo vṛṣaṇo vartayantu |<BR>
RV_7,071.03c syūmagabhastim ṛtayugbhir aśvair āśvinā vasumantaṃ vahethām ||<BR>
RV_7,071.04a yo vāṃ ratho nṛpatī asti voḷhā trivandhuro vasumāṃ usrayāmā |<BR>
RV_7,071.04c ā na enā nāsatyopa yātam abhi yad vāṃ viśvapsnyo jigāti ||<BR>
RV_7,071.05a yuvaṃ cyavānaṃ jaraso 'mumuktaṃ ni pedava ūhathur āśum aśvam |<BR>
RV_7,071.05c nir aṃhasas tamasa spartam atriṃ ni jāhuṣaṃ śithire dhātam antaḥ ||<BR>
RV_7,071.06a iyam manīṣā iyam aśvinā gīr imāṃ suvṛktiṃ vṛṣaṇā juṣethām |<BR>
RV_7,071.06c imā brahmāṇi yuvayūny agman yūyam pāta svastibhiḥ sadā naḥ ||<BR>
<BR>
RV_7,072.01a ā gomatā nāsatyā rathenāśvāvatā puruścandreṇa yātam |<BR>
RV_7,072.01c abhi vāṃ viśvā niyutaḥ sacante spārhayā śriyā tanvā śubhānā ||<BR>
RV_7,072.02a ā no devebhir upa yātam arvāk sajoṣasā nāsatyā rathena |<BR>
RV_7,072.02c yuvor hi naḥ sakhyā pitryāṇi samāno bandhur uta tasya vittam ||<BR>
RV_7,072.03a ud u stomāso aśvinor abudhrañ jāmi brahmāṇy uṣasaś ca devīḥ |<BR>
RV_7,072.03c āvivāsan rodasī dhiṣṇyeme acchā vipro nāsatyā vivakti ||<BR>
RV_7,072.04a vi ced ucchanty aśvinā uṣāsaḥ pra vām brahmāṇi kāravo bharante |<BR>
RV_7,072.04c ūrdhvam bhānuṃ savitā devo aśred bṛhad agnayaḥ samidhā jarante ||<BR>
RV_7,072.05a ā paścātān nāsatyā purastād āśvinā yātam adharād udaktāt |<BR>
RV_7,072.05c ā viśvataḥ pāñcajanyena rāyā yūyam pāta svastibhiḥ sadā naḥ ||<BR>
<BR>
RV_7,073.01a atāriṣma tamasas pāram asya prati stomaṃ devayanto dadhānāḥ |<BR>
RV_7,073.01c purudaṃsā purutamā purājāmartyā havate aśvinā gīḥ ||<BR>
RV_7,073.02a ny u priyo manuṣaḥ sādi hotā nāsatyā yo yajate vandate ca |<BR>
RV_7,073.02c aśnītam madhvo aśvinā upāka ā vāṃ voce vidatheṣu prayasvān ||<BR>
RV_7,073.03a ahema yajñam pathām urāṇā imāṃ suvṛktiṃ vṛṣaṇā juṣethām |<BR>
RV_7,073.03c śruṣṭīveva preṣito vām abodhi prati stomair jaramāṇo vasiṣṭhaḥ ||<BR>
RV_7,073.04a upa tyā vahnī gamato viśaṃ no rakṣohaṇā sambhṛtā vīḷupāṇī |<BR>
RV_7,073.04c sam andhāṃsy agmata matsarāṇi mā no mardhiṣṭam ā gataṃ śivena ||<BR>
RV_7,073.05a ā paścātān nāsatyā purastād āśvinā yātam adharād udaktāt |<BR>
RV_7,073.05c ā viśvataḥ pāñcajanyena rāyā yūyam pāta svastibhiḥ sadā naḥ ||<BR>
<BR>
RV_7,074.01a imā u vāṃ diviṣṭaya usrā havante aśvinā |<BR>
RV_7,074.01c ayaṃ vām ahve 'vase śacīvasū viśaṃ-viśaṃ hi gacchathaḥ ||<BR>
RV_7,074.02a yuvaṃ citraṃ dadathur bhojanaṃ narā codethāṃ sūnṛtāvate |<BR>
RV_7,074.02c arvāg rathaṃ samanasā ni yacchatam pibataṃ somyam madhu ||<BR>
RV_7,074.03a ā yātam upa bhūṣatam madhvaḥ pibatam aśvinā |<BR>
RV_7,074.03c dugdham payo vṛṣaṇā jenyāvasū mā no mardhiṣṭam ā gatam ||<BR>
RV_7,074.04a aśvāso ye vām upa dāśuṣo gṛhaṃ yuvāṃ dīyanti bibhrataḥ |<BR>
RV_7,074.04c makṣūyubhir narā hayebhir aśvinā devā yātam asmayū ||<BR>
RV_7,074.05a adhā ha yanto aśvinā pṛkṣaḥ sacanta sūrayaḥ |<BR>
RV_7,074.05c tā yaṃsato maghavadbhyo dhruvaṃ yaśaś chardir asmabhyaṃ nāsatyā ||<BR>
RV_7,074.06a pra ye yayur avṛkāso rathā iva nṛpātāro janānām |<BR>
RV_7,074.06c uta svena śavasā śūśuvur nara uta kṣiyanti sukṣitim ||<BR>
<BR>
RV_7,075.01a vy uṣā āvo divijā ṛtenāviṣkṛṇvānā mahimānam āgāt |<BR>
RV_7,075.01c apa druhas tama āvar ajuṣṭam aṅgirastamā pathyā ajīgaḥ ||<BR>
RV_7,075.02a mahe no adya suvitāya bodhy uṣo mahe saubhagāya pra yandhi |<BR>
RV_7,075.02c citraṃ rayiṃ yaśasaṃ dhehy asme devi marteṣu mānuṣi śravasyum ||<BR>
RV_7,075.03a ete tye bhānavo darśatāyāś citrā uṣaso amṛtāsa āguḥ |<BR>
RV_7,075.03c janayanto daivyāni vratāny āpṛṇanto antarikṣā vy asthuḥ ||<BR>
RV_7,075.04a eṣā syā yujānā parākāt pañca kṣitīḥ pari sadyo jigāti |<BR>
RV_7,075.04c abhipaśyantī vayunā janānāṃ divo duhitā bhuvanasya patnī ||<BR>
RV_7,075.05a vājinīvatī sūryasya yoṣā citrāmaghā rāya īśe vasūnām |<BR>
RV_7,075.05c ṛṣiṣṭutā jarayantī maghony uṣā ucchati vahnibhir gṛṇānā ||<BR>
RV_7,075.06a prati dyutānām aruṣāso aśvāś citrā adṛśrann uṣasaṃ vahantaḥ |<BR>
RV_7,075.06c yāti śubhrā viśvapiśā rathena dadhāti ratnaṃ vidhate janāya ||<BR>
RV_7,075.07a satyā satyebhir mahatī mahadbhir devī devebhir yajatā yajatraiḥ |<BR>
RV_7,075.07c rujad dṛḷhāni dadad usriyāṇām prati gāva uṣasaṃ vāvaśanta ||<BR>
RV_7,075.08a nū no gomad vīravad dhehi ratnam uṣo aśvāvat purubhojo asme |<BR>
RV_7,075.08c mā no barhiḥ puruṣatā nide kar yūyam pāta svastibhiḥ sadā naḥ ||<BR>
<BR>
RV_7,076.01a ud u jyotir amṛtaṃ viśvajanyaṃ viśvānaraḥ savitā devo aśret |<BR>
RV_7,076.01c kratvā devānām ajaniṣṭa cakṣur āvir akar bhuvanaṃ viśvam uṣāḥ ||<BR>
RV_7,076.02a pra me panthā devayānā adṛśrann amardhanto vasubhir iṣkṛtāsaḥ |<BR>
RV_7,076.02c abhūd u ketur uṣasaḥ purastāt pratīcy āgād adhi harmyebhyaḥ ||<BR>
RV_7,076.03a tānīd ahāni bahulāny āsan yā prācīnam uditā sūryasya |<BR>
RV_7,076.03c yataḥ pari jāra ivācaranty uṣo dadṛkṣe na punar yatīva ||<BR>
RV_7,076.04a ta id devānāṃ sadhamāda āsann ṛtāvānaḥ kavayaḥ pūrvyāsaḥ |<BR>
RV_7,076.04c gūḷhaṃ jyotiḥ pitaro anv avindan satyamantrā ajanayann uṣāsam ||<BR>
RV_7,076.05a samāna ūrve adhi saṃgatāsaḥ saṃ jānate na yatante mithas te |<BR>
RV_7,076.05c te devānāṃ na minanti vratāny amardhanto vasubhir yādamānāḥ ||<BR>
RV_7,076.06a prati tvā stomair īḷate vasiṣṭhā uṣarbudhaḥ subhage tuṣṭuvāṃsaḥ |<BR>
RV_7,076.06c gavāṃ netrī vājapatnī na ucchoṣaḥ sujāte prathamā jarasva ||<BR>
RV_7,076.07a eṣā netrī rādhasaḥ sūnṛtānām uṣā ucchantī ribhyate vasiṣṭhaiḥ |<BR>
RV_7,076.07c dīrghaśrutaṃ rayim asme dadhānā yūyam pāta svastibhiḥ sadā naḥ ||<BR>
<BR>
RV_7,077.01a upo ruruce yuvatir na yoṣā viśvaṃ jīvam prasuvantī carāyai |<BR>
RV_7,077.01c abhūd agniḥ samidhe mānuṣāṇām akar jyotir bādhamānā tamāṃsi ||<BR>
RV_7,077.02a viśvam pratīcī saprathā ud asthād ruśad vāso bibhratī śukram aśvait |<BR>
RV_7,077.02c hiraṇyavarṇā sudṛśīkasaṃdṛg gavām mātā netry ahnām aroci ||<BR>
RV_7,077.03a devānāṃ cakṣuḥ subhagā vahantī śvetaṃ nayantī sudṛśīkam aśvam |<BR>
RV_7,077.03c uṣā adarśi raśmibhir vyaktā citrāmaghā viśvam anu prabhūtā ||<BR>
RV_7,077.04a antivāmā dūre amitram ucchorvīṃ gavyūtim abhayaṃ kṛdhī naḥ |<BR>
RV_7,077.04c yāvaya dveṣa ā bharā vasūni codaya rādho gṛṇate maghoni ||<BR>
RV_7,077.05a asme śreṣṭhebhir bhānubhir vi bhāhy uṣo devi pratirantī na āyuḥ |<BR>
RV_7,077.05c iṣaṃ ca no dadhatī viśvavāre gomad aśvāvad rathavac ca rādhaḥ ||<BR>
RV_7,077.06a yāṃ tvā divo duhitar vardhayanty uṣaḥ sujāte matibhir vasiṣṭhāḥ |<BR>
RV_7,077.06c sāsmāsu dhā rayim ṛṣvam bṛhantaṃ yūyam pāta svastibhiḥ sadā naḥ ||<BR>
<BR>
RV_7,078.01a prati ketavaḥ prathamā adṛśrann ūrdhvā asyā añjayo vi śrayante |<BR>
RV_7,078.01c uṣo arvācā bṛhatā rathena jyotiṣmatā vāmam asmabhyaṃ vakṣi ||<BR>
RV_7,078.02a prati ṣīm agnir jarate samiddhaḥ prati viprāso matibhir gṛṇantaḥ |<BR>
RV_7,078.02c uṣā yāti jyotiṣā bādhamānā viśvā tamāṃsi duritāpa devī ||<BR>
RV_7,078.03a etā u tyāḥ praty adṛśran purastāj jyotir yacchantīr uṣaso vibhātīḥ |<BR>
RV_7,078.03c ajījanan sūryaṃ yajñam agnim apācīnaṃ tamo agād ajuṣṭam ||<BR>
RV_7,078.04a aceti divo duhitā maghonī viśve paśyanty uṣasaṃ vibhātīm |<BR>
RV_7,078.04c āsthād rathaṃ svadhayā yujyamānam ā yam aśvāsaḥ suyujo vahanti ||<BR>
RV_7,078.05a prati tvādya sumanaso budhantāsmākāso maghavāno vayaṃ ca |<BR>
RV_7,078.05c tilvilāyadhvam uṣaso vibhātīr yūyam pāta svastibhiḥ sadā naḥ ||<BR>
<BR>
RV_7,079.01a vy uṣā āvaḥ pathyā janānām pañca kṣitīr mānuṣīr bodhayantī |<BR>
RV_7,079.01c susaṃdṛgbhir ukṣabhir bhānum aśred vi sūryo rodasī cakṣasāvaḥ ||<BR>
RV_7,079.02a vy añjate divo anteṣv aktūn viśo na yuktā uṣaso yatante |<BR>
RV_7,079.02c saṃ te gāvas tama ā vartayanti jyotir yacchanti saviteva bāhū ||<BR>
RV_7,079.03a abhūd uṣā indratamā maghony ajījanat suvitāya śravāṃsi |<BR>
RV_7,079.03c vi divo devī duhitā dadhāty aṅgirastamā sukṛte vasūni ||<BR>
RV_7,079.04a tāvad uṣo rādho asmabhyaṃ rāsva yāvat stotṛbhyo arado gṛṇānā |<BR>
RV_7,079.04c yāṃ tvā jajñur vṛṣabhasyā raveṇa vi dṛḷhasya duro adrer aurṇoḥ ||<BR>
RV_7,079.05a devaṃ-devaṃ rādhase codayanty asmadryak sūnṛtā īrayantī |<BR>
RV_7,079.05c vyucchantī naḥ sanaye dhiyo dhā yūyam pāta svastibhiḥ sadā naḥ ||<BR>
<BR>
RV_7,080.01a prati stomebhir uṣasaṃ vasiṣṭhā gīrbhir viprāsaḥ prathamā abudhran |<BR>
RV_7,080.01c vivartayantīṃ rajasī samante āviṣkṛṇvatīm bhuvanāni viśvā ||<BR>
RV_7,080.02a eṣā syā navyam āyur dadhānā gūḍhvī tamo jyotiṣoṣā abodhi |<BR>
RV_7,080.02c agra eti yuvatir ahrayāṇā prācikitat sūryaṃ yajñam agnim ||<BR>
RV_7,080.03a aśvāvatīr gomatīr na uṣāso vīravatīḥ sadam ucchantu bhadrāḥ |<BR>
RV_7,080.03c ghṛtaṃ duhānā viśvataḥ prapītā yūyam pāta svastibhiḥ sadā naḥ ||<BR>
<BR>
RV_7,081.01a praty u adarśy āyaty ucchantī duhitā divaḥ |<BR>
RV_7,081.01c apo mahi vyayati cakṣase tamo jyotiṣ kṛṇoti sūnarī ||<BR>
RV_7,081.02a ud usriyāḥ sṛjate sūryaḥ sacāṃ udyan nakṣatram arcivat |<BR>
RV_7,081.02c taved uṣo vyuṣi sūryasya ca sam bhaktena gamemahi ||<BR>
RV_7,081.03a prati tvā duhitar diva uṣo jīrā abhutsmahi |<BR>
RV_7,081.03c yā vahasi puru spārhaṃ vananvati ratnaṃ na dāśuṣe mayaḥ ||<BR>
RV_7,081.04a ucchantī yā kṛṇoṣi maṃhanā mahi prakhyai devi svar dṛśe |<BR>
RV_7,081.04c tasyās te ratnabhāja īmahe vayaṃ syāma mātur na sūnavaḥ ||<BR>
RV_7,081.05a tac citraṃ rādha ā bharoṣo yad dīrghaśruttamam |<BR>
RV_7,081.05c yat te divo duhitar martabhojanaṃ tad rāsva bhunajāmahai ||<BR>
RV_7,081.06a śravaḥ sūribhyo amṛtaṃ vasutvanaṃ vājāṃ asmabhyaṃ gomataḥ |<BR>
RV_7,081.06c codayitrī maghonaḥ sūnṛtāvaty uṣā ucchad apa sridhaḥ ||<BR>
<BR>
RV_7,082.01a indrāvaruṇā yuvam adhvarāya no viśe janāya mahi śarma yacchatam |<BR>
RV_7,082.01c dīrghaprayajyum ati yo vanuṣyati vayaṃ jayema pṛtanāsu dūḍhyaḥ ||<BR>
RV_7,082.02a samrāḷ anyaḥ svarāḷ anya ucyate vām mahāntāv indrāvaruṇā mahāvasū |<BR>
RV_7,082.02c viśve devāsaḥ parame vyomani saṃ vām ojo vṛṣaṇā sam balaṃ dadhuḥ ||<BR>
RV_7,082.03a anv apāṃ khāny atṛntam ojasā sūryam airayataṃ divi prabhum |<BR>
RV_7,082.03c indrāvaruṇā made asya māyino 'pinvatam apitaḥ pinvataṃ dhiyaḥ ||<BR>
RV_7,082.04a yuvām id yutsu pṛtanāsu vahnayo yuvāṃ kṣemasya prasave mitajñavaḥ |<BR>
RV_7,082.04c īśānā vasva ubhayasya kārava indrāvaruṇā suhavā havāmahe ||<BR>
RV_7,082.05a indrāvaruṇā yad imāni cakrathur viśvā jātāni bhuvanasya majmanā |<BR>
RV_7,082.05c kṣemeṇa mitro varuṇaṃ duvasyati marudbhir ugraḥ śubham anya īyate ||<BR>
RV_7,082.06a mahe śulkāya varuṇasya nu tviṣa ojo mimāte dhruvam asya yat svam |<BR>
RV_7,082.06c ajāmim anyaḥ śnathayantam ātirad dabhrebhir anyaḥ pra vṛṇoti bhūyasaḥ ||<BR>
RV_7,082.07a na tam aṃho na duritāni martyam indrāvaruṇā na tapaḥ kutaś cana |<BR>
RV_7,082.07c yasya devā gacchatho vītho adhvaraṃ na tam martasya naśate parihvṛtiḥ ||<BR>
RV_7,082.08a arvāṅ narā daivyenāvasā gataṃ śṛṇutaṃ havaṃ yadi me jujoṣathaḥ |<BR>
RV_7,082.08c yuvor hi sakhyam uta vā yad āpyam mārḍīkam indrāvaruṇā ni yacchatam ||<BR>
RV_7,082.09a asmākam indrāvaruṇā bhare-bhare puroyodhā bhavataṃ kṛṣṭyojasā |<BR>
RV_7,082.09c yad vāṃ havanta ubhaye adha spṛdhi naras tokasya tanayasya sātiṣu ||<BR>
RV_7,082.10a asme indro varuṇo mitro aryamā dyumnaṃ yacchantu mahi śarma saprathaḥ |<BR>
RV_7,082.10c avadhraṃ jyotir aditer ṛtāvṛdho devasya ślokaṃ savitur manāmahe ||<BR>
<BR>
RV_7,083.01a yuvāṃ narā paśyamānāsa āpyam prācā gavyantaḥ pṛthuparśavo yayuḥ |<BR>
RV_7,083.01c dāsā ca vṛtrā hatam āryāṇi ca sudāsam indrāvaruṇāvasāvatam ||<BR>
RV_7,083.02a yatrā naraḥ samayante kṛtadhvajo yasminn ājā bhavati kiṃ cana priyam |<BR>
RV_7,083.02c yatrā bhayante bhuvanā svardṛśas tatrā na indrāvaruṇādhi vocatam ||<BR>
RV_7,083.03a sam bhūmyā antā dhvasirā adṛkṣatendrāvaruṇā divi ghoṣa āruhat |<BR>
RV_7,083.03c asthur janānām upa mām arātayo 'rvāg avasā havanaśrutā gatam ||<BR>
RV_7,083.04a indrāvaruṇā vadhanābhir aprati bhedaṃ vanvantā pra sudāsam āvatam |<BR>
RV_7,083.04c brahmāṇy eṣāṃ śṛṇutaṃ havīmani satyā tṛtsūnām abhavat purohitiḥ ||<BR>
RV_7,083.05a indrāvaruṇāv abhy ā tapanti māghāny aryo vanuṣām arātayaḥ |<BR>
RV_7,083.05c yuvaṃ hi vasva ubhayasya rājatho 'dha smā no 'vatam pārye divi ||<BR>
RV_7,083.06a yuvāṃ havanta ubhayāsa ājiṣv indraṃ ca vasvo varuṇaṃ ca sātaye |<BR>
RV_7,083.06c yatra rājabhir daśabhir nibādhitam pra sudāsam āvataṃ tṛtsubhiḥ saha ||<BR>
RV_7,083.07a daśa rājānaḥ samitā ayajyavaḥ sudāsam indrāvaruṇā na yuyudhuḥ |<BR>
RV_7,083.07c satyā nṛṇām admasadām upastutir devā eṣām abhavan devahūtiṣu ||<BR>
RV_7,083.08a dāśarājñe pariyattāya viśvataḥ sudāsa indrāvaruṇāv aśikṣatam |<BR>
RV_7,083.08c śvityañco yatra namasā kapardino dhiyā dhīvanto asapanta tṛtsavaḥ ||<BR>
RV_7,083.09a vṛtrāṇy anyaḥ samitheṣu jighnate vratāny anyo abhi rakṣate sadā |<BR>
RV_7,083.09c havāmahe vāṃ vṛṣaṇā suvṛktibhir asme indrāvaruṇā śarma yacchatam ||<BR>
RV_7,083.10a asme indro varuṇo mitro aryamā dyumnaṃ yacchantu mahi śarma saprathaḥ |<BR>
RV_7,083.10c avadhraṃ jyotir aditer ṛtāvṛdho devasya ślokaṃ savitur manāmahe ||<BR>
<BR>
RV_7,084.01a ā vāṃ rājānāv adhvare vavṛtyāṃ havyebhir indrāvaruṇā namobhiḥ |<BR>
RV_7,084.01c pra vāṃ ghṛtācī bāhvor dadhānā pari tmanā viṣurūpā jigāti ||<BR>
RV_7,084.02a yuvo rāṣṭram bṛhad invati dyaur yau setṛbhir arajjubhiḥ sinīthaḥ |<BR>
RV_7,084.02c pari no heḷo varuṇasya vṛjyā uruṃ na indraḥ kṛṇavad u lokam ||<BR>
RV_7,084.03a kṛtaṃ no yajñaṃ vidatheṣu cāruṃ kṛtam brahmāṇi sūriṣu praśastā |<BR>
RV_7,084.03c upo rayir devajūto na etu pra ṇa spārhābhir ūtibhis tiretam ||<BR>
RV_7,084.04a asme indrāvaruṇā viśvavāraṃ rayiṃ dhattaṃ vasumantam purukṣum |<BR>
RV_7,084.04c pra ya ādityo anṛtā mināty amitā śūro dayate vasūni ||<BR>
RV_7,084.05a iyam indraṃ varuṇam aṣṭa me gīḥ prāvat toke tanaye tūtujānā |<BR>
RV_7,084.05c suratnāso devavītiṃ gamema yūyam pāta svastibhiḥ sadā naḥ ||<BR>
<BR>
RV_7,085.01a punīṣe vām arakṣasam manīṣāṃ somam indrāya varuṇāya juhvat |<BR>
RV_7,085.01c ghṛtapratīkām uṣasaṃ na devīṃ tā no yāmann uruṣyatām abhīke ||<BR>
RV_7,085.02a spardhante vā u devahūye atra yeṣu dhvajeṣu didyavaḥ patanti |<BR>
RV_7,085.02c yuvaṃ tāṃ indrāvaruṇāv amitrān hatam parācaḥ śarvā viṣūcaḥ ||<BR>
RV_7,085.03a āpaś cid dhi svayaśasaḥ sadassu devīr indraṃ varuṇaṃ devatā dhuḥ |<BR>
RV_7,085.03c kṛṣṭīr anyo dhārayati praviktā vṛtrāṇy anyo apratīni hanti ||<BR>
RV_7,085.04a sa sukratur ṛtacid astu hotā ya āditya śavasā vāṃ namasvān |<BR>
RV_7,085.04c āvavartad avase vāṃ haviṣmān asad it sa suvitāya prayasvān ||<BR>
RV_7,085.05a iyam indraṃ varuṇam aṣṭa me gīḥ prāvat toke tanaye tūtujānā |<BR>
RV_7,085.05c suratnāso devavītiṃ gamema yūyam pāta svastibhiḥ sadā naḥ ||<BR>
<BR>
RV_7,086.01a dhīrā tv asya mahinā janūṃṣi vi yas tastambha rodasī cid urvī |<BR>
RV_7,086.01c pra nākam ṛṣvaṃ nunude bṛhantaṃ dvitā nakṣatram paprathac ca bhūma ||<BR>
RV_7,086.02a uta svayā tanvā saṃ vade tat kadā nv antar varuṇe bhuvāni |<BR>
RV_7,086.02c kim me havyam ahṛṇāno juṣeta kadā mṛḷīkaṃ sumanā abhi khyam ||<BR>
RV_7,086.03a pṛcche tad eno varuṇa didṛkṣūpo emi cikituṣo vipṛccham |<BR>
RV_7,086.03c samānam in me kavayaś cid āhur ayaṃ ha tubhyaṃ varuṇo hṛṇīte ||<BR>
RV_7,086.04a kim āga āsa varuṇa jyeṣṭhaṃ yat stotāraṃ jighāṃsasi sakhāyam |<BR>
RV_7,086.04c pra tan me voco dūḷabha svadhāvo 'va tvānenā namasā tura iyām ||<BR>
RV_7,086.05a ava drugdhāni pitryā sṛjā no 'va yā vayaṃ cakṛmā tanūbhiḥ |<BR>
RV_7,086.05c ava rājan paśutṛpaṃ na tāyuṃ sṛjā vatsaṃ na dāmno vasiṣṭham ||<BR>
RV_7,086.06a na sa svo dakṣo varuṇa dhrutiḥ sā surā manyur vibhīdako acittiḥ |<BR>
RV_7,086.06c asti jyāyān kanīyasa upāre svapnaś caned anṛtasya prayotā ||<BR>
RV_7,086.07a araṃ dāso na mīḷhuṣe karāṇy ahaṃ devāya bhūrṇaye 'nāgāḥ |<BR>
RV_7,086.07c acetayad acito devo aryo gṛtsaṃ rāye kavitaro junāti ||<BR>
RV_7,086.08a ayaṃ su tubhyaṃ varuṇa svadhāvo hṛdi stoma upaśritaś cid astu |<BR>
RV_7,086.08c śaṃ naḥ kṣeme śam u yoge no astu yūyam pāta svastibhiḥ sadā naḥ ||<BR>
<BR>
RV_7,087.01a radat patho varuṇaḥ sūryāya prārṇāṃsi samudriyā nadīnām |<BR>
RV_7,087.01c sargo na sṛṣṭo arvatīr ṛtāyañ cakāra mahīr avanīr ahabhyaḥ ||<BR>
RV_7,087.02a ātmā te vāto raja ā navīnot paśur na bhūrṇir yavase sasavān |<BR>
RV_7,087.02c antar mahī bṛhatī rodasīme viśvā te dhāma varuṇa priyāṇi ||<BR>
RV_7,087.03a pari spaśo varuṇasya smadiṣṭā ubhe paśyanti rodasī sumeke |<BR>
RV_7,087.03c ṛtāvānaḥ kavayo yajñadhīrāḥ pracetaso ya iṣayanta manma ||<BR>
RV_7,087.04a uvāca me varuṇo medhirāya triḥ sapta nāmāghnyā bibharti |<BR>
RV_7,087.04c vidvān padasya guhyā na vocad yugāya vipra uparāya śikṣan ||<BR>
RV_7,087.05a tisro dyāvo nihitā antar asmin tisro bhūmīr uparāḥ ṣaḍvidhānāḥ |<BR>
RV_7,087.05c gṛtso rājā varuṇaś cakra etaṃ divi preṅkhaṃ hiraṇyayaṃ śubhe kam ||<BR>
RV_7,087.06a ava sindhuṃ varuṇo dyaur iva sthād drapso na śveto mṛgas tuviṣmān |<BR>
RV_7,087.06c gambhīraśaṃso rajaso vimānaḥ supārakṣatraḥ sato asya rājā ||<BR>
RV_7,087.07a yo mṛḷayāti cakruṣe cid āgo vayaṃ syāma varuṇe anāgāḥ |<BR>
RV_7,087.07c anu vratāny aditer ṛdhanto yūyam pāta svastibhiḥ sadā naḥ ||<BR>
<BR>
RV_7,088.01a pra śundhyuvaṃ varuṇāya preṣṭhām matiṃ vasiṣṭha mīḷhuṣe bharasva |<BR>
RV_7,088.01c ya īm arvāñcaṃ karate yajatraṃ sahasrāmaghaṃ vṛṣaṇam bṛhantam ||<BR>
RV_7,088.02a adhā nv asya saṃdṛśaṃ jaganvān agner anīkaṃ varuṇasya maṃsi |<BR>
RV_7,088.02c svar yad aśmann adhipā u andho 'bhi mā vapur dṛśaye ninīyāt ||<BR>
RV_7,088.03a ā yad ruhāva varuṇaś ca nāvam pra yat samudram īrayāva madhyam |<BR>
RV_7,088.03c adhi yad apāṃ snubhiś carāva pra preṅkha īṅkhayāvahai śubhe kam ||<BR>
RV_7,088.04a vasiṣṭhaṃ ha varuṇo nāvy ādhād ṛṣiṃ cakāra svapā mahobhiḥ |<BR>
RV_7,088.04c stotāraṃ vipraḥ sudinatve ahnāṃ yān nu dyāvas tatanan yād uṣāsaḥ ||<BR>
RV_7,088.05a kva tyāni nau sakhyā babhūvuḥ sacāvahe yad avṛkam purā cit |<BR>
RV_7,088.05c bṛhantam mānaṃ varuṇa svadhāvaḥ sahasradvāraṃ jagamā gṛhaṃ te ||<BR>
RV_7,088.06a ya āpir nityo varuṇa priyaḥ san tvām āgāṃsi kṛṇavat sakhā te |<BR>
RV_7,088.06c mā ta enasvanto yakṣin bhujema yandhi ṣmā vipra stuvate varūtham ||<BR>
RV_7,088.07a dhruvāsu tvāsu kṣitiṣu kṣiyanto vy asmat pāśaṃ varuṇo mumocat |<BR>
RV_7,088.07c avo vanvānā aditer upasthād yūyam pāta svastibhiḥ sadā naḥ ||<BR>
<BR>
RV_7,089.01a mo ṣu varuṇa mṛnmayaṃ gṛhaṃ rājann ahaṃ gamam |<BR>
RV_7,089.01c mṛḷā sukṣatra mṛḷaya ||<BR>
RV_7,089.02a yad emi prasphurann iva dṛtir na dhmāto adrivaḥ |<BR>
RV_7,089.02c mṛḷā sukṣatra mṛḷaya ||<BR>
RV_7,089.03a kratvaḥ samaha dīnatā pratīpaṃ jagamā śuce |<BR>
RV_7,089.03c mṛḷā sukṣatra mṛḷaya ||<BR>
RV_7,089.04a apām madhye tasthivāṃsaṃ tṛṣṇāvidaj jaritāram |<BR>
RV_7,089.04c mṛḷā sukṣatra mṛḷaya ||<BR>
RV_7,089.05a yat kiṃ cedaṃ varuṇa daivye jane 'bhidroham manuṣyāś carāmasi |<BR>
RV_7,089.05c acittī yat tava dharmā yuyopima mā nas tasmād enaso deva rīriṣaḥ ||<BR>
<BR>
RV_7,090.01a pra vīrayā śucayo dadrire vām adhvaryubhir madhumantaḥ sutāsaḥ |<BR>
RV_7,090.01c vaha vāyo niyuto yāhy acchā pibā sutasyāndhaso madāya ||<BR>
RV_7,090.02a īśānāya prahutiṃ yas ta ānaṭ chuciṃ somaṃ śucipās tubhyaṃ vāyo |<BR>
RV_7,090.02c kṛṇoṣi tam martyeṣu praśastaṃ jāto-jāto jāyate vājy asya ||<BR>
RV_7,090.03a rāye nu yaṃ jajñatū rodasīme rāye devī dhiṣaṇā dhāti devam |<BR>
RV_7,090.03c adha vāyuṃ niyutaḥ saścata svā uta śvetaṃ vasudhitiṃ nireke ||<BR>
RV_7,090.04a ucchann uṣasaḥ sudinā ariprā uru jyotir vividur dīdhyānāḥ |<BR>
RV_7,090.04c gavyaṃ cid ūrvam uśijo vi vavrus teṣām anu pradivaḥ sasrur āpaḥ ||<BR>
RV_7,090.05a te satyena manasā dīdhyānāḥ svena yuktāsaḥ kratunā vahanti |<BR>
RV_7,090.05c indravāyū vīravāhaṃ rathaṃ vām īśānayor abhi pṛkṣaḥ sacante ||<BR>
RV_7,090.06a īśānāso ye dadhate svar ṇo gobhir aśvebhir vasubhir hiraṇyaiḥ |<BR>
RV_7,090.06c indravāyū sūrayo viśvam āyur arvadbhir vīraiḥ pṛtanāsu sahyuḥ ||<BR>
RV_7,090.07a arvanto na śravaso bhikṣamāṇā indravāyū suṣṭutibhir vasiṣṭhāḥ |<BR>
RV_7,090.07c vājayantaḥ sv avase huvema yūyam pāta svastibhiḥ sadā naḥ ||<BR>
<BR>
RV_7,091.01a kuvid aṅga namasā ye vṛdhāsaḥ purā devā anavadyāsa āsan |<BR>
RV_7,091.01c te vāyave manave bādhitāyāvāsayann uṣasaṃ sūryeṇa ||<BR>
RV_7,091.02a uśantā dūtā na dabhāya gopā māsaś ca pāthaḥ śaradaś ca pūrvīḥ |<BR>
RV_7,091.02c indravāyū suṣṭutir vām iyānā mārḍīkam īṭṭe suvitaṃ ca navyam ||<BR>
RV_7,091.03a pīvoannāṃ rayivṛdhaḥ sumedhāḥ śvetaḥ siṣakti niyutām abhiśrīḥ |<BR>
RV_7,091.03c te vāyave samanaso vi tasthur viśven naraḥ svapatyāni cakruḥ ||<BR>
RV_7,091.04a yāvat taras tanvo yāvad ojo yāvan naraś cakṣasā dīdhyānāḥ |<BR>
RV_7,091.04c śuciṃ somaṃ śucipā pātam asme indravāyū sadatam barhir edam ||<BR>
RV_7,091.05a niyuvānā niyuta spārhavīrā indravāyū sarathaṃ yātam arvāk |<BR>
RV_7,091.05c idaṃ hi vām prabhṛtam madhvo agram adha prīṇānā vi mumuktam asme ||<BR>
RV_7,091.06a yā vāṃ śataṃ niyuto yāḥ sahasram indravāyū viśvavārāḥ sacante |<BR>
RV_7,091.06c ābhir yātaṃ suvidatrābhir arvāk pātaṃ narā pratibhṛtasya madhvaḥ ||<BR>
RV_7,091.07a arvanto na śravaso bhikṣamāṇā indravāyū suṣṭutibhir vasiṣṭhāḥ |<BR>
RV_7,091.07c vājayantaḥ sv avase huvema yūyam pāta svastibhiḥ sadā naḥ ||<BR>
<BR>
RV_7,092.01a ā vāyo bhūṣa śucipā upa naḥ sahasraṃ te niyuto viśvavāra |<BR>
RV_7,092.01c upo te andho madyam ayāmi yasya deva dadhiṣe pūrvapeyam ||<BR>
RV_7,092.02a pra sotā jīro adhvareṣv asthāt somam indrāya vāyave pibadhyai |<BR>
RV_7,092.02c pra yad vām madhvo agriyam bharanty adhvaryavo devayantaḥ śacībhiḥ ||<BR>
RV_7,092.03a pra yābhir yāsi dāśvāṃsam acchā niyudbhir vāyav iṣṭaye duroṇe |<BR>
RV_7,092.03c ni no rayiṃ subhojasaṃ yuvasva ni vīraṃ gavyam aśvyaṃ ca rādhaḥ ||<BR>
RV_7,092.04a ye vāyava indramādanāsa ādevāso nitośanāso aryaḥ |<BR>
RV_7,092.04c ghnanto vṛtrāṇi sūribhiḥ ṣyāma sāsahvāṃso yudhā nṛbhir amitrān ||<BR>
RV_7,092.05a ā no niyudbhiḥ śatinībhir adhvaraṃ sahasriṇībhir upa yāhi yajñam |<BR>
RV_7,092.05c vāyo asmin savane mādayasva yūyam pāta svastibhiḥ sadā naḥ ||<BR>
<BR>
RV_7,093.01a śuciṃ nu stomaṃ navajātam adyendrāgnī vṛtrahaṇā juṣethām |<BR>
RV_7,093.01c ubhā hi vāṃ suhavā johavīmi tā vājaṃ sadya uśate dheṣṭhā ||<BR>
RV_7,093.02a tā sānasī śavasānā hi bhūtaṃ sākaṃvṛdhā śavasā śūśuvāṃsā |<BR>
RV_7,093.02c kṣayantau rāyo yavasasya bhūreḥ pṛṅktaṃ vājasya sthavirasya ghṛṣveḥ ||<BR>
RV_7,093.03a upo ha yad vidathaṃ vājino gur dhībhir viprāḥ pramatim icchamānāḥ |<BR>
RV_7,093.03c arvanto na kāṣṭhāṃ nakṣamāṇā indrāgnī johuvato naras te ||<BR>
RV_7,093.04a gīrbhir vipraḥ pramatim icchamāna īṭṭe rayiṃ yaśasam pūrvabhājam |<BR>
RV_7,093.04c indrāgnī vṛtrahaṇā suvajrā pra no navyebhis tirataṃ deṣṇaiḥ ||<BR>
RV_7,093.05a saṃ yan mahī mithatī spardhamāne tanūrucā śūrasātā yataite |<BR>
RV_7,093.05c adevayuṃ vidathe devayubhiḥ satrā hataṃ somasutā janena ||<BR>
RV_7,093.06a imām u ṣu somasutim upa na endrāgnī saumanasāya yātam |<BR>
RV_7,093.06c nū cid dhi parimamnāthe asmān ā vāṃ śaśvadbhir vavṛtīya vājaiḥ ||<BR>
RV_7,093.07a so agna enā namasā samiddho 'cchā mitraṃ varuṇam indraṃ voceḥ |<BR>
RV_7,093.07c yat sīm āgaś cakṛmā tat su mṛḷa tad aryamāditiḥ śiśrathantu ||<BR>
RV_7,093.08a etā agna āśuṣāṇāsa iṣṭīr yuvoḥ sacābhy aśyāma vājān |<BR>
RV_7,093.08c mendro no viṣṇur marutaḥ pari khyan yūyam pāta svastibhiḥ sadā naḥ ||<BR>
<BR>
RV_7,094.01a iyaṃ vām asya manmana indrāgnī pūrvyastutiḥ |<BR>
RV_7,094.01c abhrād vṛṣṭir ivājani ||<BR>
RV_7,094.02a śṛṇutaṃ jaritur havam indrāgnī vanataṃ giraḥ |<BR>
RV_7,094.02c īśānā pipyataṃ dhiyaḥ ||<BR>
RV_7,094.03a mā pāpatvāya no narendrāgnī mābhiśastaye |<BR>
RV_7,094.03c mā no rīradhataṃ nide ||<BR>
RV_7,094.04a indre agnā namo bṛhat suvṛktim erayāmahe |<BR>
RV_7,094.04c dhiyā dhenā avasyavaḥ ||<BR>
RV_7,094.05a tā hi śaśvanta īḷata itthā viprāsa ūtaye |<BR>
RV_7,094.05c sabādho vājasātaye ||<BR>
RV_7,094.06a tā vāṃ gīrbhir vipanyavaḥ prayasvanto havāmahe |<BR>
RV_7,094.06c medhasātā saniṣyavaḥ ||<BR>
RV_7,094.07a indrāgnī avasā gatam asmabhyaṃ carṣaṇīsahā |<BR>
RV_7,094.07c mā no duḥśaṃsa īśata ||<BR>
RV_7,094.08a mā kasya no araruṣo dhūrtiḥ praṇaṅ martyasya |<BR>
RV_7,094.08c indrāgnī śarma yacchatam ||<BR>
RV_7,094.09a gomad dhiraṇyavad vasu yad vām aśvāvad īmahe |<BR>
RV_7,094.09c indrāgnī tad vanemahi ||<BR>
RV_7,094.10a yat soma ā sute nara indrāgnī ajohavuḥ |<BR>
RV_7,094.10c saptīvantā saparyavaḥ ||<BR>
RV_7,094.11a ukthebhir vṛtrahantamā yā mandānā cid ā girā |<BR>
RV_7,094.11c āṅgūṣair āvivāsataḥ ||<BR>
RV_7,094.12a tāv id duḥśaṃsam martyaṃ durvidvāṃsaṃ rakṣasvinam |<BR>
RV_7,094.12c ābhogaṃ hanmanā hatam udadhiṃ hanmanā hatam ||<BR>
<BR>
RV_7,095.01a pra kṣodasā dhāyasā sasra eṣā sarasvatī dharuṇam āyasī pūḥ |<BR>
RV_7,095.01c prabābadhānā rathyeva yāti viśvā apo mahinā sindhur anyāḥ ||<BR>
RV_7,095.02a ekācetat sarasvatī nadīnāṃ śucir yatī giribhya ā samudrāt |<BR>
RV_7,095.02c rāyaś cetantī bhuvanasya bhūrer ghṛtam payo duduhe nāhuṣāya ||<BR>
RV_7,095.03a sa vāvṛdhe naryo yoṣaṇāsu vṛṣā śiśur vṛṣabho yajñiyāsu |<BR>
RV_7,095.03c sa vājinam maghavadbhyo dadhāti vi sātaye tanvam māmṛjīta ||<BR>
RV_7,095.04a uta syā naḥ sarasvatī juṣāṇopa śravat subhagā yajṇe asmin |<BR>
RV_7,095.04c mitajñubhir namasyair iyānā rāyā yujā cid uttarā sakhibhyaḥ ||<BR>
RV_7,095.05a imā juhvānā yuṣmad ā namobhiḥ prati stomaṃ sarasvati juṣasva |<BR>
RV_7,095.05c tava śarman priyatame dadhānā upa stheyāma śaraṇaṃ na vṛkṣam ||<BR>
RV_7,095.06a ayam u te sarasvati vasiṣṭho dvārāv ṛtasya subhage vy āvaḥ |<BR>
RV_7,095.06c vardha śubhre stuvate rāsi vājān yūyam pāta svastibhiḥ sadā naḥ ||<BR>
<BR>
RV_7,096.01a bṛhad u gāyiṣe vaco 'suryā nadīnām |<BR>
RV_7,096.01c sarasvatīm in mahayā suvṛktibhi stomair vasiṣṭha rodasī ||<BR>
RV_7,096.02a ubhe yat te mahinā śubhre andhasī adhikṣiyanti pūravaḥ |<BR>
RV_7,096.02c sā no bodhy avitrī marutsakhā coda rādho maghonām ||<BR>
RV_7,096.03a bhadram id bhadrā kṛṇavat sarasvaty akavārī cetati vājinīvatī |<BR>
RV_7,096.03c gṛṇānā jamadagnivat stuvānā ca vasiṣṭhavat ||<BR>
RV_7,096.04a janīyanto nv agravaḥ putrīyantaḥ sudānavaḥ |<BR>
RV_7,096.04c sarasvantaṃ havāmahe ||<BR>
RV_7,096.05a ye te sarasva ūrmayo madhumanto ghṛtaścutaḥ |<BR>
RV_7,096.05c tebhir no 'vitā bhava ||<BR>
RV_7,096.06a pīpivāṃsaṃ sarasvata stanaṃ yo viśvadarśataḥ |<BR>
RV_7,096.06c bhakṣīmahi prajām iṣam ||<BR>
<BR>
RV_7,097.01a yajñe divo nṛṣadane pṛthivyā naro yatra devayavo madanti |<BR>
RV_7,097.01c indrāya yatra savanāni sunve gaman madāya prathamaṃ vayaś ca ||<BR>
RV_7,097.02a ā daivyā vṛṇīmahe 'vāṃsi bṛhaspatir no maha ā sakhāyaḥ |<BR>
RV_7,097.02c yathā bhavema mīḷhuṣe anāgā yo no dātā parāvataḥ piteva ||<BR>
RV_7,097.03a tam u jyeṣṭhaṃ namasā havirbhiḥ suśevam brahmaṇas patiṃ gṛṇīṣe |<BR>
RV_7,097.03c indraṃ śloko mahi daivyaḥ siṣaktu yo brahmaṇo devakṛtasya rājā ||<BR>
RV_7,097.04a sa ā no yoniṃ sadatu preṣṭho bṛhaspatir viśvavāro yo asti |<BR>
RV_7,097.04c kāmo rāyaḥ suvīryasya taṃ dāt parṣan no ati saścato ariṣṭān ||<BR>
RV_7,097.05a tam ā no arkam amṛtāya juṣṭam ime dhāsur amṛtāsaḥ purājāḥ |<BR>
RV_7,097.05c śucikrandaṃ yajatam pastyānām bṛhaspatim anarvāṇaṃ huvema ||<BR>
RV_7,097.06a taṃ śagmāso aruṣāso aśvā bṛhaspatiṃ sahavāho vahanti |<BR>
RV_7,097.06c sahaś cid yasya nīlavat sadhasthaṃ nabho na rūpam aruṣaṃ vasānāḥ ||<BR>
RV_7,097.07a sa hi śuciḥ śatapatraḥ sa śundhyur hiraṇyavāśīr iṣiraḥ svarṣāḥ |<BR>
RV_7,097.07c bṛhaspatiḥ sa svāveśa ṛṣvaḥ purū sakhibhya āsutiṃ kariṣṭhaḥ ||<BR>
RV_7,097.08a devī devasya rodasī janitrī bṛhaspatiṃ vāvṛdhatur mahitvā |<BR>
RV_7,097.08c dakṣāyyāya dakṣatā sakhāyaḥ karad brahmaṇe sutarā sugādhā ||<BR>
RV_7,097.09a iyaṃ vām brahmaṇas pate suvṛktir brahmendrāya vajriṇe akāri |<BR>
RV_7,097.09c aviṣṭaṃ dhiyo jigṛtam purandhīr jajastam aryo vanuṣām arātīḥ ||<BR>
RV_7,097.10a bṛhaspate yuvam indraś ca vasvo divyasyeśāthe uta pārthivasya |<BR>
RV_7,097.10c dhattaṃ rayiṃ stuvate kīraye cid yūyam pāta svastibhiḥ sadā naḥ ||<BR>
<BR>
RV_7,098.01a adhvaryavo 'ruṇaṃ dugdham aṃśuṃ juhotana vṛṣabhāya kṣitīnām |<BR>
RV_7,098.01c gaurād vedīyāṃ avapānam indro viśvāhed yāti sutasomam icchan ||<BR>
RV_7,098.02a yad dadhiṣe pradivi cārv annaṃ dive-dive pītim id asya vakṣi |<BR>
RV_7,098.02c uta hṛdota manasā juṣāṇa uśann indra prasthitān pāhi somān ||<BR>
RV_7,098.03a jajñānaḥ somaṃ sahase papātha pra te mātā mahimānam uvāca |<BR>
RV_7,098.03c endra paprāthorv antarikṣaṃ yudhā devebhyo varivaś cakartha ||<BR>
RV_7,098.04a yad yodhayā mahato manyamānān sākṣāma tān bāhubhiḥ śāśadānān |<BR>
RV_7,098.04c yad vā nṛbhir vṛta indrābhiyudhyās taṃ tvayājiṃ sauśravasaṃ jayema ||<BR>
RV_7,098.05a prendrasya vocam prathamā kṛtāni pra nūtanā maghavā yā cakāra |<BR>
RV_7,098.05c yaded adevīr asahiṣṭa māyā athābhavat kevalaḥ somo asya ||<BR>
RV_7,098.06a tavedaṃ viśvam abhitaḥ paśavyaṃ yat paśyasi cakṣasā sūryasya |<BR>
RV_7,098.06c gavām asi gopatir eka indra bhakṣīmahi te prayatasya vasvaḥ ||<BR>
RV_7,098.07a bṛhaspate yuvam indraś ca vasvo divyasyeśāthe uta pārthivasya |<BR>
RV_7,098.07c dhattaṃ rayiṃ stuvate kīraye cid yūyam pāta svastibhiḥ sadā naḥ ||<BR>
<BR>
RV_7,099.01a paro mātrayā tanvā vṛdhāna na te mahitvam anv aśnuvanti |<BR>
RV_7,099.01c ubhe te vidma rajasī pṛthivyā viṣṇo deva tvam paramasya vitse ||<BR>
RV_7,099.02a na te viṣṇo jāyamāno na jāto deva mahimnaḥ param antam āpa |<BR>
RV_7,099.02c ud astabhnā nākam ṛṣvam bṛhantaṃ dādhartha prācīṃ kakubham pṛthivyāḥ ||<BR>
RV_7,099.03a irāvatī dhenumatī hi bhūtaṃ sūyavasinī manuṣe daśasyā |<BR>
RV_7,099.03c vy astabhnā rodasī viṣṇav ete dādhartha pṛthivīm abhito mayūkhaiḥ ||<BR>
RV_7,099.04a uruṃ yajñāya cakrathur u lokaṃ janayantā sūryam uṣāsam agnim |<BR>
RV_7,099.04c dāsasya cid vṛṣaśiprasya māyā jaghnathur narā pṛtanājyeṣu ||<BR>
RV_7,099.05a indrāviṣṇū dṛṃhitāḥ śambarasya nava puro navatiṃ ca śnathiṣṭam |<BR>
RV_7,099.05c śataṃ varcinaḥ sahasraṃ ca sākaṃ hatho apraty asurasya vīrān ||<BR>
RV_7,099.06a iyam manīṣā bṛhatī bṛhantorukramā tavasā vardhayantī |<BR>
RV_7,099.06c rare vāṃ stomaṃ vidatheṣu viṣṇo pinvatam iṣo vṛjaneṣv indra ||<BR>
RV_7,099.07a vaṣaṭ te viṣṇav āsa ā kṛṇomi tan me juṣasva śipiviṣṭa havyam |<BR>
RV_7,099.07c vardhantu tvā suṣṭutayo giro me yūyam pāta svastibhiḥ sadā naḥ ||<BR>
<BR>
RV_7,100.01a nū marto dayate saniṣyan yo viṣṇava urugāyāya dāśat |<BR>
RV_7,100.01c pra yaḥ satrācā manasā yajāta etāvantaṃ naryam āvivāsāt ||<BR>
RV_7,100.02a tvaṃ viṣṇo sumatiṃ viśvajanyām aprayutām evayāvo matiṃ dāḥ |<BR>
RV_7,100.02c parco yathā naḥ suvitasya bhūrer aśvāvataḥ puruścandrasya rāyaḥ ||<BR>
RV_7,100.03a trir devaḥ pṛthivīm eṣa etāṃ vi cakrame śatarcasam mahitvā |<BR>
RV_7,100.03c pra viṣṇur astu tavasas tavīyān tveṣaṃ hy asya sthavirasya nāma ||<BR>
RV_7,100.04a vi cakrame pṛthivīm eṣa etāṃ kṣetrāya viṣṇur manuṣe daśasyan |<BR>
RV_7,100.04c dhruvāso asya kīrayo janāsa urukṣitiṃ sujanimā cakāra ||<BR>
RV_7,100.05a pra tat te adya śipiviṣṭa nāmāryaḥ śaṃsāmi vayunāni vidvān |<BR>
RV_7,100.05c taṃ tvā gṛṇāmi tavasam atavyān kṣayantam asya rajasaḥ parāke ||<BR>
RV_7,100.06a kim it te viṣṇo paricakṣyam bhūt pra yad vavakṣe śipiviṣṭo asmi |<BR>
RV_7,100.06c mā varpo asmad apa gūha etad yad anyarūpaḥ samithe babhūtha ||<BR>
RV_7,100.07a vaṣaṭ te viṣṇav āsa ā kṛṇomi tan me juṣasva śipiviṣṭa havyam |<BR>
RV_7,100.07c vardhantu tvā suṣṭutayo giro me yūyam pāta svastibhiḥ sadā naḥ ||<BR>
<BR>
RV_7,101.01a tisro vācaḥ pra vada jyotiragrā yā etad duhre madhudogham ūdhaḥ |<BR>
RV_7,101.01c sa vatsaṃ kṛṇvan garbham oṣadhīnāṃ sadyo jāto vṛṣabho roravīti ||<BR>
RV_7,101.02a yo vardhana oṣadhīnāṃ yo apāṃ yo viśvasya jagato deva īśe |<BR>
RV_7,101.02c sa tridhātu śaraṇaṃ śarma yaṃsat trivartu jyotiḥ svabhiṣṭy asme ||<BR>
RV_7,101.03a starīr u tvad bhavati sūta u tvad yathāvaśaṃ tanvaṃ cakra eṣaḥ |<BR>
RV_7,101.03c pituḥ payaḥ prati gṛbhṇāti mātā tena pitā vardhate tena putraḥ ||<BR>
RV_7,101.04a yasmin viśvāni bhuvanāni tasthus tisro dyāvas tredhā sasrur āpaḥ |<BR>
RV_7,101.04c trayaḥ kośāsa upasecanāso madhva ścotanty abhito virapśam ||<BR>
RV_7,101.05a idaṃ vacaḥ parjanyāya svarāje hṛdo astv antaraṃ taj jujoṣat |<BR>
RV_7,101.05c mayobhuvo vṛṣṭayaḥ santv asme supippalā oṣadhīr devagopāḥ ||<BR>
RV_7,101.06a sa retodhā vṛṣabhaḥ śaśvatīnāṃ tasminn ātmā jagatas tasthuṣaś ca |<BR>
RV_7,101.06c tan ma ṛtam pātu śataśāradāya yūyam pāta svastibhiḥ sadā naḥ ||<BR>
<BR>
RV_7,102.01a parjanyāya pra gāyata divas putrāya mīḷhuṣe |<BR>
RV_7,102.01c sa no yavasam icchatu ||<BR>
RV_7,102.02a yo garbham oṣadhīnāṃ gavāṃ kṛṇoty arvatām |<BR>
RV_7,102.02c parjanyaḥ puruṣīṇām ||<BR>
RV_7,102.03a tasmā id āsye havir juhotā madhumattamam |<BR>
RV_7,102.03c iḷāṃ naḥ saṃyataṃ karat ||<BR>
<BR>
RV_7,103.01a saṃvatsaraṃ śaśayānā brāhmaṇā vratacāriṇaḥ |<BR>
RV_7,103.01c vācam parjanyajinvitām pra maṇḍūkā avādiṣuḥ ||<BR>
RV_7,103.02a divyā āpo abhi yad enam āyan dṛtiṃ na śuṣkaṃ sarasī śayānam |<BR>
RV_7,103.02c gavām aha na māyur vatsinīnām maṇḍūkānāṃ vagnur atrā sam eti ||<BR>
RV_7,103.03a yad īm enāṃ uśato abhy avarṣīt tṛṣyāvataḥ prāvṛṣy āgatāyām |<BR>
RV_7,103.03c akhkhalīkṛtyā pitaraṃ na putro anyo anyam upa vadantam eti ||<BR>
RV_7,103.04a anyo anyam anu gṛbhṇāty enor apām prasarge yad amandiṣātām |<BR>
RV_7,103.04c maṇḍūko yad abhivṛṣṭaḥ kaniṣkan pṛśniḥ sampṛṅkte haritena vācam ||<BR>
RV_7,103.05a yad eṣām anyo anyasya vācaṃ śāktasyeva vadati śikṣamāṇaḥ |<BR>
RV_7,103.05c sarvaṃ tad eṣāṃ samṛdheva parva yat suvāco vadathanādhy apsu ||<BR>
RV_7,103.06a gomāyur eko ajamāyur ekaḥ pṛśnir eko harita eka eṣām |<BR>
RV_7,103.06c samānaṃ nāma bibhrato virūpāḥ purutrā vācam pipiśur vadantaḥ ||<BR>
RV_7,103.07a brāhmaṇāso atirātre na some saro na pūrṇam abhito vadantaḥ |<BR>
RV_7,103.07c saṃvatsarasya tad ahaḥ pari ṣṭha yan maṇḍūkāḥ prāvṛṣīṇam babhūva ||<BR>
RV_7,103.08a brāhmaṇāsaḥ somino vācam akrata brahma kṛṇvantaḥ parivatsarīṇam |<BR>
RV_7,103.08c adhvaryavo gharmiṇaḥ siṣvidānā āvir bhavanti guhyā na ke cit ||<BR>
RV_7,103.09a devahitiṃ jugupur dvādaśasya ṛtuṃ naro na pra minanty ete |<BR>
RV_7,103.09c saṃvatsare prāvṛṣy āgatāyāṃ taptā gharmā aśnuvate visargam ||<BR>
RV_7,103.10a gomāyur adād ajamāyur adāt pṛśnir adād dharito no vasūni |<BR>
RV_7,103.10c gavām maṇḍūkā dadataḥ śatāni sahasrasāve pra tiranta āyuḥ ||<BR>
<BR>
RV_7,104.01a indrāsomā tapataṃ rakṣa ubjataṃ ny arpayataṃ vṛṣaṇā tamovṛdhaḥ |<BR>
RV_7,104.01c parā śṛṇītam acito ny oṣataṃ hataṃ nudethāṃ ni śiśītam atriṇaḥ ||<BR>
RV_7,104.02a indrāsomā sam aghaśaṃsam abhy aghaṃ tapur yayastu carur agnivāṃ iva |<BR>
RV_7,104.02c brahmadviṣe kravyāde ghoracakṣase dveṣo dhattam anavāyaṃ kimīdine ||<BR>
RV_7,104.03a indrāsomā duṣkṛto vavre antar anārambhaṇe tamasi pra vidhyatam |<BR>
RV_7,104.03c yathā nātaḥ punar ekaś canodayat tad vām astu sahase manyumac chavaḥ ||<BR>
RV_7,104.04a indrāsomā vartayataṃ divo vadhaṃ sam pṛthivyā aghaśaṃsāya tarhaṇam |<BR>
RV_7,104.04c ut takṣataṃ svaryam parvatebhyo yena rakṣo vāvṛdhānaṃ nijūrvathaḥ ||<BR>
RV_7,104.05a indrāsomā vartayataṃ divas pary agnitaptebhir yuvam aśmahanmabhiḥ |<BR>
RV_7,104.05c tapurvadhebhir ajarebhir atriṇo ni parśāne vidhyataṃ yantu nisvaram ||<BR>
RV_7,104.06a indrāsomā pari vām bhūtu viśvata iyam matiḥ kakṣyāśveva vājinā |<BR>
RV_7,104.06c yāṃ vāṃ hotrām parihinomi medhayemā brahmāṇi nṛpatīva jinvatam ||<BR>
RV_7,104.07a prati smarethāṃ tujayadbhir evair hataṃ druho rakṣaso bhaṅgurāvataḥ |<BR>
RV_7,104.07c indrāsomā duṣkṛte mā sugam bhūd yo naḥ kadā cid abhidāsati druhā ||<BR>
RV_7,104.08a yo mā pākena manasā carantam abhicaṣṭe anṛtebhir vacobhiḥ |<BR>
RV_7,104.08c āpa iva kāśinā saṃgṛbhītā asann astv āsata indra vaktā ||<BR>
RV_7,104.09a ye pākaśaṃsaṃ viharanta evair ye vā bhadraṃ dūṣayanti svadhābhiḥ |<BR>
RV_7,104.09c ahaye vā tān pradadātu soma ā vā dadhātu nirṛter upasthe ||<BR>
RV_7,104.10a yo no rasaṃ dipsati pitvo agne yo aśvānāṃ yo gavāṃ yas tanūnām |<BR>
RV_7,104.10c ripu stena steyakṛd dabhram etu ni ṣa hīyatāṃ tanvā tanā ca ||<BR>
RV_7,104.11a paraḥ so astu tanvā tanā ca tisraḥ pṛthivīr adho astu viśvāḥ |<BR>
RV_7,104.11c prati śuṣyatu yaśo asya devā yo no divā dipsati yaś ca naktam ||<BR>
RV_7,104.12a suvijñānaṃ cikituṣe janāya sac cāsac ca vacasī paspṛdhāte |<BR>
RV_7,104.12c tayor yat satyaṃ yatarad ṛjīyas tad it somo 'vati hanty āsat ||<BR>
RV_7,104.13a na vā u somo vṛjinaṃ hinoti na kṣatriyam mithuyā dhārayantam |<BR>
RV_7,104.13c hanti rakṣo hanty āsad vadantam ubhāv indrasya prasitau śayāte ||<BR>
RV_7,104.14a yadi vāham anṛtadeva āsa moghaṃ vā devāṃ apyūhe agne |<BR>
RV_7,104.14c kim asmabhyaṃ jātavedo hṛṇīṣe droghavācas te nirṛthaṃ sacantām ||<BR>
RV_7,104.15a adyā murīya yadi yātudhāno asmi yadi vāyus tatapa pūruṣasya |<BR>
RV_7,104.15c adhā sa vīrair daśabhir vi yūyā yo mā moghaṃ yātudhānety āha ||<BR>
RV_7,104.16a yo māyātuṃ yātudhānety āha yo vā rakṣāḥ śucir asmīty āha |<BR>
RV_7,104.16c indras taṃ hantu mahatā vadhena viśvasya jantor adhamas padīṣṭa ||<BR>
RV_7,104.17a pra yā jigāti khargaleva naktam apa druhā tanvaṃ gūhamānā |<BR>
RV_7,104.17c vavrāṃ anantāṃ ava sā padīṣṭa grāvāṇo ghnantu rakṣasa upabdaiḥ ||<BR>
RV_7,104.18a vi tiṣṭhadhvam maruto vikṣv icchata gṛbhāyata rakṣasaḥ sam pinaṣṭana |<BR>
RV_7,104.18c vayo ye bhūtvī patayanti naktabhir ye vā ripo dadhire deve adhvare ||<BR>
RV_7,104.19a pra vartaya divo aśmānam indra somaśitam maghavan saṃ śiśādhi |<BR>
RV_7,104.19c prāktād apāktād adharād udaktād abhi jahi rakṣasaḥ parvatena ||<BR>
RV_7,104.20a eta u tye patayanti śvayātava indraṃ dipsanti dipsavo 'dābhyam |<BR>
RV_7,104.20c śiśīte śakraḥ piśunebhyo vadhaṃ nūnaṃ sṛjad aśaniṃ yātumadbhyaḥ ||<BR>
RV_7,104.21a indro yātūnām abhavat parāśaro havirmathīnām abhy āvivāsatām |<BR>
RV_7,104.21c abhīd u śakraḥ paraśur yathā vanam pātreva bhindan sata eti rakṣasaḥ ||<BR>
RV_7,104.22a ulūkayātuṃ śuśulūkayātuṃ jahi śvayātum uta kokayātum |<BR>
RV_7,104.22c suparṇayātum uta gṛdhrayātuṃ dṛṣadeva pra mṛṇa rakṣa indra ||<BR>
RV_7,104.23a mā no rakṣo abhi naḍ yātumāvatām apocchatu mithunā yā kimīdinā |<BR>
RV_7,104.23c pṛthivī naḥ pārthivāt pātv aṃhaso 'ntarikṣaṃ divyāt pātv asmān ||<BR>
RV_7,104.24a indra jahi pumāṃsaṃ yātudhānam uta striyam māyayā śāśadānām |<BR>
RV_7,104.24c vigrīvāso mūradevā ṛdantu mā te dṛśan sūryam uccarantam ||<BR>
RV_7,104.25a prati cakṣva vi cakṣvendraś ca soma jāgṛtam |<BR>
RV_7,104.25c rakṣobhyo vadham asyatam aśaniṃ yātumadbhyaḥ ||<BR>
<BR>
<BR>
_____________________________________________________________<BR>
<BR>
<BR>
<BR>
 <BR>
Ṛgveda 8<BR>
<BR>
<BR>
<BR>
RV_8,001.01a mā cid anyad vi śaṃsata sakhāyo mā riṣaṇyata |<BR>
RV_8,001.01c indram it stotā vṛṣaṇaṃ sacā sute muhur ukthā ca śaṃsata ||<BR>
RV_8,001.02a avakrakṣiṇaṃ vṛṣabhaṃ yathājuraṃ gāṃ na carṣaṇīsaham |<BR>
RV_8,001.02c vidveṣaṇaṃ saṃvananobhayaṅkaram maṃhiṣṭham ubhayāvinam ||<BR>
RV_8,001.03a yac cid dhi tvā janā ime nānā havanta ūtaye |<BR>
RV_8,001.03c asmākam brahmedam indra bhūtu te 'hā viśvā ca vardhanam ||<BR>
RV_8,001.04a vi tartūryante maghavan vipaścito 'ryo vipo janānām |<BR>
RV_8,001.04c upa kramasva pururūpam ā bhara vājaṃ nediṣṭham ūtaye ||<BR>
RV_8,001.05a mahe cana tvām adrivaḥ parā śulkāya deyām |<BR>
RV_8,001.05c na sahasrāya nāyutāya vajrivo na śatāya śatāmagha ||<BR>
RV_8,001.06a vasyāṃ indrāsi me pitur uta bhrātur abhuñjataḥ |<BR>
RV_8,001.06c mātā ca me chadayathaḥ samā vaso vasutvanāya rādhase ||<BR>
RV_8,001.07a kveyatha kved asi purutrā cid dhi te manaḥ |<BR>
RV_8,001.07c alarṣi yudhma khajakṛt purandara pra gāyatrā agāsiṣuḥ ||<BR>
RV_8,001.08a prāsmai gāyatram arcata vāvātur yaḥ purandaraḥ |<BR>
RV_8,001.08c yābhiḥ kāṇvasyopa barhir āsadaṃ yāsad vajrī bhinat puraḥ ||<BR>
RV_8,001.09a ye te santi daśagvinaḥ śatino ye sahasriṇaḥ |<BR>
RV_8,001.09c aśvāso ye te vṛṣaṇo raghudruvas tebhir nas tūyam ā gahi ||<BR>
RV_8,001.10a ā tv adya sabardughāṃ huve gāyatravepasam |<BR>
RV_8,001.10c indraṃ dhenuṃ sudughām anyām iṣam urudhārām araṅkṛtam ||<BR>
RV_8,001.11a yat tudat sūra etaśaṃ vaṅkū vātasya parṇinā |<BR>
RV_8,001.11c vahat kutsam ārjuneyaṃ śatakratuḥ tsarad gandharvam astṛtam ||<BR>
RV_8,001.12a ya ṛte cid abhiśriṣaḥ purā jatrubhya ātṛdaḥ |<BR>
RV_8,001.12c saṃdhātā saṃdhim maghavā purūvasur iṣkartā vihrutam punaḥ ||<BR>
RV_8,001.13a mā bhūma niṣṭyā ivendra tvad araṇā iva |<BR>
RV_8,001.13c vanāni na prajahitāny adrivo duroṣāso amanmahi ||<BR>
RV_8,001.14a amanmahīd anāśavo 'nugrāsaś ca vṛtrahan |<BR>
RV_8,001.14c sakṛt su te mahatā śūra rādhasā anu stomam mudīmahi ||<BR>
RV_8,001.15a yadi stomam mama śravad asmākam indram indavaḥ |<BR>
RV_8,001.15c tiraḥ pavitraṃ sasṛvāṃsa āśavo mandantu tugryāvṛdhaḥ ||<BR>
RV_8,001.16a ā tv adya sadhastutiṃ vāvātuḥ sakhyur ā gahi |<BR>
RV_8,001.16c upastutir maghonām pra tvāvatv adhā te vaśmi suṣṭutim ||<BR>
RV_8,001.17a sotā hi somam adribhir em enam apsu dhāvata |<BR>
RV_8,001.17c gavyā vastreva vāsayanta in naro nir dhukṣan vakṣaṇābhyaḥ ||<BR>
RV_8,001.18a adha jmo adha vā divo bṛhato rocanād adhi |<BR>
RV_8,001.18c ayā vardhasva tanvā girā mamā jātā sukrato pṛṇa ||<BR>
RV_8,001.19a indrāya su madintamaṃ somaṃ sotā vareṇyam |<BR>
RV_8,001.19c śakra eṇam pīpayad viśvayā dhiyā hinvānaṃ na vājayum ||<BR>
RV_8,001.20a mā tvā somasya galdayā sadā yācann ahaṃ girā |<BR>
RV_8,001.20c bhūrṇim mṛgaṃ na savaneṣu cukrudhaṃ ka īśānaṃ na yāciṣat ||<BR>
RV_8,001.21a madeneṣitam madam ugram ugreṇa śavasā |<BR>
RV_8,001.21c viśveṣāṃ tarutāram madacyutam made hi ṣmā dadāti naḥ ||<BR>
RV_8,001.22a śevāre vāryā puru devo martāya dāśuṣe |<BR>
RV_8,001.22c sa sunvate ca stuvate ca rāsate viśvagūrto ariṣṭutaḥ ||<BR>
RV_8,001.23a endra yāhi matsva citreṇa deva rādhasā |<BR>
RV_8,001.23c saro na prāsy udaraṃ sapītibhir ā somebhir uru sphiram ||<BR>
RV_8,001.24a ā tvā sahasram ā śataṃ yuktā rathe hiraṇyaye |<BR>
RV_8,001.24c brahmayujo haraya indra keśino vahantu somapītaye ||<BR>
RV_8,001.25a ā tvā rathe hiraṇyaye harī mayūraśepyā |<BR>
RV_8,001.25c śitipṛṣṭhā vahatām madhvo andhaso vivakṣaṇasya pītaye ||<BR>
RV_8,001.26a pibā tv asya girvaṇaḥ sutasya pūrvapā iva |<BR>
RV_8,001.26c pariṣkṛtasya rasina iyam āsutiś cārur madāya patyate ||<BR>
RV_8,001.27a ya eko asti daṃsanā mahāṃ ugro abhi vrataiḥ |<BR>
RV_8,001.27c gamat sa śiprī na sa yoṣad ā gamad dhavaṃ na pari varjati ||<BR>
RV_8,001.28a tvam puraṃ cariṣṇvaṃ vadhaiḥ śuṣṇasya sam piṇak |<BR>
RV_8,001.28c tvam bhā anu caro adha dvitā yad indra havyo bhuvaḥ ||<BR>
RV_8,001.29a mama tvā sūra udite mama madhyandine divaḥ |<BR>
RV_8,001.29c mama prapitve apiśarvare vasav ā stomāso avṛtsata ||<BR>
RV_8,001.30a stuhi stuhīd ete ghā te maṃhiṣṭhāso maghonām |<BR>
RV_8,001.30c ninditāśvaḥ prapathī paramajyā maghasya medhyātithe ||<BR>
RV_8,001.31a ā yad aśvān vananvataḥ śraddhayāhaṃ rathe ruham |<BR>
RV_8,001.31c uta vāmasya vasunaś ciketati yo asti yādvaḥ paśuḥ ||<BR>
RV_8,001.32a ya ṛjrā mahyam māmahe saha tvacā hiraṇyayā |<BR>
RV_8,001.32c eṣa viśvāny abhy astu saubhagāsaṅgasya svanadrathaḥ ||<BR>
RV_8,001.33a adha plāyogir ati dāsad anyān āsaṅgo agne daśabhiḥ sahasraiḥ |<BR>
RV_8,001.33c adhokṣaṇo daśa mahyaṃ ruśanto naḷā iva saraso nir atiṣṭhan ||<BR>
RV_8,001.34a anv asya sthūraṃ dadṛśe purastād anastha ūrur avarambamāṇaḥ |<BR>
RV_8,001.34c śaśvatī nāry abhicakṣyāha subhadram arya bhojanam bibharṣi ||<BR>
<BR>
RV_8,002.01a idaṃ vaso sutam andhaḥ pibā supūrṇam udaram |<BR>
RV_8,002.01c anābhayin rarimā te ||<BR>
RV_8,002.02a nṛbhir dhūtaḥ suto aśnair avyo vāraiḥ paripūtaḥ |<BR>
RV_8,002.02c aśvo na nikto nadīṣu ||<BR>
RV_8,002.03a taṃ te yavaṃ yathā gobhiḥ svādum akarma śrīṇantaḥ |<BR>
RV_8,002.03c indra tvāsmin sadhamāde ||<BR>
RV_8,002.04a indra it somapā eka indraḥ sutapā viśvāyuḥ |<BR>
RV_8,002.04c antar devān martyāṃś ca ||<BR>
RV_8,002.05a na yaṃ śukro na durāśīr na tṛprā uruvyacasam |<BR>
RV_8,002.05c apaspṛṇvate suhārdam ||<BR>
RV_8,002.06a gobhir yad īm anye asman mṛgaṃ na vrā mṛgayante |<BR>
RV_8,002.06c abhitsaranti dhenubhiḥ ||<BR>
RV_8,002.07a traya indrasya somāḥ sutāsaḥ santu devasya |<BR>
RV_8,002.07c sve kṣaye sutapāvnaḥ ||<BR>
RV_8,002.08a trayaḥ kośāsa ścotanti tisraś camvaḥ supūrṇāḥ |<BR>
RV_8,002.08c samāne adhi bhārman ||<BR>
RV_8,002.09a śucir asi puruniṣṭhāḥ kṣīrair madhyata āśīrtaḥ |<BR>
RV_8,002.09c dadhnā mandiṣṭhaḥ śūrasya ||<BR>
RV_8,002.10a ime ta indra somās tīvrā asme sutāsaḥ |<BR>
RV_8,002.10c śukrā āśiraṃ yācante ||<BR>
RV_8,002.11a tāṃ āśiram puroḷāśam indremaṃ somaṃ śrīṇīhi |<BR>
RV_8,002.11c revantaṃ hi tvā śṛṇomi ||<BR>
RV_8,002.12a hṛtsu pītāso yudhyante durmadāso na surāyām |<BR>
RV_8,002.12c ūdhar na nagnā jarante ||<BR>
RV_8,002.13a revāṃ id revata stotā syāt tvāvato maghonaḥ |<BR>
RV_8,002.13c pred u harivaḥ śrutasya ||<BR>
RV_8,002.14a ukthaṃ cana śasyamānam agor arir ā ciketa |<BR>
RV_8,002.14c na gāyatraṃ gīyamānam ||<BR>
RV_8,002.15a mā na indra pīyatnave mā śardhate parā dāḥ |<BR>
RV_8,002.15c śikṣā śacīvaḥ śacībhiḥ ||<BR>
RV_8,002.16a vayam u tvā tadidarthā indra tvāyantaḥ sakhāyaḥ |<BR>
RV_8,002.16c kaṇvā ukthebhir jarante ||<BR>
RV_8,002.17a na ghem anyad ā papana vajrinn apaso naviṣṭau |<BR>
RV_8,002.17c taved u stomaṃ ciketa ||<BR>
RV_8,002.18a icchanti devāḥ sunvantaṃ na svapnāya spṛhayanti |<BR>
RV_8,002.18c yanti pramādam atandrāḥ ||<BR>
RV_8,002.19a o ṣu pra yāhi vājebhir mā hṛṇīthā abhy asmān |<BR>
RV_8,002.19c mahāṃ iva yuvajāniḥ ||<BR>
RV_8,002.20a mo ṣv adya durhaṇāvān sāyaṃ karad āre asmat |<BR>
RV_8,002.20c aśrīra iva jāmātā ||<BR>
RV_8,002.21a vidmā hy asya vīrasya bhūridāvarīṃ sumatim |<BR>
RV_8,002.21c triṣu jātasya manāṃsi ||<BR>
RV_8,002.22a ā tū ṣiñca kaṇvamantaṃ na ghā vidma śavasānāt |<BR>
RV_8,002.22c yaśastaraṃ śatamūteḥ ||<BR>
RV_8,002.23a jyeṣṭhena sotar indrāya somaṃ vīrāya śakrāya |<BR>
RV_8,002.23c bharā piban naryāya ||<BR>
RV_8,002.24a yo vediṣṭho avyathiṣv aśvāvantaṃ jaritṛbhyaḥ |<BR>
RV_8,002.24c vājaṃ stotṛbhyo gomantam ||<BR>
RV_8,002.25a panyam-panyam it sotāra ā dhāvata madyāya |<BR>
RV_8,002.25c somaṃ vīrāya śūrāya ||<BR>
RV_8,002.26a pātā vṛtrahā sutam ā ghā gaman nāre asmat |<BR>
RV_8,002.26c ni yamate śatamūtiḥ ||<BR>
RV_8,002.27a eha harī brahmayujā śagmā vakṣataḥ sakhāyam |<BR>
RV_8,002.27c gīrbhiḥ śrutaṃ girvaṇasam ||<BR>
RV_8,002.28a svādavaḥ somā ā yāhi śrītāḥ somā ā yāhi |<BR>
RV_8,002.28c śiprinn ṛṣīvaḥ śacīvo nāyam acchā sadhamādam ||<BR>
RV_8,002.29a stutaś ca yās tvā vardhanti mahe rādhase nṛmṇāya |<BR>
RV_8,002.29c indra kāriṇaṃ vṛdhantaḥ ||<BR>
RV_8,002.30a giraś ca yās te girvāha ukthā ca tubhyaṃ tāni |<BR>
RV_8,002.30c satrā dadhire śavāṃsi ||<BR>
RV_8,002.31a eved eṣa tuvikūrmir vājāṃ eko vajrahastaḥ |<BR>
RV_8,002.31c sanād amṛkto dayate ||<BR>
RV_8,002.32a hantā vṛtraṃ dakṣiṇenendraḥ purū puruhūtaḥ |<BR>
RV_8,002.32c mahān mahībhiḥ śacībhiḥ ||<BR>
RV_8,002.33a yasmin viśvāś carṣaṇaya uta cyautnā jrayāṃsi ca |<BR>
RV_8,002.33c anu ghen mandī maghonaḥ ||<BR>
RV_8,002.34a eṣa etāni cakārendro viśvā yo 'ti śṛṇve |<BR>
RV_8,002.34c vājadāvā maghonām ||<BR>
RV_8,002.35a prabhartā rathaṃ gavyantam apākāc cid yam avati |<BR>
RV_8,002.35c ino vasu sa hi voḷhā ||<BR>
RV_8,002.36a sanitā vipro arvadbhir hantā vṛtraṃ nṛbhiḥ śūraḥ |<BR>
RV_8,002.36c satyo 'vitā vidhantam ||<BR>
RV_8,002.37a yajadhvainam priyamedhā indraṃ satrācā manasā |<BR>
RV_8,002.37c yo bhūt somaiḥ satyamadvā ||<BR>
RV_8,002.38a gāthaśravasaṃ satpatiṃ śravaskāmam purutmānam |<BR>
RV_8,002.38c kaṇvāso gāta vājinam ||<BR>
RV_8,002.39a ya ṛte cid gās padebhyo dāt sakhā nṛbhyaḥ śacīvān |<BR>
RV_8,002.39c ye asmin kāmam aśriyan ||<BR>
RV_8,002.40a itthā dhīvantam adrivaḥ kāṇvam medhyātithim |<BR>
RV_8,002.40c meṣo bhūto 'bhi yann ayaḥ ||<BR>
RV_8,002.41a śikṣā vibhindo asmai catvāry ayutā dadat |<BR>
RV_8,002.41c aṣṭā paraḥ sahasrā ||<BR>
RV_8,002.42a uta su tye payovṛdhā mākī raṇasya naptyā |<BR>
RV_8,002.42c janitvanāya māmahe ||<BR>
<BR>
RV_8,003.01a pibā sutasya rasino matsvā na indra gomataḥ |<BR>
RV_8,003.01c āpir no bodhi sadhamādyo vṛdhe 'smāṃ avantu te dhiyaḥ ||<BR>
RV_8,003.02a bhūyāma te sumatau vājino vayam mā na star abhimātaye |<BR>
RV_8,003.02c asmāñ citrābhir avatād abhiṣṭibhir ā naḥ sumneṣu yāmaya ||<BR>
RV_8,003.03a imā u tvā purūvaso giro vardhantu yā mama |<BR>
RV_8,003.03c pāvakavarṇāḥ śucayo vipaścito 'bhi stomair anūṣata ||<BR>
RV_8,003.04a ayaṃ sahasram ṛṣibhiḥ sahaskṛtaḥ samudra iva paprathe |<BR>
RV_8,003.04c satyaḥ so asya mahimā gṛṇe śavo yajñeṣu viprarājye ||<BR>
RV_8,003.05a indram id devatātaya indram prayaty adhvare |<BR>
RV_8,003.05c indraṃ samīke vanino havāmaha indraṃ dhanasya sātaye ||<BR>
RV_8,003.06a indro mahnā rodasī paprathac chava indraḥ sūryam arocayat |<BR>
RV_8,003.06c indre ha viśvā bhuvanāni yemira indre suvānāsa indavaḥ ||<BR>
RV_8,003.07a abhi tvā pūrvapītaya indra stomebhir āyavaḥ |<BR>
RV_8,003.07c samīcīnāsa ṛbhavaḥ sam asvaran rudrā gṛṇanta pūrvyam ||<BR>
RV_8,003.08a asyed indro vāvṛdhe vṛṣṇyaṃ śavo made sutasya viṣṇavi |<BR>
RV_8,003.08c adyā tam asya mahimānam āyavo 'nu ṣṭuvanti pūrvathā ||<BR>
RV_8,003.09a tat tvā yāmi suvīryaṃ tad brahma pūrvacittaye |<BR>
RV_8,003.09c yenā yatibhyo bhṛgave dhane hite yena praskaṇvam āvitha ||<BR>
RV_8,003.10a yenā samudram asṛjo mahīr apas tad indra vṛṣṇi te śavaḥ |<BR>
RV_8,003.10c sadyaḥ so asya mahimā na saṃnaśe yaṃ kṣoṇīr anucakrade ||<BR>
RV_8,003.11a śagdhī na indra yat tvā rayiṃ yāmi suvīryam |<BR>
RV_8,003.11c śagdhi vājāya prathamaṃ siṣāsate śagdhi stomāya pūrvya ||<BR>
RV_8,003.12a śagdhī no asya yad dha pauram āvitha dhiya indra siṣāsataḥ |<BR>
RV_8,003.12c śagdhi yathā ruśamaṃ śyāvakaṃ kṛpam indra prāvaḥ svarṇaram ||<BR>
RV_8,003.13a kan navyo atasīnāṃ turo gṛṇīta martyaḥ |<BR>
RV_8,003.13c nahī nv asya mahimānam indriyaṃ svar gṛṇanta ānaśuḥ ||<BR>
RV_8,003.14a kad u stuvanta ṛtayanta devata ṛṣiḥ ko vipra ohate |<BR>
RV_8,003.14c kadā havam maghavann indra sunvataḥ kad u stuvata ā gamaḥ ||<BR>
RV_8,003.15a ud u tye madhumattamā gira stomāsa īrate |<BR>
RV_8,003.15c satrājito dhanasā akṣitotayo vājayanto rathā iva ||<BR>
RV_8,003.16a kaṇvā iva bhṛgavaḥ sūryā iva viśvam id dhītam ānaśuḥ |<BR>
RV_8,003.16c indraṃ stomebhir mahayanta āyavaḥ priyamedhāso asvaran ||<BR>
RV_8,003.17a yukṣvā hi vṛtrahantama harī indra parāvataḥ |<BR>
RV_8,003.17c arvācīno maghavan somapītaya ugra ṛṣvebhir ā gahi ||<BR>
RV_8,003.18a ime hi te kāravo vāvaśur dhiyā viprāso medhasātaye |<BR>
RV_8,003.18c sa tvaṃ no maghavann indra girvaṇo veno na śṛṇudhī havam ||<BR>
RV_8,003.19a nir indra bṛhatībhyo vṛtraṃ dhanubhyo asphuraḥ |<BR>
RV_8,003.19c nir arbudasya mṛgayasya māyino niḥ parvatasya gā ājaḥ ||<BR>
RV_8,003.20a nir agnayo rurucur nir u sūryo niḥ soma indriyo rasaḥ |<BR>
RV_8,003.20c nir antarikṣād adhamo mahām ahiṃ kṛṣe tad indra pauṃsyam ||<BR>
RV_8,003.21a yam me dur indro marutaḥ pākasthāmā kaurayāṇaḥ |<BR>
RV_8,003.21c viśveṣāṃ tmanā śobhiṣṭham upeva divi dhāvamānam ||<BR>
RV_8,003.22a rohitam me pākasthāmā sudhuraṃ kakṣyaprām |<BR>
RV_8,003.22c adād rāyo vibodhanam ||<BR>
RV_8,003.23a yasmā anye daśa prati dhuraṃ vahanti vahnayaḥ |<BR>
RV_8,003.23c astaṃ vayo na tugryam ||<BR>
RV_8,003.24a ātmā pitus tanūr vāsa ojodā abhyañjanam |<BR>
RV_8,003.24c turīyam id rohitasya pākasthāmānam bhojaṃ dātāram abravam ||<BR>
<BR>
RV_8,004.01a yad indra prāg apāg udaṅ nyag vā hūyase nṛbhiḥ |<BR>
RV_8,004.01c simā purū nṛṣūto asy ānave 'si praśardha turvaśe ||<BR>
RV_8,004.02a yad vā rume ruśame śyāvake kṛpa indra mādayase sacā |<BR>
RV_8,004.02c kaṇvāsas tvā brahmabhi stomavāhasa indrā yacchanty ā gahi ||<BR>
RV_8,004.03a yathā gauro apā kṛtaṃ tṛṣyann ety averiṇam |<BR>
RV_8,004.03c āpitve naḥ prapitve tūyam ā gahi kaṇveṣu su sacā piba ||<BR>
RV_8,004.04a mandantu tvā maghavann indrendavo rādhodeyāya sunvate |<BR>
RV_8,004.04c āmuṣyā somam apibaś camū sutaṃ jyeṣṭhaṃ tad dadhiṣe sahaḥ ||<BR>
RV_8,004.05a pra cakre sahasā saho babhañja manyum ojasā |<BR>
RV_8,004.05c viśve ta indra pṛtanāyavo yaho ni vṛkṣā iva yemire ||<BR>
RV_8,004.06a sahasreṇeva sacate yavīyudhā yas ta ānaḷ upastutim |<BR>
RV_8,004.06c putram prāvargaṃ kṛṇute suvīrye dāśnoti namauktibhiḥ ||<BR>
RV_8,004.07a mā bhema mā śramiṣmograsya sakhye tava |<BR>
RV_8,004.07c mahat te vṛṣṇo abhicakṣyaṃ kṛtam paśyema turvaśaṃ yadum ||<BR>
RV_8,004.08a savyām anu sphigyaṃ vāvase vṛṣā na dāno asya roṣati |<BR>
RV_8,004.08c madhvā sampṛktāḥ sāragheṇa dhenavas tūyam ehi dravā piba ||<BR>
RV_8,004.09a aśvī rathī surūpa id gomāṃ id indra te sakhā |<BR>
RV_8,004.09c śvātrabhājā vayasā sacate sadā candro yāti sabhām upa ||<BR>
RV_8,004.10a ṛśyo na tṛṣyann avapānam ā gahi pibā somaṃ vaśāṃ anu |<BR>
RV_8,004.10c nimeghamāno maghavan dive-diva ojiṣṭhaṃ dadhiṣe sahaḥ ||<BR>
RV_8,004.11a adhvaryo drāvayā tvaṃ somam indraḥ pipāsati |<BR>
RV_8,004.11c upa nūnaṃ yuyuje vṛṣaṇā harī ā ca jagāma vṛtrahā ||<BR>
RV_8,004.12a svayaṃ cit sa manyate dāśurir jano yatrā somasya tṛmpasi |<BR>
RV_8,004.12c idaṃ te annaṃ yujyaṃ samukṣitaṃ tasyehi pra dravā piba ||<BR>
RV_8,004.13a ratheṣṭhāyādhvaryavaḥ somam indrāya sotana |<BR>
RV_8,004.13c adhi bradhnasyādrayo vi cakṣate sunvanto dāśvadhvaram ||<BR>
RV_8,004.14a upa bradhnaṃ vāvātā vṛṣaṇā harī indram apasu vakṣataḥ |<BR>
RV_8,004.14c arvāñcaṃ tvā saptayo 'dhvaraśriyo vahantu savaned upa ||<BR>
RV_8,004.15a pra pūṣaṇaṃ vṛṇīmahe yujyāya purūvasum |<BR>
RV_8,004.15c sa śakra śikṣa puruhūta no dhiyā tuje rāye vimocana ||<BR>
RV_8,004.16a saṃ naḥ śiśīhi bhurijor iva kṣuraṃ rāsva rāyo vimocana |<BR>
RV_8,004.16c tve tan naḥ suvedam usriyaṃ vasu yaṃ tvaṃ hinoṣi martyam ||<BR>
RV_8,004.17a vemi tvā pūṣann ṛñjase vemi stotava āghṛṇe |<BR>
RV_8,004.17c na tasya vemy araṇaṃ hi tad vaso stuṣe pajrāya sāmne ||<BR>
RV_8,004.18a parā gāvo yavasaṃ kac cid āghṛṇe nityaṃ rekṇo amartya |<BR>
RV_8,004.18c asmākam pūṣann avitā śivo bhava maṃhiṣṭho vājasātaye ||<BR>
RV_8,004.19a sthūraṃ rādhaḥ śatāśvaṃ kuruṅgasya diviṣṭiṣu |<BR>
RV_8,004.19c rājñas tveṣasya subhagasya rātiṣu turvaśeṣv amanmahi ||<BR>
RV_8,004.20a dhībhiḥ sātāni kāṇvasya vājinaḥ priyamedhair abhidyubhiḥ |<BR>
RV_8,004.20c ṣaṣṭiṃ sahasrānu nirmajām aje nir yūthāni gavām ṛṣiḥ ||<BR>
RV_8,004.21a vṛkṣāś cin me abhipitve arāraṇuḥ |<BR>
RV_8,004.21c gām bhajanta mehanāśvam bhajanta mehanā ||<BR>
<BR>
RV_8,005.01a dūrād iheva yat saty aruṇapsur aśiśvitat |<BR>
RV_8,005.01c vi bhānuṃ viśvadhātanat ||<BR>
RV_8,005.02a nṛvad dasrā manoyujā rathena pṛthupājasā |<BR>
RV_8,005.02c sacethe aśvinoṣasam ||<BR>
RV_8,005.03a yuvābhyāṃ vājinīvasū prati stomā adṛkṣata |<BR>
RV_8,005.03c vācaṃ dūto yathohiṣe ||<BR>
RV_8,005.04a purupriyā ṇa ūtaye purumandrā purūvasū |<BR>
RV_8,005.04c stuṣe kaṇvāso aśvinā ||<BR>
RV_8,005.05a maṃhiṣṭhā vājasātameṣayantā śubhas patī |<BR>
RV_8,005.05c gantārā dāśuṣo gṛham ||<BR>
RV_8,005.06a tā sudevāya dāśuṣe sumedhām avitāriṇīm |<BR>
RV_8,005.06c ghṛtair gavyūtim ukṣatam ||<BR>
RV_8,005.07a ā na stomam upa dravat tūyaṃ śyenebhir āśubhiḥ |<BR>
RV_8,005.07c yātam aśvebhir aśvinā ||<BR>
RV_8,005.08a yebhis tisraḥ parāvato divo viśvāni rocanā |<BR>
RV_8,005.08c trīṃr aktūn paridīyathaḥ ||<BR>
RV_8,005.09a uta no gomatīr iṣa uta sātīr aharvidā |<BR>
RV_8,005.09c vi pathaḥ sātaye sitam ||<BR>
RV_8,005.10a ā no gomantam aśvinā suvīraṃ surathaṃ rayim |<BR>
RV_8,005.10c voḷham aśvāvatīr iṣaḥ ||<BR>
RV_8,005.11a vāvṛdhānā śubhas patī dasrā hiraṇyavartanī |<BR>
RV_8,005.11c pibataṃ somyam madhu ||<BR>
RV_8,005.12a asmabhyaṃ vājinīvasū maghavadbhyaś ca saprathaḥ |<BR>
RV_8,005.12c chardir yantam adābhyam ||<BR>
RV_8,005.13a ni ṣu brahma janānāṃ yāviṣṭaṃ tūyam ā gatam |<BR>
RV_8,005.13c mo ṣv anyāṃ upāratam ||<BR>
RV_8,005.14a asya pibatam aśvinā yuvam madasya cāruṇaḥ |<BR>
RV_8,005.14c madhvo rātasya dhiṣṇyā ||<BR>
RV_8,005.15a asme ā vahataṃ rayiṃ śatavantaṃ sahasriṇam |<BR>
RV_8,005.15c purukṣuṃ viśvadhāyasam ||<BR>
RV_8,005.16a purutrā cid dhi vāṃ narā vihvayante manīṣiṇaḥ |<BR>
RV_8,005.16c vāghadbhir aśvinā gatam ||<BR>
RV_8,005.17a janāso vṛktabarhiṣo haviṣmanto araṅkṛtaḥ |<BR>
RV_8,005.17c yuvāṃ havante aśvinā ||<BR>
RV_8,005.18a asmākam adya vām ayaṃ stomo vāhiṣṭho antamaḥ |<BR>
RV_8,005.18c yuvābhyām bhūtv aśvinā ||<BR>
RV_8,005.19a yo ha vām madhuno dṛtir āhito rathacarṣaṇe |<BR>
RV_8,005.19c tataḥ pibatam aśvinā ||<BR>
RV_8,005.20a tena no vājinīvasū paśve tokāya śaṃ gave |<BR>
RV_8,005.20c vahatam pīvarīr iṣaḥ ||<BR>
RV_8,005.21a uta no divyā iṣa uta sindhūṃr aharvidā |<BR>
RV_8,005.21c apa dvāreva varṣathaḥ ||<BR>
RV_8,005.22a kadā vāṃ taugryo vidhat samudre jahito narā |<BR>
RV_8,005.22c yad vāṃ ratho vibhiṣ patāt ||<BR>
RV_8,005.23a yuvaṃ kaṇvāya nāsatyā ṛpiriptāya harmye |<BR>
RV_8,005.23c śaśvad ūtīr daśasyathaḥ ||<BR>
RV_8,005.24a tābhir ā yātam ūtibhir navyasībhiḥ suśastibhiḥ |<BR>
RV_8,005.24c yad vāṃ vṛṣaṇvasū huve ||<BR>
RV_8,005.25a yathā cit kaṇvam āvatam priyamedham upastutam |<BR>
RV_8,005.25c atriṃ śiñjāram aśvinā ||<BR>
RV_8,005.26a yathota kṛtvye dhane 'ṃśuṃ goṣv agastyam |<BR>
RV_8,005.26c yathā vājeṣu sobharim ||<BR>
RV_8,005.27a etāvad vāṃ vṛṣaṇvasū ato vā bhūyo aśvinā |<BR>
RV_8,005.27c gṛṇantaḥ sumnam īmahe ||<BR>
RV_8,005.28a rathaṃ hiraṇyavandhuraṃ hiraṇyābhīśum aśvinā |<BR>
RV_8,005.28c ā hi sthātho divispṛśam ||<BR>
RV_8,005.29a hiraṇyayī vāṃ rabhir īṣā akṣo hiraṇyayaḥ |<BR>
RV_8,005.29c ubhā cakrā hiraṇyayā ||<BR>
RV_8,005.30a tena no vājinīvasū parāvataś cid ā gatam |<BR>
RV_8,005.30c upemāṃ suṣṭutim mama ||<BR>
RV_8,005.31a ā vahethe parākāt pūrvīr aśnantāv aśvinā |<BR>
RV_8,005.31c iṣo dāsīr amartyā ||<BR>
RV_8,005.32a ā no dyumnair ā śravobhir ā rāyā yātam aśvinā |<BR>
RV_8,005.32c puruścandrā nāsatyā ||<BR>
RV_8,005.33a eha vām pruṣitapsavo vayo vahantu parṇinaḥ |<BR>
RV_8,005.33c acchā svadhvaraṃ janam ||<BR>
RV_8,005.34a rathaṃ vām anugāyasaṃ ya iṣā vartate saha |<BR>
RV_8,005.34c na cakram abhi bādhate ||<BR>
RV_8,005.35a hiraṇyayena rathena dravatpāṇibhir aśvaiḥ |<BR>
RV_8,005.35c dhījavanā nāsatyā ||<BR>
RV_8,005.36a yuvam mṛgaṃ jāgṛvāṃsaṃ svadatho vā vṛṣaṇvasū |<BR>
RV_8,005.36c tā naḥ pṛṅktam iṣā rayim ||<BR>
RV_8,005.37a tā me aśvinā sanīnāṃ vidyātaṃ navānām |<BR>
RV_8,005.37c yathā cic caidyaḥ kaśuḥ śatam uṣṭrānāṃ dadat sahasrā daśa gonām ||<BR>
RV_8,005.38a yo me hiraṇyasaṃdṛśo daśa rājño amaṃhata |<BR>
RV_8,005.38c adhaspadā ic caidyasya kṛṣṭayaś carmamnā abhito janāḥ ||<BR>
RV_8,005.39a mākir enā pathā gād yeneme yanti cedayaḥ |<BR>
RV_8,005.39c anyo net sūrir ohate bhūridāvattaro janaḥ ||<BR>
<BR>
RV_8,006.01a mahāṃ indro ya ojasā parjanyo vṛṣṭimāṃ iva |<BR>
RV_8,006.01c stomair vatsasya vāvṛdhe ||<BR>
RV_8,006.02a prajām ṛtasya piprataḥ pra yad bharanta vahnayaḥ |<BR>
RV_8,006.02c viprā ṛtasya vāhasā ||<BR>
RV_8,006.03a kaṇvā indraṃ yad akrata stomair yajñasya sādhanam |<BR>
RV_8,006.03c jāmi bruvata āyudham ||<BR>
RV_8,006.04a sam asya manyave viśo viśvā namanta kṛṣṭayaḥ |<BR>
RV_8,006.04c samudrāyeva sindhavaḥ ||<BR>
RV_8,006.05a ojas tad asya titviṣa ubhe yat samavartayat |<BR>
RV_8,006.05c indraś carmeva rodasī ||<BR>
RV_8,006.06a vi cid vṛtrasya dodhato vajreṇa śataparvaṇā |<BR>
RV_8,006.06c śiro bibheda vṛṣṇinā ||<BR>
RV_8,006.07a imā abhi pra ṇonumo vipām agreṣu dhītayaḥ |<BR>
RV_8,006.07c agneḥ śocir na didyutaḥ ||<BR>
RV_8,006.08a guhā satīr upa tmanā pra yac chocanta dhītayaḥ |<BR>
RV_8,006.08c kaṇvā ṛtasya dhārayā ||<BR>
RV_8,006.09a pra tam indra naśīmahi rayiṃ gomantam aśvinam |<BR>
RV_8,006.09c pra brahma pūrvacittaye ||<BR>
RV_8,006.10a aham id dhi pituṣ pari medhām ṛtasya jagrabha |<BR>
RV_8,006.10c ahaṃ sūrya ivājani ||<BR>
RV_8,006.11a aham pratnena manmanā giraḥ śumbhāmi kaṇvavat |<BR>
RV_8,006.11c yenendraḥ śuṣmam id dadhe ||<BR>
RV_8,006.12a ye tvām indra na tuṣṭuvur ṛṣayo ye ca tuṣṭuvuḥ |<BR>
RV_8,006.12c mamed vardhasva suṣṭutaḥ ||<BR>
RV_8,006.13a yad asya manyur adhvanīd vi vṛtram parvaśo rujan |<BR>
RV_8,006.13c apaḥ samudram airayat ||<BR>
RV_8,006.14a ni śuṣṇa indra dharṇasiṃ vajraṃ jaghantha dasyavi |<BR>
RV_8,006.14c vṛṣā hy ugra śṛṇviṣe ||<BR>
RV_8,006.15a na dyāva indram ojasā nāntarikṣāṇi vajriṇam |<BR>
RV_8,006.15c na vivyacanta bhūmayaḥ ||<BR>
RV_8,006.16a yas ta indra mahīr apa stabhūyamāna āśayat |<BR>
RV_8,006.16c ni tam padyāsu śiśnathaḥ ||<BR>
RV_8,006.17a ya ime rodasī mahī samīcī samajagrabhīt |<BR>
RV_8,006.17c tamobhir indra taṃ guhaḥ ||<BR>
RV_8,006.18a ya indra yatayas tvā bhṛgavo ye ca tuṣṭuvuḥ |<BR>
RV_8,006.18c mamed ugra śrudhī havam ||<BR>
RV_8,006.19a imās ta indra pṛśnayo ghṛtaṃ duhata āśiram |<BR>
RV_8,006.19c enām ṛtasya pipyuṣīḥ ||<BR>
RV_8,006.20a yā indra prasvas tvāsā garbham acakriran |<BR>
RV_8,006.20c pari dharmeva sūryam ||<BR>
RV_8,006.21a tvām ic chavasas pate kaṇvā ukthena vāvṛdhuḥ |<BR>
RV_8,006.21c tvāṃ sutāsa indavaḥ ||<BR>
RV_8,006.22a taved indra praṇītiṣūta praśastir adrivaḥ |<BR>
RV_8,006.22c yajño vitantasāyyaḥ ||<BR>
RV_8,006.23a ā na indra mahīm iṣam puraṃ na darṣi gomatīm |<BR>
RV_8,006.23c uta prajāṃ suvīryam ||<BR>
RV_8,006.24a uta tyad āśvaśvyaṃ yad indra nāhuṣīṣv ā |<BR>
RV_8,006.24c agre vikṣu pradīdayat ||<BR>
RV_8,006.25a abhi vrajaṃ na tatniṣe sūra upākacakṣasam |<BR>
RV_8,006.25c yad indra mṛḷayāsi naḥ ||<BR>
RV_8,006.26a yad aṅga taviṣīyasa indra prarājasi kṣitīḥ |<BR>
RV_8,006.26c mahāṃ apāra ojasā ||<BR>
RV_8,006.27a taṃ tvā haviṣmatīr viśa upa bruvata ūtaye |<BR>
RV_8,006.27c urujrayasam indubhiḥ ||<BR>
RV_8,006.28a upahvare girīṇāṃ saṃgathe ca nadīnām |<BR>
RV_8,006.28c dhiyā vipro ajāyata ||<BR>
RV_8,006.29a ataḥ samudram udvataś cikitvāṃ ava paśyati |<BR>
RV_8,006.29c yato vipāna ejati ||<BR>
RV_8,006.30a ād it pratnasya retaso jyotiṣ paśyanti vāsaram |<BR>
RV_8,006.30c paro yad idhyate divā ||<BR>
RV_8,006.31a kaṇvāsa indra te matiṃ viśve vardhanti pauṃsyam |<BR>
RV_8,006.31c uto śaviṣṭha vṛṣṇyam ||<BR>
RV_8,006.32a imām ma indra suṣṭutiṃ juṣasva pra su mām ava |<BR>
RV_8,006.32c uta pra vardhayā matim ||<BR>
RV_8,006.33a uta brahmaṇyā vayaṃ tubhyam pravṛddha vajrivaḥ |<BR>
RV_8,006.33c viprā atakṣma jīvase ||<BR>
RV_8,006.34a abhi kaṇvā anūṣatāpo na pravatā yatīḥ |<BR>
RV_8,006.34c indraṃ vananvatī matiḥ ||<BR>
RV_8,006.35a indram ukthāni vāvṛdhuḥ samudram iva sindhavaḥ |<BR>
RV_8,006.35c anuttamanyum ajaram ||<BR>
RV_8,006.36a ā no yāhi parāvato haribhyāṃ haryatābhyām |<BR>
RV_8,006.36c imam indra sutam piba ||<BR>
RV_8,006.37a tvām id vṛtrahantama janāso vṛktabarhiṣaḥ |<BR>
RV_8,006.37c havante vājasātaye ||<BR>
RV_8,006.38a anu tvā rodasī ubhe cakraṃ na varty etaśam |<BR>
RV_8,006.38c anu suvānāsa indavaḥ ||<BR>
RV_8,006.39a mandasvā su svarṇara utendra śaryaṇāvati |<BR>
RV_8,006.39c matsvā vivasvato matī ||<BR>
RV_8,006.40a vāvṛdhāna upa dyavi vṛṣā vajry aroravīt |<BR>
RV_8,006.40c vṛtrahā somapātamaḥ ||<BR>
RV_8,006.41a ṛṣir hi pūrvajā asy eka īśāna ojasā |<BR>
RV_8,006.41c indra coṣkūyase vasu ||<BR>
RV_8,006.42a asmākaṃ tvā sutāṃ upa vītapṛṣṭhā abhi prayaḥ |<BR>
RV_8,006.42c śataṃ vahantu harayaḥ ||<BR>
RV_8,006.43a imāṃ su pūrvyāṃ dhiyam madhor ghṛtasya pipyuṣīm |<BR>
RV_8,006.43c kaṇvā ukthena vāvṛdhuḥ ||<BR>
RV_8,006.44a indram id vimahīnām medhe vṛṇīta martyaḥ |<BR>
RV_8,006.44c indraṃ saniṣyur ūtaye ||<BR>
RV_8,006.45a arvāñcaṃ tvā puruṣṭuta priyamedhastutā harī |<BR>
RV_8,006.45c somapeyāya vakṣataḥ ||<BR>
RV_8,006.46a śatam ahaṃ tirindire sahasram parśāv ā dade |<BR>
RV_8,006.46c rādhāṃsi yādvānām ||<BR>
RV_8,006.47a trīṇi śatāny arvatāṃ sahasrā daśa gonām |<BR>
RV_8,006.47c daduṣ pajrāya sāmne ||<BR>
RV_8,006.48a ud ānaṭ kakuho divam uṣṭrāñ caturyujo dadat |<BR>
RV_8,006.48c śravasā yādvaṃ janam ||<BR>
<BR>
RV_8,007.01a pra yad vas triṣṭubham iṣam maruto vipro akṣarat |<BR>
RV_8,007.01c vi parvateṣu rājatha ||<BR>
RV_8,007.02a yad aṅga taviṣīyavo yāmaṃ śubhrā acidhvam |<BR>
RV_8,007.02c ni parvatā ahāsata ||<BR>
RV_8,007.03a ud īrayanta vāyubhir vāśrāsaḥ pṛśnimātaraḥ |<BR>
RV_8,007.03c dhukṣanta pipyuṣīm iṣam ||<BR>
RV_8,007.04a vapanti maruto miham pra vepayanti parvatān |<BR>
RV_8,007.04c yad yāmaṃ yānti vāyubhiḥ ||<BR>
RV_8,007.05a ni yad yāmāya vo girir ni sindhavo vidharmaṇe |<BR>
RV_8,007.05c mahe śuṣmāya yemire ||<BR>
RV_8,007.06a yuṣmāṃ u naktam ūtaye yuṣmān divā havāmahe |<BR>
RV_8,007.06c yuṣmān prayaty adhvare ||<BR>
RV_8,007.07a ud u tye aruṇapsavaś citrā yāmebhir īrate |<BR>
RV_8,007.07c vāśrā adhi ṣṇunā divaḥ ||<BR>
RV_8,007.08a sṛjanti raśmim ojasā panthāṃ sūryāya yātave |<BR>
RV_8,007.08c te bhānubhir vi tasthire ||<BR>
RV_8,007.09a imām me maruto giram imaṃ stomam ṛbhukṣaṇaḥ |<BR>
RV_8,007.09c imam me vanatā havam ||<BR>
RV_8,007.10a trīṇi sarāṃsi pṛśnayo duduhre vajriṇe madhu |<BR>
RV_8,007.10c utsaṃ kavandham udriṇam ||<BR>
RV_8,007.11a maruto yad dha vo divaḥ sumnāyanto havāmahe |<BR>
RV_8,007.11c ā tū na upa gantana ||<BR>
RV_8,007.12a yūyaṃ hi ṣṭhā sudānavo rudrā ṛbhukṣaṇo dame |<BR>
RV_8,007.12c uta pracetaso made ||<BR>
RV_8,007.13a ā no rayim madacyutam purukṣuṃ viśvadhāyasam |<BR>
RV_8,007.13c iyartā maruto divaḥ ||<BR>
RV_8,007.14a adhīva yad girīṇāṃ yāmaṃ śubhrā acidhvam |<BR>
RV_8,007.14c suvānair mandadhva indubhiḥ ||<BR>
RV_8,007.15a etāvataś cid eṣāṃ sumnam bhikṣeta martyaḥ |<BR>
RV_8,007.15c adābhyasya manmabhiḥ ||<BR>
RV_8,007.16a ye drapsā iva rodasī dhamanty anu vṛṣṭibhiḥ |<BR>
RV_8,007.16c utsaṃ duhanto akṣitam ||<BR>
RV_8,007.17a ud u svānebhir īrata ud rathair ud u vāyubhiḥ |<BR>
RV_8,007.17c ut stomaiḥ pṛśnimātaraḥ ||<BR>
RV_8,007.18a yenāva turvaśaṃ yaduṃ yena kaṇvaṃ dhanaspṛtam |<BR>
RV_8,007.18c rāye su tasya dhīmahi ||<BR>
RV_8,007.19a imā u vaḥ sudānavo ghṛtaṃ na pipyuṣīr iṣaḥ |<BR>
RV_8,007.19c vardhān kāṇvasya manmabhiḥ ||<BR>
RV_8,007.20a kva nūnaṃ sudānavo madathā vṛktabarhiṣaḥ |<BR>
RV_8,007.20c brahmā ko vaḥ saparyati ||<BR>
RV_8,007.21a nahi ṣma yad dha vaḥ purā stomebhir vṛktabarhiṣaḥ |<BR>
RV_8,007.21c śardhāṃ ṛtasya jinvatha ||<BR>
RV_8,007.22a sam u tye mahatīr apaḥ saṃ kṣoṇī sam u sūryam |<BR>
RV_8,007.22c saṃ vajram parvaśo dadhuḥ ||<BR>
RV_8,007.23a vi vṛtram parvaśo yayur vi parvatāṃ arājinaḥ |<BR>
RV_8,007.23c cakrāṇā vṛṣṇi pauṃsyam ||<BR>
RV_8,007.24a anu tritasya yudhyataḥ śuṣmam āvann uta kratum |<BR>
RV_8,007.24c anv indraṃ vṛtratūrye ||<BR>
RV_8,007.25a vidyuddhastā abhidyavaḥ śiprāḥ śīrṣan hiraṇyayīḥ |<BR>
RV_8,007.25c śubhrā vy añjata śriye ||<BR>
RV_8,007.26a uśanā yat parāvata ukṣṇo randhram ayātana |<BR>
RV_8,007.26c dyaur na cakradad bhiyā ||<BR>
RV_8,007.27a ā no makhasya dāvane 'śvair hiraṇyapāṇibhiḥ |<BR>
RV_8,007.27c devāsa upa gantana ||<BR>
RV_8,007.28a yad eṣām pṛṣatī rathe praṣṭir vahati rohitaḥ |<BR>
RV_8,007.28c yānti śubhrā riṇann apaḥ ||<BR>
RV_8,007.29a suṣome śaryaṇāvaty ārjīke pastyāvati |<BR>
RV_8,007.29c yayur nicakrayā naraḥ ||<BR>
RV_8,007.30a kadā gacchātha maruta itthā vipraṃ havamānam |<BR>
RV_8,007.30c mārḍīkebhir nādhamānam ||<BR>
RV_8,007.31a kad dha nūnaṃ kadhapriyo yad indram ajahātana |<BR>
RV_8,007.31c ko vaḥ sakhitva ohate ||<BR>
RV_8,007.32a saho ṣu ṇo vajrahastaiḥ kaṇvāso agnim marudbhiḥ |<BR>
RV_8,007.32c stuṣe hiraṇyavāśībhiḥ ||<BR>
RV_8,007.33a o ṣu vṛṣṇaḥ prayajyūn ā navyase suvitāya |<BR>
RV_8,007.33c vavṛtyāṃ citravājān ||<BR>
RV_8,007.34a girayaś cin ni jihate parśānāso manyamānāḥ |<BR>
RV_8,007.34c parvatāś cin ni yemire ||<BR>
RV_8,007.35a ākṣṇayāvāno vahanty antarikṣeṇa patataḥ |<BR>
RV_8,007.35c dhātāra stuvate vayaḥ ||<BR>
RV_8,007.36a agnir hi jāni pūrvyaś chando na sūro arciṣā |<BR>
RV_8,007.36c te bhānubhir vi tasthire ||<BR>
<BR>
RV_8,008.01a ā no viśvābhir ūtibhir aśvinā gacchataṃ yuvam |<BR>
RV_8,008.01c dasrā hiraṇyavartanī pibataṃ somyam madhu ||<BR>
RV_8,008.02a ā nūnaṃ yātam aśvinā rathena sūryatvacā |<BR>
RV_8,008.02c bhujī hiraṇyapeśasā kavī gambhīracetasā ||<BR>
RV_8,008.03a ā yātaṃ nahuṣas pary āntarikṣāt suvṛktibhiḥ |<BR>
RV_8,008.03c pibātho aśvinā madhu kaṇvānāṃ savane sutam ||<BR>
RV_8,008.04a ā no yātaṃ divas pary āntarikṣād adhapriyā |<BR>
RV_8,008.04c putraḥ kaṇvasya vām iha suṣāva somyam madhu ||<BR>
RV_8,008.05a ā no yātam upaśruty aśvinā somapītaye |<BR>
RV_8,008.05c svāhā stomasya vardhanā pra kavī dhītibhir narā ||<BR>
RV_8,008.06a yac cid dhi vām pura ṛṣayo juhūre 'vase narā |<BR>
RV_8,008.06c ā yātam aśvinā gatam upemāṃ suṣṭutim mama ||<BR>
RV_8,008.07a divaś cid rocanād adhy ā no gantaṃ svarvidā |<BR>
RV_8,008.07c dhībhir vatsapracetasā stomebhir havanaśrutā ||<BR>
RV_8,008.08a kim anye pary āsate 'smat stomebhir aśvinā |<BR>
RV_8,008.08c putraḥ kaṇvasya vām ṛṣir gīrbhir vatso avīvṛdhat ||<BR>
RV_8,008.09a ā vāṃ vipra ihāvase 'hvat stomebhir aśvinā |<BR>
RV_8,008.09c ariprā vṛtrahantamā tā no bhūtam mayobhuvā ||<BR>
RV_8,008.10a ā yad vāṃ yoṣaṇā ratham atiṣṭhad vājinīvasū |<BR>
RV_8,008.10c viśvāny aśvinā yuvam pra dhītāny agacchatam ||<BR>
RV_8,008.11a ataḥ sahasranirṇijā rathenā yātam aśvinā |<BR>
RV_8,008.11c vatso vām madhumad vaco 'śaṃsīt kāvyaḥ kaviḥ ||<BR>
RV_8,008.12a purumandrā purūvasū manotarā rayīṇām |<BR>
RV_8,008.12c stomam me aśvināv imam abhi vahnī anūṣātām ||<BR>
RV_8,008.13a ā no viśvāny aśvinā dhattaṃ rādhāṃsy ahrayā |<BR>
RV_8,008.13c kṛtaṃ na ṛtviyāvato mā no rīradhataṃ nide ||<BR>
RV_8,008.14a yan nāsatyā parāvati yad vā stho adhy ambare |<BR>
RV_8,008.14c ataḥ sahasranirṇijā rathenā yātam aśvinā ||<BR>
RV_8,008.15a yo vāṃ nāsatyāv ṛṣir gīrbhir vatso avīvṛdhat |<BR>
RV_8,008.15c tasmai sahasranirṇijam iṣaṃ dhattaṃ ghṛtaścutam ||<BR>
RV_8,008.16a prāsmā ūrjaṃ ghṛtaścutam aśvinā yacchataṃ yuvam |<BR>
RV_8,008.16c yo vāṃ sumnāya tuṣṭavad vasūyād dānunas patī ||<BR>
RV_8,008.17a ā no gantaṃ riśādasemaṃ stomam purubhujā |<BR>
RV_8,008.17c kṛtaṃ naḥ suśriyo naremā dātam abhiṣṭaye ||<BR>
RV_8,008.18a ā vāṃ viśvābhir ūtibhiḥ priyamedhā ahūṣata |<BR>
RV_8,008.18c rājantāv adhvarāṇām aśvinā yāmahūtiṣu ||<BR>
RV_8,008.19a ā no gantam mayobhuvāśvinā śambhuvā yuvam |<BR>
RV_8,008.19c yo vāṃ vipanyū dhītibhir gīrbhir vatso avīvṛdhat ||<BR>
RV_8,008.20a yābhiḥ kaṇvam medhātithiṃ yābhir vaśaṃ daśavrajam |<BR>
RV_8,008.20c yābhir gośaryam āvataṃ tābhir no 'vataṃ narā ||<BR>
RV_8,008.21a yābhir narā trasadasyum āvataṃ kṛtvye dhane |<BR>
RV_8,008.21c tābhiḥ ṣv asmāṃ aśvinā prāvataṃ vājasātaye ||<BR>
RV_8,008.22a pra vāṃ stomāḥ suvṛktayo giro vardhantv aśvinā |<BR>
RV_8,008.22c purutrā vṛtrahantamā tā no bhūtam puruspṛhā ||<BR>
RV_8,008.23a trīṇi padāny aśvinor āviḥ sānti guhā paraḥ |<BR>
RV_8,008.23c kavī ṛtasya patmabhir arvāg jīvebhyas pari ||<BR>
<BR>
RV_8,009.01a ā nūnam aśvinā yuvaṃ vatsasya gantam avase |<BR>
RV_8,009.01c prāsmai yacchatam avṛkam pṛthu cchardir yuyutaṃ yā arātayaḥ ||<BR>
RV_8,009.02a yad antarikṣe yad divi yat pañca mānuṣāṃ anu |<BR>
RV_8,009.02c nṛmṇaṃ tad dhattam aśvinā ||<BR>
RV_8,009.03a ye vāṃ daṃsāṃsy aśvinā viprāsaḥ parimāmṛśuḥ |<BR>
RV_8,009.03c evet kāṇvasya bodhatam ||<BR>
RV_8,009.04a ayaṃ vāṃ gharmo aśvinā stomena pari ṣicyate |<BR>
RV_8,009.04c ayaṃ somo madhumān vājinīvasū yena vṛtraṃ ciketathaḥ ||<BR>
RV_8,009.05a yad apsu yad vanaspatau yad oṣadhīṣu purudaṃsasā kṛtam |<BR>
RV_8,009.05c tena māviṣṭam aśvinā ||<BR>
RV_8,009.06a yan nāsatyā bhuraṇyatho yad vā deva bhiṣajyathaḥ |<BR>
RV_8,009.06c ayaṃ vāṃ vatso matibhir na vindhate haviṣmantaṃ hi gacchathaḥ ||<BR>
RV_8,009.07a ā nūnam aśvinor ṛṣi stomaṃ ciketa vāmayā |<BR>
RV_8,009.07c ā somam madhumattamaṃ gharmaṃ siñcād atharvaṇi ||<BR>
RV_8,009.08a ā nūnaṃ raghuvartaniṃ rathaṃ tiṣṭhātho aśvinā |<BR>
RV_8,009.08c ā vāṃ stomā ime mama nabho na cucyavīrata ||<BR>
RV_8,009.09a yad adya vāṃ nāsatyokthair ācucyuvīmahi |<BR>
RV_8,009.09c yad vā vāṇībhir aśvinevet kāṇvasya bodhatam ||<BR>
RV_8,009.10a yad vāṃ kakṣīvāṃ uta yad vyaśva ṛṣir yad vāṃ dīrghatamā juhāva |<BR>
RV_8,009.10c pṛthī yad vāṃ vainyaḥ sādaneṣv eved ato aśvinā cetayethām ||<BR>
RV_8,009.11a yātaṃ chardiṣpā uta naḥ paraspā bhūtaṃ jagatpā uta nas tanūpā |<BR>
RV_8,009.11c vartis tokāya tanayāya yātam ||<BR>
RV_8,009.12a yad indreṇa sarathaṃ yātho aśvinā yad vā vāyunā bhavathaḥ samokasā |<BR>
RV_8,009.12c yad ādityebhir ṛbhubhiḥ sajoṣasā yad vā viṣṇor vikramaṇeṣu tiṣṭhathaḥ ||<BR>
RV_8,009.13a yad adyāśvināv ahaṃ huveya vājasātaye |<BR>
RV_8,009.13c yat pṛtsu turvaṇe sahas tac chreṣṭham aśvinor avaḥ ||<BR>
RV_8,009.14a ā nūnaṃ yātam aśvinemā havyāni vāṃ hitā |<BR>
RV_8,009.14c ime somāso adhi turvaśe yadāv ime kaṇveṣu vām atha ||<BR>
RV_8,009.15a yan nāsatyā parāke arvāke asti bheṣajam |<BR>
RV_8,009.15c tena nūnaṃ vimadāya pracetasā chardir vatsāya yacchatam ||<BR>
RV_8,009.16a abhutsy u pra devyā sākaṃ vācāham aśvinoḥ |<BR>
RV_8,009.16c vy āvar devy ā matiṃ vi rātim martyebhyaḥ ||<BR>
RV_8,009.17a pra bodhayoṣo aśvinā pra devi sūnṛte mahi |<BR>
RV_8,009.17c pra yajñahotar ānuṣak pra madāya śravo bṛhat ||<BR>
RV_8,009.18a yad uṣo yāsi bhānunā saṃ sūryeṇa rocase |<BR>
RV_8,009.18c ā hāyam aśvino ratho vartir yāti nṛpāyyam ||<BR>
RV_8,009.19a yad āpītāso aṃśavo gāvo na duhra ūdhabhiḥ |<BR>
RV_8,009.19c yad vā vāṇīr anūṣata pra devayanto aśvinā ||<BR>
RV_8,009.20a pra dyumnāya pra śavase pra nṛṣāhyāya śarmaṇe |<BR>
RV_8,009.20c pra dakṣāya pracetasā ||<BR>
RV_8,009.21a yan nūnaṃ dhībhir aśvinā pitur yonā niṣīdathaḥ |<BR>
RV_8,009.21c yad vā sumnebhir ukthyā ||<BR>
<BR>
RV_8,010.01a yat stho dīrghaprasadmani yad vādo rocane divaḥ |<BR>
RV_8,010.01c yad vā samudre adhy ākṛte gṛhe 'ta ā yātam aśvinā ||<BR>
RV_8,010.02a yad vā yajñam manave sammimikṣathur evet kāṇvasya bodhatam |<BR>
RV_8,010.02c bṛhaspatiṃ viśvān devāṃ ahaṃ huva indrāviṣṇū aśvināv āśuheṣasā ||<BR>
RV_8,010.03a tyā nv aśvinā huve sudaṃsasā gṛbhe kṛtā |<BR>
RV_8,010.03c yayor asti pra ṇaḥ sakhyaṃ deveṣv adhy āpyam ||<BR>
RV_8,010.04a yayor adhi pra yajñā asūre santi sūrayaḥ |<BR>
RV_8,010.04c tā yajñasyādhvarasya pracetasā svadhābhir yā pibataḥ somyam madhu ||<BR>
RV_8,010.05a yad adyāśvināv apāg yat prāk stho vājinīvasū |<BR>
RV_8,010.05c yad druhyavy anavi turvaśe yadau huve vām atha mā gatam ||<BR>
RV_8,010.06a yad antarikṣe patathaḥ purubhujā yad veme rodasī anu |<BR>
RV_8,010.06c yad vā svadhābhir adhitiṣṭhatho ratham ata ā yātam aśvinā ||<BR>
<BR>
RV_8,011.01a tvam agne vratapā asi deva ā martyeṣv ā |<BR>
RV_8,011.01c tvaṃ yajñeṣv īḍyaḥ ||<BR>
RV_8,011.02a tvam asi praśasyo vidatheṣu sahantya |<BR>
RV_8,011.02c agne rathīr adhvarāṇām ||<BR>
RV_8,011.03a sa tvam asmad apa dviṣo yuyodhi jātavedaḥ |<BR>
RV_8,011.03c adevīr agne arātīḥ ||<BR>
RV_8,011.04a anti cit santam aha yajñam martasya ripoḥ |<BR>
RV_8,011.04c nopa veṣi jātavedaḥ ||<BR>
RV_8,011.05a martā amartyasya te bhūri nāma manāmahe |<BR>
RV_8,011.05c viprāso jātavedasaḥ ||<BR>
RV_8,011.06a vipraṃ viprāso 'vase devam martāsa ūtaye |<BR>
RV_8,011.06c agniṃ gīrbhir havāmahe ||<BR>
RV_8,011.07a ā te vatso mano yamat paramāc cit sadhasthāt |<BR>
RV_8,011.07c agne tvāṅkāmayā girā ||<BR>
RV_8,011.08a purutrā hi sadṛṅṅ asi viśo viśvā anu prabhuḥ |<BR>
RV_8,011.08c samatsu tvā havāmahe ||<BR>
RV_8,011.09a samatsv agnim avase vājayanto havāmahe |<BR>
RV_8,011.09c vājeṣu citrarādhasam ||<BR>
RV_8,011.10a pratno hi kam īḍyo adhvareṣu sanāc ca hotā navyaś ca satsi |<BR>
RV_8,011.10c svāṃ cāgne tanvam piprayasvāsmabhyaṃ ca saubhagam ā yajasva ||<BR>
<BR>
RV_8,012.01a ya indra somapātamo madaḥ śaviṣṭha cetati |<BR>
RV_8,012.01c yenā haṃsi ny atriṇaṃ tam īmahe ||<BR>
RV_8,012.02a yenā daśagvam adhriguṃ vepayantaṃ svarṇaram |<BR>
RV_8,012.02c yenā samudram āvithā tam īmahe ||<BR>
RV_8,012.03a yena sindhum mahīr apo rathāṃ iva pracodayaḥ |<BR>
RV_8,012.03c panthām ṛtasya yātave tam īmahe ||<BR>
RV_8,012.04a imaṃ stomam abhiṣṭaye ghṛtaṃ na pūtam adrivaḥ |<BR>
RV_8,012.04c yenā nu sadya ojasā vavakṣitha ||<BR>
RV_8,012.05a imaṃ juṣasva girvaṇaḥ samudra iva pinvate |<BR>
RV_8,012.05c indra viśvābhir ūtibhir vavakṣitha ||<BR>
RV_8,012.06a yo no devaḥ parāvataḥ sakhitvanāya māmahe |<BR>
RV_8,012.06c divo na vṛṣṭim prathayan vavakṣitha ||<BR>
RV_8,012.07a vavakṣur asya ketavo uta vajro gabhastyoḥ |<BR>
RV_8,012.07c yat sūryo na rodasī avardhayat ||<BR>
RV_8,012.08a yadi pravṛddha satpate sahasram mahiṣāṃ aghaḥ |<BR>
RV_8,012.08c ād it ta indriyam mahi pra vāvṛdhe ||<BR>
RV_8,012.09a indraḥ sūryasya raśmibhir ny arśasānam oṣati |<BR>
RV_8,012.09c agnir vaneva sāsahiḥ pra vāvṛdhe ||<BR>
RV_8,012.10a iyaṃ ta ṛtviyāvatī dhītir eti navīyasī |<BR>
RV_8,012.10c saparyantī purupriyā mimīta it ||<BR>
RV_8,012.11a garbho yajñasya devayuḥ kratum punīta ānuṣak |<BR>
RV_8,012.11c stomair indrasya vāvṛdhe mimīta it ||<BR>
RV_8,012.12a sanir mitrasya papratha indraḥ somasya pītaye |<BR>
RV_8,012.12c prācī vāśīva sunvate mimīta it ||<BR>
RV_8,012.13a yaṃ viprā ukthavāhaso 'bhipramandur āyavaḥ |<BR>
RV_8,012.13c ghṛtaṃ na pipya āsany ṛtasya yat ||<BR>
RV_8,012.14a uta svarāje aditi stomam indrāya jījanat |<BR>
RV_8,012.14c purupraśastam ūtaya ṛtasya yat ||<BR>
RV_8,012.15a abhi vahnaya ūtaye 'nūṣata praśastaye |<BR>
RV_8,012.15c na deva vivratā harī ṛtasya yat ||<BR>
RV_8,012.16a yat somam indra viṣṇavi yad vā gha trita āptye |<BR>
RV_8,012.16c yad vā marutsu mandase sam indubhiḥ ||<BR>
RV_8,012.17a yad vā śakra parāvati samudre adhi mandase |<BR>
RV_8,012.17c asmākam it sute raṇā sam indubhiḥ ||<BR>
RV_8,012.18a yad vāsi sunvato vṛdho yajamānasya satpate |<BR>
RV_8,012.18c ukthe vā yasya raṇyasi sam indubhiḥ ||<BR>
RV_8,012.19a devaṃ-devaṃ vo 'vasa indram-indraṃ gṛṇīṣaṇi |<BR>
RV_8,012.19c adhā yajñāya turvaṇe vy ānaśuḥ ||<BR>
RV_8,012.20a yajñebhir yajñavāhasaṃ somebhiḥ somapātamam |<BR>
RV_8,012.20c hotrābhir indraṃ vāvṛdhur vy ānaśuḥ ||<BR>
RV_8,012.21a mahīr asya praṇītayaḥ pūrvīr uta praśastayaḥ |<BR>
RV_8,012.21c viśvā vasūni dāśuṣe vy ānaśuḥ ||<BR>
RV_8,012.22a indraṃ vṛtrāya hantave devāso dadhire puraḥ |<BR>
RV_8,012.22c indraṃ vāṇīr anūṣatā sam ojase ||<BR>
RV_8,012.23a mahāntam mahinā vayaṃ stomebhir havanaśrutam |<BR>
RV_8,012.23c arkair abhi pra ṇonumaḥ sam ojase ||<BR>
RV_8,012.24a na yaṃ vivikto rodasī nāntarikṣāṇi vajriṇam |<BR>
RV_8,012.24c amād id asya titviṣe sam ojasaḥ ||<BR>
RV_8,012.25a yad indra pṛtanājye devās tvā dadhire puraḥ |<BR>
RV_8,012.25c ād it te haryatā harī vavakṣatuḥ ||<BR>
RV_8,012.26a yadā vṛtraṃ nadīvṛtaṃ śavasā vajrinn avadhīḥ |<BR>
RV_8,012.26c ād it te haryatā harī vavakṣatuḥ ||<BR>
RV_8,012.27a yadā te viṣṇur ojasā trīṇi padā vicakrame |<BR>
RV_8,012.27c ād it te haryatā harī vavakṣatuḥ ||<BR>
RV_8,012.28a yadā te haryatā harī vāvṛdhāte dive-dive |<BR>
RV_8,012.28c ād it te viśvā bhuvanāni yemire ||<BR>
RV_8,012.29a yadā te mārutīr viśas tubhyam indra niyemire |<BR>
RV_8,012.29c ād it te viśvā bhuvanāni yemire ||<BR>
RV_8,012.30a yadā sūryam amuṃ divi śukraṃ jyotir adhārayaḥ |<BR>
RV_8,012.30c ād it te viśvā bhuvanāni yemire ||<BR>
RV_8,012.31a imāṃ ta indra suṣṭutiṃ vipra iyarti dhītibhiḥ |<BR>
RV_8,012.31c jāmim padeva pipratīm prādhvare ||<BR>
RV_8,012.32a yad asya dhāmani priye samīcīnāso asvaran |<BR>
RV_8,012.32c nābhā yajñasya dohanā prādhvare ||<BR>
RV_8,012.33a suvīryaṃ svaśvyaṃ sugavyam indra daddhi naḥ |<BR>
RV_8,012.33c hoteva pūrvacittaye prādhvare ||<BR>
<BR>
RV_8,013.01a indraḥ suteṣu someṣu kratum punīta ukthyam |<BR>
RV_8,013.01c vide vṛdhasya dakṣaso mahān hi ṣaḥ ||<BR>
RV_8,013.02a sa prathame vyomani devānāṃ sadane vṛdhaḥ |<BR>
RV_8,013.02c supāraḥ suśravastamaḥ sam apsujit ||<BR>
RV_8,013.03a tam ahve vājasātaya indram bharāya śuṣmiṇam |<BR>
RV_8,013.03c bhavā naḥ sumne antamaḥ sakhā vṛdhe ||<BR>
RV_8,013.04a iyaṃ ta indra girvaṇo rātiḥ kṣarati sunvataḥ |<BR>
RV_8,013.04c mandāno asya barhiṣo vi rājasi ||<BR>
RV_8,013.05a nūnaṃ tad indra daddhi no yat tvā sunvanta īmahe |<BR>
RV_8,013.05c rayiṃ naś citram ā bharā svarvidam ||<BR>
RV_8,013.06a stotā yat te vicarṣaṇir atipraśardhayad giraḥ |<BR>
RV_8,013.06c vayā ivānu rohate juṣanta yat ||<BR>
RV_8,013.07a pratnavaj janayā giraḥ śṛṇudhī jaritur havam |<BR>
RV_8,013.07c made-made vavakṣithā sukṛtvane ||<BR>
RV_8,013.08a krīḷanty asya sūnṛtā āpo na pravatā yatīḥ |<BR>
RV_8,013.08c ayā dhiyā ya ucyate patir divaḥ ||<BR>
RV_8,013.09a uto patir ya ucyate kṛṣṭīnām eka id vaśī |<BR>
RV_8,013.09c namovṛdhair avasyubhiḥ sute raṇa ||<BR>
RV_8,013.10a stuhi śrutaṃ vipaścitaṃ harī yasya prasakṣiṇā |<BR>
RV_8,013.10c gantārā dāśuṣo gṛhaṃ namasvinaḥ ||<BR>
RV_8,013.11a tūtujāno mahemate 'śvebhiḥ pruṣitapsubhiḥ |<BR>
RV_8,013.11c ā yāhi yajñam āśubhiḥ śam id dhi te ||<BR>
RV_8,013.12a indra śaviṣṭha satpate rayiṃ gṛṇatsu dhāraya |<BR>
RV_8,013.12c śravaḥ sūribhyo amṛtaṃ vasutvanam ||<BR>
RV_8,013.13a have tvā sūra udite have madhyandine divaḥ |<BR>
RV_8,013.13c juṣāṇa indra saptibhir na ā gahi ||<BR>
RV_8,013.14a ā tū gahi pra tu drava matsvā sutasya gomataḥ |<BR>
RV_8,013.14c tantuṃ tanuṣva pūrvyaṃ yathā vide ||<BR>
RV_8,013.15a yac chakrāsi parāvati yad arvāvati vṛtrahan |<BR>
RV_8,013.15c yad vā samudre andhaso 'vited asi ||<BR>
RV_8,013.16a indraṃ vardhantu no gira indraṃ sutāsa indavaḥ |<BR>
RV_8,013.16c indre haviṣmatīr viśo arāṇiṣuḥ ||<BR>
RV_8,013.17a tam id viprā avasyavaḥ pravatvatībhir ūtibhiḥ |<BR>
RV_8,013.17c indraṃ kṣoṇīr avardhayan vayā iva ||<BR>
RV_8,013.18a trikadrukeṣu cetanaṃ devāso yajñam atnata |<BR>
RV_8,013.18c tam id vardhantu no giraḥ sadāvṛdham ||<BR>
RV_8,013.19a stotā yat te anuvrata ukthāny ṛtuthā dadhe |<BR>
RV_8,013.19c śuciḥ pāvaka ucyate so adbhutaḥ ||<BR>
RV_8,013.20a tad id rudrasya cetati yahvam pratneṣu dhāmasu |<BR>
RV_8,013.20c mano yatrā vi tad dadhur vicetasaḥ ||<BR>
RV_8,013.21a yadi me sakhyam āvara imasya pāhy andhasaḥ |<BR>
RV_8,013.21c yena viśvā ati dviṣo atārima ||<BR>
RV_8,013.22a kadā ta indra girvaṇa stotā bhavāti śantamaḥ |<BR>
RV_8,013.22c kadā no gavye aśvye vasau dadhaḥ ||<BR>
RV_8,013.23a uta te suṣṭutā harī vṛṣaṇā vahato ratham |<BR>
RV_8,013.23c ajuryasya madintamaṃ yam īmahe ||<BR>
RV_8,013.24a tam īmahe puruṣṭutaṃ yahvam pratnābhir ūtibhiḥ |<BR>
RV_8,013.24c ni barhiṣi priye sadad adha dvitā ||<BR>
RV_8,013.25a vardhasvā su puruṣṭuta ṛṣiṣṭutābhir ūtibhiḥ |<BR>
RV_8,013.25c dhukṣasva pipyuṣīm iṣam avā ca naḥ ||<BR>
RV_8,013.26a indra tvam avited asītthā stuvato adrivaḥ |<BR>
RV_8,013.26c ṛtād iyarmi te dhiyam manoyujam ||<BR>
RV_8,013.27a iha tyā sadhamādyā yujānaḥ somapītaye |<BR>
RV_8,013.27c harī indra pratadvasū abhi svara ||<BR>
RV_8,013.28a abhi svarantu ye tava rudrāsaḥ sakṣata śriyam |<BR>
RV_8,013.28c uto marutvatīr viśo abhi prayaḥ ||<BR>
RV_8,013.29a imā asya pratūrtayaḥ padaṃ juṣanta yad divi |<BR>
RV_8,013.29c nābhā yajñasya saṃ dadhur yathā vide ||<BR>
RV_8,013.30a ayaṃ dīrghāya cakṣase prāci prayaty adhvare |<BR>
RV_8,013.30c mimīte yajñam ānuṣag vicakṣya ||<BR>
RV_8,013.31a vṛṣāyam indra te ratha uto te vṛṣaṇā harī |<BR>
RV_8,013.31c vṛṣā tvaṃ śatakrato vṛṣā havaḥ ||<BR>
RV_8,013.32a vṛṣā grāvā vṛṣā mado vṛṣā somo ayaṃ sutaḥ |<BR>
RV_8,013.32c vṛṣā yajño yam invasi vṛṣā havaḥ ||<BR>
RV_8,013.33a vṛṣā tvā vṛṣaṇaṃ huve vajriñ citrābhir ūtibhiḥ |<BR>
RV_8,013.33c vāvantha hi pratiṣṭutiṃ vṛṣā havaḥ ||<BR>
<BR>
RV_8,014.01a yad indrāhaṃ yathā tvam īśīya vasva eka it |<BR>
RV_8,014.01c stotā me goṣakhā syāt ||<BR>
RV_8,014.02a śikṣeyam asmai ditseyaṃ śacīpate manīṣiṇe |<BR>
RV_8,014.02c yad ahaṃ gopatiḥ syām ||<BR>
RV_8,014.03a dhenuṣ ṭa indra sūnṛtā yajamānāya sunvate |<BR>
RV_8,014.03c gām aśvam pipyuṣī duhe ||<BR>
RV_8,014.04a na te vartāsti rādhasa indra devo na martyaḥ |<BR>
RV_8,014.04c yad ditsasi stuto magham ||<BR>
RV_8,014.05a yajña indram avardhayad yad bhūmiṃ vy avartayat |<BR>
RV_8,014.05c cakrāṇa opaśaṃ divi ||<BR>
RV_8,014.06a vāvṛdhānasya te vayaṃ viśvā dhanāni jigyuṣaḥ |<BR>
RV_8,014.06c ūtim indrā vṛṇīmahe ||<BR>
RV_8,014.07a vy antarikṣam atiran made somasya rocanā |<BR>
RV_8,014.07c indro yad abhinad valam ||<BR>
RV_8,014.08a ud gā ājad aṅgirobhya āviṣ kṛṇvan guhā satīḥ |<BR>
RV_8,014.08c arvāñcaṃ nunude valam ||<BR>
RV_8,014.09a indreṇa rocanā divo dṛḷhāni dṛṃhitāni ca |<BR>
RV_8,014.09c sthirāṇi na parāṇude ||<BR>
RV_8,014.10a apām ūrmir madann iva stoma indrājirāyate |<BR>
RV_8,014.10c vi te madā arājiṣuḥ ||<BR>
RV_8,014.11a tvaṃ hi stomavardhana indrāsy ukthavardhanaḥ |<BR>
RV_8,014.11c stotṝṇām uta bhadrakṛt ||<BR>
RV_8,014.12a indram it keśinā harī somapeyāya vakṣataḥ |<BR>
RV_8,014.12c upa yajñaṃ surādhasam ||<BR>
RV_8,014.13a apām phenena namuceḥ śira indrod avartayaḥ |<BR>
RV_8,014.13c viśvā yad ajaya spṛdhaḥ ||<BR>
RV_8,014.14a māyābhir utsisṛpsata indra dyām ārurukṣataḥ |<BR>
RV_8,014.14c ava dasyūṃr adhūnuthāḥ ||<BR>
RV_8,014.15a asunvām indra saṃsadaṃ viṣūcīṃ vy anāśayaḥ |<BR>
RV_8,014.15c somapā uttaro bhavan ||<BR>
<BR>
RV_8,015.01a tam v abhi pra gāyata puruhūtam puruṣṭutam |<BR>
RV_8,015.01c indraṃ gīrbhis taviṣam ā vivāsata ||<BR>
RV_8,015.02a yasya dvibarhaso bṛhat saho dādhāra rodasī |<BR>
RV_8,015.02c girīṃr ajrāṃ apaḥ svar vṛṣatvanā ||<BR>
RV_8,015.03a sa rājasi puruṣṭutaṃ eko vṛtrāṇi jighnase |<BR>
RV_8,015.03c indra jaitrā śravasyā ca yantave ||<BR>
RV_8,015.04a taṃ te madaṃ gṛṇīmasi vṛṣaṇam pṛtsu sāsahim |<BR>
RV_8,015.04c u lokakṛtnum adrivo hariśriyam ||<BR>
RV_8,015.05a yena jyotīṃṣy āyave manave ca viveditha |<BR>
RV_8,015.05c mandāno asya barhiṣo vi rājasi ||<BR>
RV_8,015.06a tad adyā cit ta ukthino 'nu ṣṭuvanti pūrvathā |<BR>
RV_8,015.06c vṛṣapatnīr apo jayā dive-dive ||<BR>
RV_8,015.07a tava tyad indriyam bṛhat tava śuṣmam uta kratum |<BR>
RV_8,015.07c vajraṃ śiśāti dhiṣaṇā vareṇyam ||<BR>
RV_8,015.08a tava dyaur indra pauṃsyam pṛthivī vardhati śravaḥ |<BR>
RV_8,015.08c tvām āpaḥ parvatāsaś ca hinvire ||<BR>
RV_8,015.09a tvāṃ viṣṇur bṛhan kṣayo mitro gṛṇāti varuṇaḥ |<BR>
RV_8,015.09c tvāṃ śardho madaty anu mārutam ||<BR>
RV_8,015.10a tvaṃ vṛṣā janānām maṃhiṣṭha indra jajñiṣe |<BR>
RV_8,015.10c satrā viśvā svapatyāni dadhiṣe ||<BR>
RV_8,015.11a satrā tvam puruṣṭutaṃ eko vṛtrāṇi tośase |<BR>
RV_8,015.11c nānya indrāt karaṇam bhūya invati ||<BR>
RV_8,015.12a yad indra manmaśas tvā nānā havanta ūtaye |<BR>
RV_8,015.12c asmākebhir nṛbhir atrā svar jaya ||<BR>
RV_8,015.13a araṃ kṣayāya no mahe viśvā rūpāṇy āviśan |<BR>
RV_8,015.13c indraṃ jaitrāya harṣayā śacīpatim ||<BR>
<BR>
RV_8,016.01a pra samrājaṃ carṣaṇīnām indraṃ stotā navyaṃ gīrbhiḥ |<BR>
RV_8,016.01c naraṃ nṛṣāham maṃhiṣṭham ||<BR>
RV_8,016.02a yasminn ukthāni raṇyanti viśvāni ca śravasyā |<BR>
RV_8,016.02c apām avo na samudre ||<BR>
RV_8,016.03a taṃ suṣṭutyā vivāse jyeṣṭharājam bhare kṛtnum |<BR>
RV_8,016.03c maho vājinaṃ sanibhyaḥ ||<BR>
RV_8,016.04a yasyānūnā gabhīrā madā uravas tarutrāḥ |<BR>
RV_8,016.04c harṣumantaḥ śūrasātau ||<BR>
RV_8,016.05a tam id dhaneṣu hiteṣv adhivākāya havante |<BR>
RV_8,016.05c yeṣām indras te jayanti ||<BR>
RV_8,016.06a tam ic cyautnair āryanti taṃ kṛtebhiś carṣaṇayaḥ |<BR>
RV_8,016.06c eṣa indro varivaskṛt ||<BR>
RV_8,016.07a indro brahmendra ṛṣir indraḥ purū puruhūtaḥ |<BR>
RV_8,016.07c mahān mahībhiḥ śacībhiḥ ||<BR>
RV_8,016.08a sa stomyaḥ sa havyaḥ satyaḥ satvā tuvikūrmiḥ |<BR>
RV_8,016.08c ekaś cit sann abhibhūtiḥ ||<BR>
RV_8,016.09a tam arkebhis taṃ sāmabhis taṃ gāyatraiś carṣaṇayaḥ |<BR>
RV_8,016.09c indraṃ vardhanti kṣitayaḥ ||<BR>
RV_8,016.10a praṇetāraṃ vasyo acchā kartāraṃ jyotiḥ samatsu |<BR>
RV_8,016.10c sāsahvāṃsaṃ yudhāmitrān ||<BR>
RV_8,016.11a sa naḥ papriḥ pārayāti svasti nāvā puruhūtaḥ |<BR>
RV_8,016.11c indro viśvā ati dviṣaḥ ||<BR>
RV_8,016.12a sa tvaṃ na indra vājebhir daśasyā ca gātuyā ca |<BR>
RV_8,016.12c acchā ca naḥ sumnaṃ neṣi ||<BR>
<BR>
RV_8,017.01a ā yāhi suṣumā hi ta indra somam pibā imam |<BR>
RV_8,017.01c edam barhiḥ sado mama ||<BR>
RV_8,017.02a ā tvā brahmayujā harī vahatām indra keśinā |<BR>
RV_8,017.02c upa brahmāṇi naḥ śṛṇu ||<BR>
RV_8,017.03a brahmāṇas tvā vayaṃ yujā somapām indra sominaḥ |<BR>
RV_8,017.03c sutāvanto havāmahe ||<BR>
RV_8,017.04a ā no yāhi sutāvato 'smākaṃ suṣṭutīr upa |<BR>
RV_8,017.04c pibā su śiprinn andhasaḥ ||<BR>
RV_8,017.05a ā te siñcāmi kukṣyor anu gātrā vi dhāvatu |<BR>
RV_8,017.05c gṛbhāya jihvayā madhu ||<BR>
RV_8,017.06a svāduṣ ṭe astu saṃsude madhumān tanve tava |<BR>
RV_8,017.06c somaḥ śam astu te hṛde ||<BR>
RV_8,017.07a ayam u tvā vicarṣaṇe janīr ivābhi saṃvṛtaḥ |<BR>
RV_8,017.07c pra soma indra sarpatu ||<BR>
RV_8,017.08a tuvigrīvo vapodaraḥ subāhur andhaso made |<BR>
RV_8,017.08c indro vṛtrāṇi jighnate ||<BR>
RV_8,017.09a indra prehi puras tvaṃ viśvasyeśāna ojasā |<BR>
RV_8,017.09c vṛtrāṇi vṛtrahañ jahi ||<BR>
RV_8,017.10a dīrghas te astv aṅkuśo yenā vasu prayacchasi |<BR>
RV_8,017.10c yajamānāya sunvate ||<BR>
RV_8,017.11a ayaṃ ta indra somo nipūto adhi barhiṣi |<BR>
RV_8,017.11c ehīm asya dravā piba ||<BR>
RV_8,017.12a śācigo śācipūjanāyaṃ raṇāya te sutaḥ |<BR>
RV_8,017.12c ākhaṇḍala pra hūyase ||<BR>
RV_8,017.13a yas te śṛṅgavṛṣo napāt praṇapāt kuṇḍapāyyaḥ |<BR>
RV_8,017.13c ny asmin dadhra ā manaḥ ||<BR>
RV_8,017.14a vāstoṣ pate dhruvā sthūṇāṃsatraṃ somyānām |<BR>
RV_8,017.14c drapso bhettā purāṃ śaśvatīnām indro munīnāṃ sakhā ||<BR>
RV_8,017.15a pṛdākusānur yajato gaveṣaṇa ekaḥ sann abhi bhūyasaḥ |<BR>
RV_8,017.15c bhūrṇim aśvaṃ nayat tujā puro gṛbhendraṃ somasya pītaye ||<BR>
<BR>
RV_8,018.01a idaṃ ha nūnam eṣāṃ sumnam bhikṣeta martyaḥ |<BR>
RV_8,018.01c ādityānām apūrvyaṃ savīmani ||<BR>
RV_8,018.02a anarvāṇo hy eṣām panthā ādityānām |<BR>
RV_8,018.02c adabdhāḥ santi pāyavaḥ sugevṛdhaḥ ||<BR>
RV_8,018.03a tat su naḥ savitā bhago varuṇo mitro aryamā |<BR>
RV_8,018.03c śarma yacchantu sapratho yad īmahe ||<BR>
RV_8,018.04a devebhir devy adite 'riṣṭabharmann ā gahi |<BR>
RV_8,018.04c smat sūribhiḥ purupriye suśarmabhiḥ ||<BR>
RV_8,018.05a te hi putrāso aditer vidur dveṣāṃsi yotave |<BR>
RV_8,018.05c aṃhoś cid urucakrayo 'nehasaḥ ||<BR>
RV_8,018.06a aditir no divā paśum aditir naktam advayāḥ |<BR>
RV_8,018.06c aditiḥ pātv aṃhasaḥ sadāvṛdhā ||<BR>
RV_8,018.07a uta syā no divā matir aditir ūtyā gamat |<BR>
RV_8,018.07c sā śantāti mayas karad apa sridhaḥ ||<BR>
RV_8,018.08a uta tyā daivyā bhiṣajā śaṃ naḥ karato aśvinā |<BR>
RV_8,018.08c yuyuyātām ito rapo apa sridhaḥ ||<BR>
RV_8,018.09a śam agnir agnibhiḥ karac chaṃ nas tapatu sūryaḥ |<BR>
RV_8,018.09c śaṃ vāto vātv arapā apa sridhaḥ ||<BR>
RV_8,018.10a apāmīvām apa sridham apa sedhata durmatim |<BR>
RV_8,018.10c ādityāso yuyotanā no aṃhasaḥ ||<BR>
RV_8,018.11a yuyotā śarum asmad āṃ ādityāsa utāmatim |<BR>
RV_8,018.11c ṛdhag dveṣaḥ kṛṇuta viśvavedasaḥ ||<BR>
RV_8,018.12a tat su naḥ śarma yacchatādityā yan mumocati |<BR>
RV_8,018.12c enasvantaṃ cid enasaḥ sudānavaḥ ||<BR>
RV_8,018.13a yo naḥ kaś cid ririkṣati rakṣastvena martyaḥ |<BR>
RV_8,018.13c svaiḥ ṣa evai ririṣīṣṭa yur janaḥ ||<BR>
RV_8,018.14a sam it tam agham aśnavad duḥśaṃsam martyaṃ ripum |<BR>
RV_8,018.14c yo asmatrā durhaṇāvāṃ upa dvayuḥ ||<BR>
RV_8,018.15a pākatrā sthana devā hṛtsu jānītha martyam |<BR>
RV_8,018.15c upa dvayuṃ cādvayuṃ ca vasavaḥ ||<BR>
RV_8,018.16a ā śarma parvatānām otāpāṃ vṛṇīmahe |<BR>
RV_8,018.16c dyāvākṣāmāre asmad rapas kṛtam ||<BR>
RV_8,018.17a te no bhadreṇa śarmaṇā yuṣmākaṃ nāvā vasavaḥ |<BR>
RV_8,018.17c ati viśvāni duritā pipartana ||<BR>
RV_8,018.18a tuce tanāya tat su no drāghīya āyur jīvase |<BR>
RV_8,018.18c ādityāsaḥ sumahasaḥ kṛṇotana ||<BR>
RV_8,018.19a yajño hīḷo vo antara ādityā asti mṛḷata |<BR>
RV_8,018.19c yuṣme id vo api ṣmasi sajātye ||<BR>
RV_8,018.20a bṛhad varūtham marutāṃ devaṃ trātāram aśvinā |<BR>
RV_8,018.20c mitram īmahe varuṇaṃ svastaye ||<BR>
RV_8,018.21a aneho mitrāryaman nṛvad varuṇa śaṃsyam |<BR>
RV_8,018.21c trivarūtham maruto yanta naś chardiḥ ||<BR>
RV_8,018.22a ye cid dhi mṛtyubandhava ādityā manavaḥ smasi |<BR>
RV_8,018.22c pra sū na āyur jīvase tiretana ||<BR>
<BR>
RV_8,019.01a taṃ gūrdhayā svarṇaraṃ devāso devam aratiṃ dadhanvire |<BR>
RV_8,019.01c devatrā havyam ohire ||<BR>
RV_8,019.02a vibhūtarātiṃ vipra citraśociṣam agnim īḷiṣva yanturam |<BR>
RV_8,019.02c asya medhasya somyasya sobhare prem adhvarāya pūrvyam ||<BR>
RV_8,019.03a yajiṣṭhaṃ tvā vavṛmahe devaṃ devatrā hotāram amartyam |<BR>
RV_8,019.03c asya yajñasya sukratum ||<BR>
RV_8,019.04a ūrjo napātaṃ subhagaṃ sudīditim agniṃ śreṣṭhaśociṣam |<BR>
RV_8,019.04c sa no mitrasya varuṇasya so apām ā sumnaṃ yakṣate divi ||<BR>
RV_8,019.05a yaḥ samidhā ya āhutī yo vedena dadāśa marto agnaye |<BR>
RV_8,019.05c yo namasā svadhvaraḥ ||<BR>
RV_8,019.06a tasyed arvanto raṃhayanta āśavas tasya dyumnitamaṃ yaśaḥ |<BR>
RV_8,019.06c na tam aṃho devakṛtaṃ kutaś cana na martyakṛtaṃ naśat ||<BR>
RV_8,019.07a svagnayo vo agnibhiḥ syāma sūno sahasa ūrjām pate |<BR>
RV_8,019.07c suvīras tvam asmayuḥ ||<BR>
RV_8,019.08a praśaṃsamāno atithir na mitriyo 'gnī ratho na vedyaḥ |<BR>
RV_8,019.08c tve kṣemāso api santi sādhavas tvaṃ rājā rayīṇām ||<BR>
RV_8,019.09a so addhā dāśvadhvaro 'gne martaḥ subhaga sa praśaṃsyaḥ |<BR>
RV_8,019.09c sa dhībhir astu sanitā ||<BR>
RV_8,019.10a yasya tvam ūrdhvo adhvarāya tiṣṭhasi kṣayadvīraḥ sa sādhate |<BR>
RV_8,019.10c so arvadbhiḥ sanitā sa vipanyubhiḥ sa śūraiḥ sanitā kṛtam ||<BR>
RV_8,019.11a yasyāgnir vapur gṛhe stomaṃ cano dadhīta viśvavāryaḥ |<BR>
RV_8,019.11c havyā vā veviṣad viṣaḥ ||<BR>
RV_8,019.12a viprasya vā stuvataḥ sahaso yaho makṣūtamasya rātiṣu |<BR>
RV_8,019.12c avodevam uparimartyaṃ kṛdhi vaso vividuṣo vacaḥ ||<BR>
RV_8,019.13a yo agniṃ havyadātibhir namobhir vā sudakṣam āvivāsati |<BR>
RV_8,019.13c girā vājiraśociṣam ||<BR>
RV_8,019.14a samidhā yo niśitī dāśad aditiṃ dhāmabhir asya martyaḥ |<BR>
RV_8,019.14c viśvet sa dhībhiḥ subhago janāṃ ati dyumnair udna iva tāriṣat ||<BR>
RV_8,019.15a tad agne dyumnam ā bhara yat sāsahat sadane kaṃ cid atriṇam |<BR>
RV_8,019.15c manyuṃ janasya dūḍhyaḥ ||<BR>
RV_8,019.16a yena caṣṭe varuṇo mitro aryamā yena nāsatyā bhagaḥ |<BR>
RV_8,019.16c vayaṃ tat te śavasā gātuvittamā indratvotā vidhemahi ||<BR>
RV_8,019.17a te ghed agne svādhyo ye tvā vipra nidadhire nṛcakṣasam |<BR>
RV_8,019.17c viprāso deva sukratum ||<BR>
RV_8,019.18a ta id vediṃ subhaga ta āhutiṃ te sotuṃ cakrire divi |<BR>
RV_8,019.18c ta id vājebhir jigyur mahad dhanaṃ ye tve kāmaṃ nyerire ||<BR>
RV_8,019.19a bhadro no agnir āhuto bhadrā rātiḥ subhaga bhadro adhvaraḥ |<BR>
RV_8,019.19c bhadrā uta praśastayaḥ ||<BR>
RV_8,019.20a bhadram manaḥ kṛṇuṣva vṛtratūrye yenā samatsu sāsahaḥ |<BR>
RV_8,019.20c ava sthirā tanuhi bhūri śardhatāṃ vanemā te abhiṣṭibhiḥ ||<BR>
RV_8,019.21a īḷe girā manurhitaṃ yaṃ devā dūtam aratiṃ nyerire |<BR>
RV_8,019.21c yajiṣṭhaṃ havyavāhanam ||<BR>
RV_8,019.22a tigmajambhāya taruṇāya rājate prayo gāyasy agnaye |<BR>
RV_8,019.22c yaḥ piṃśate sūnṛtābhiḥ suvīryam agnir ghṛtebhir āhutaḥ ||<BR>
RV_8,019.23a yadī ghṛtebhir āhuto vāśīm agnir bharata uc cāva ca |<BR>
RV_8,019.23c asura iva nirṇijam ||<BR>
RV_8,019.24a yo havyāny airayatā manurhito deva āsā sugandhinā |<BR>
RV_8,019.24c vivāsate vāryāṇi svadhvaro hotā devo amartyaḥ ||<BR>
RV_8,019.25a yad agne martyas tvaṃ syām aham mitramaho amartyaḥ |<BR>
RV_8,019.25c sahasaḥ sūnav āhuta ||<BR>
RV_8,019.26a na tvā rāsīyābhiśastaye vaso na pāpatvāya santya |<BR>
RV_8,019.26c na me stotāmatīvā na durhitaḥ syād agne na pāpayā ||<BR>
RV_8,019.27a pitur na putraḥ subhṛto duroṇa ā devāṃ etu pra ṇo haviḥ ||<BR>
RV_8,019.28a tavāham agna ūtibhir nediṣṭhābhiḥ saceya joṣam ā vaso |<BR>
RV_8,019.28c sadā devasya martyaḥ ||<BR>
RV_8,019.29a tava kratvā saneyaṃ tava rātibhir agne tava praśastibhiḥ |<BR>
RV_8,019.29c tvām id āhuḥ pramatiṃ vaso mamāgne harṣasva dātave ||<BR>
RV_8,019.30a pra so agne tavotibhiḥ suvīrābhis tirate vājabharmabhiḥ |<BR>
RV_8,019.30c yasya tvaṃ sakhyam āvaraḥ ||<BR>
RV_8,019.31a tava drapso nīlavān vāśa ṛtviya indhānaḥ siṣṇav ā dade |<BR>
RV_8,019.31c tvam mahīnām uṣasām asi priyaḥ kṣapo vastuṣu rājasi ||<BR>
RV_8,019.32a tam āganma sobharayaḥ sahasramuṣkaṃ svabhiṣṭim avase |<BR>
RV_8,019.32c samrājaṃ trāsadasyavam ||<BR>
RV_8,019.33a yasya te agne anye agnaya upakṣito vayā iva |<BR>
RV_8,019.33c vipo na dyumnā ni yuve janānāṃ tava kṣatrāṇi vardhayan ||<BR>
RV_8,019.34a yam ādityāso adruhaḥ pāraṃ nayatha martyam |<BR>
RV_8,019.34c maghonāṃ viśveṣāṃ sudānavaḥ ||<BR>
RV_8,019.35a yūyaṃ rājānaḥ kaṃ cic carṣaṇīsahaḥ kṣayantam mānuṣāṃ anu |<BR>
RV_8,019.35c vayaṃ te vo varuṇa mitrāryaman syāmed ṛtasya rathyaḥ ||<BR>
RV_8,019.36a adān me paurukutsyaḥ pañcāśataṃ trasadasyur vadhūnām |<BR>
RV_8,019.36c maṃhiṣṭho aryaḥ satpatiḥ ||<BR>
RV_8,019.37a uta me prayiyor vayiyoḥ suvāstvā adhi tugvani |<BR>
RV_8,019.37c tisṝṇāṃ saptatīnāṃ śyāvaḥ praṇetā bhuvad vasur diyānām patiḥ ||<BR>
<BR>
RV_8,020.01a ā gantā mā riṣaṇyata prasthāvāno māpa sthātā samanyavaḥ |<BR>
RV_8,020.01c sthirā cin namayiṣṇavaḥ ||<BR>
RV_8,020.02a vīḷupavibhir maruta ṛbhukṣaṇa ā rudrāsaḥ sudītibhiḥ |<BR>
RV_8,020.02c iṣā no adyā gatā puruspṛho yajñam ā sobharīyavaḥ ||<BR>
RV_8,020.03a vidmā hi rudriyāṇāṃ śuṣmam ugram marutāṃ śimīvatām |<BR>
RV_8,020.03c viṣṇor eṣasya mīḷhuṣām ||<BR>
RV_8,020.04a vi dvīpāni pāpatan tiṣṭhad ducchunobhe yujanta rodasī |<BR>
RV_8,020.04c pra dhanvāny airata śubhrakhādayo yad ejatha svabhānavaḥ ||<BR>
RV_8,020.05a acyutā cid vo ajmann ā nānadati parvatāso vanaspatiḥ |<BR>
RV_8,020.05c bhūmir yāmeṣu rejate ||<BR>
RV_8,020.06a amāya vo maruto yātave dyaur jihīta uttarā bṛhat |<BR>
RV_8,020.06c yatrā naro dediśate tanūṣv ā tvakṣāṃsi bāhvojasaḥ ||<BR>
RV_8,020.07a svadhām anu śriyaṃ naro mahi tveṣā amavanto vṛṣapsavaḥ |<BR>
RV_8,020.07c vahante ahrutapsavaḥ ||<BR>
RV_8,020.08a gobhir vāṇo ajyate sobharīṇāṃ rathe kośe hiraṇyaye |<BR>
RV_8,020.08c gobandhavaḥ sujātāsa iṣe bhuje mahānto na sparase nu ||<BR>
RV_8,020.09a prati vo vṛṣadañjayo vṛṣṇe śardhāya mārutāya bharadhvam |<BR>
RV_8,020.09c havyā vṛṣaprayāvṇe ||<BR>
RV_8,020.10a vṛṣaṇaśvena maruto vṛṣapsunā rathena vṛṣanābhinā |<BR>
RV_8,020.10c ā śyenāso na pakṣiṇo vṛthā naro havyā no vītaye gata ||<BR>
RV_8,020.11a samānam añjy eṣāṃ vi bhrājante rukmāso adhi bāhuṣu |<BR>
RV_8,020.11c davidyutaty ṛṣṭayaḥ ||<BR>
RV_8,020.12a ta ugrāso vṛṣaṇa ugrabāhavo nakiṣ ṭanūṣu yetire |<BR>
RV_8,020.12c sthirā dhanvāny āyudhā ratheṣu vo 'nīkeṣv adhi śriyaḥ ||<BR>
RV_8,020.13a yeṣām arṇo na sapratho nāma tveṣaṃ śaśvatām ekam id bhuje |<BR>
RV_8,020.13c vayo na pitryaṃ sahaḥ ||<BR>
RV_8,020.14a tān vandasva marutas tāṃ upa stuhi teṣāṃ hi dhunīnām |<BR>
RV_8,020.14c arāṇāṃ na caramas tad eṣāṃ dānā mahnā tad eṣām ||<BR>
RV_8,020.15a subhagaḥ sa va ūtiṣv āsa pūrvāsu maruto vyuṣṭiṣu |<BR>
RV_8,020.15c yo vā nūnam utāsati ||<BR>
RV_8,020.16a yasya vā yūyam prati vājino nara ā havyā vītaye gatha |<BR>
RV_8,020.16c abhi ṣa dyumnair uta vājasātibhiḥ sumnā vo dhūtayo naśat ||<BR>
RV_8,020.17a yathā rudrasya sūnavo divo vaśanty asurasya vedhasaḥ |<BR>
RV_8,020.17c yuvānas tathed asat ||<BR>
RV_8,020.18a ye cārhanti marutaḥ sudānavaḥ sman mīḷhuṣaś caranti ye |<BR>
RV_8,020.18c ataś cid ā na upa vasyasā hṛdā yuvāna ā vavṛdhvam ||<BR>
RV_8,020.19a yūna ū ṣu naviṣṭhayā vṛṣṇaḥ pāvakāṃ abhi sobhare girā |<BR>
RV_8,020.19c gāya gā iva carkṛṣat ||<BR>
RV_8,020.20a sāhā ye santi muṣṭiheva havyo viśvāsu pṛtsu hotṛṣu |<BR>
RV_8,020.20c vṛṣṇaś candrān na suśravastamān girā vandasva maruto aha ||<BR>
RV_8,020.21a gāvaś cid ghā samanyavaḥ sajātyena marutaḥ sabandhavaḥ |<BR>
RV_8,020.21c rihate kakubho mithaḥ ||<BR>
RV_8,020.22a martaś cid vo nṛtavo rukmavakṣasa upa bhrātṛtvam āyati |<BR>
RV_8,020.22c adhi no gāta marutaḥ sadā hi va āpitvam asti nidhruvi ||<BR>
RV_8,020.23a maruto mārutasya na ā bheṣajasya vahatā sudānavaḥ |<BR>
RV_8,020.23c yūyaṃ sakhāyaḥ saptayaḥ ||<BR>
RV_8,020.24a yābhiḥ sindhum avatha yābhis tūrvatha yābhir daśasyathā krivim |<BR>
RV_8,020.24c mayo no bhūtotibhir mayobhuvaḥ śivābhir asacadviṣaḥ ||<BR>
RV_8,020.25a yat sindhau yad asiknyāṃ yat samudreṣu marutaḥ subarhiṣaḥ |<BR>
RV_8,020.25c yat parvateṣu bheṣajam ||<BR>
RV_8,020.26a viśvam paśyanto bibhṛthā tanūṣv ā tenā no adhi vocata |<BR>
RV_8,020.26c kṣamā rapo maruta āturasya na iṣkartā vihrutam punaḥ ||<BR>
<BR>
RV_8,021.01a vayam u tvām apūrvya sthūraṃ na kac cid bharanto 'vasyavaḥ |<BR>
RV_8,021.01c vāje citraṃ havāmahe ||<BR>
RV_8,021.02a upa tvā karmann ūtaye sa no yuvograś cakrāma yo dhṛṣat |<BR>
RV_8,021.02c tvām id dhy avitāraṃ vavṛmahe sakhāya indra sānasim ||<BR>
RV_8,021.03a ā yāhīma indavo 'śvapate gopata urvarāpate |<BR>
RV_8,021.03c somaṃ somapate piba ||<BR>
RV_8,021.04a vayaṃ hi tvā bandhumantam abandhavo viprāsa indra yemima |<BR>
RV_8,021.04c yā te dhāmāni vṛṣabha tebhir ā gahi viśvebhiḥ somapītaye ||<BR>
RV_8,021.05a sīdantas te vayo yathā gośrīte madhau madire vivakṣaṇe |<BR>
RV_8,021.05c abhi tvām indra nonumaḥ ||<BR>
RV_8,021.06a acchā ca tvainā namasā vadāmasi kim muhuś cid vi dīdhayaḥ |<BR>
RV_8,021.06c santi kāmāso harivo dadiṣ ṭvaṃ smo vayaṃ santi no dhiyaḥ ||<BR>
RV_8,021.07a nūtnā id indra te vayam ūtī abhūma nahi nū te adrivaḥ |<BR>
RV_8,021.07c vidmā purā parīṇasaḥ ||<BR>
RV_8,021.08a vidmā sakhitvam uta śūra bhojyam ā te tā vajrinn īmahe |<BR>
RV_8,021.08c uto samasminn ā śiśīhi no vaso vāje suśipra gomati ||<BR>
RV_8,021.09a yo na idam-idam purā pra vasya ānināya tam u va stuṣe |<BR>
RV_8,021.09c sakhāya indram ūtaye ||<BR>
RV_8,021.10a haryaśvaṃ satpatiṃ carṣaṇīsahaṃ sa hi ṣmā yo amandata |<BR>
RV_8,021.10c ā tu naḥ sa vayati gavyam aśvyaṃ stotṛbhyo maghavā śatam ||<BR>
RV_8,021.11a tvayā ha svid yujā vayam prati śvasantaṃ vṛṣabha bruvīmahi |<BR>
RV_8,021.11c saṃsthe janasya gomataḥ ||<BR>
RV_8,021.12a jayema kāre puruhūta kāriṇo 'bhi tiṣṭhema dūḍhyaḥ |<BR>
RV_8,021.12c nṛbhir vṛtraṃ hanyāma śūśuyāma cāver indra pra ṇo dhiyaḥ ||<BR>
RV_8,021.13a abhrātṛvyo anā tvam anāpir indra januṣā sanād asi |<BR>
RV_8,021.13c yudhed āpitvam icchase ||<BR>
RV_8,021.14a nakī revantaṃ sakhyāya vindase pīyanti te surāśvaḥ |<BR>
RV_8,021.14c yadā kṛṇoṣi nadanuṃ sam ūhasy ād it piteva hūyase ||<BR>
RV_8,021.15a mā te amājuro yathā mūrāsa indra sakhye tvāvataḥ |<BR>
RV_8,021.15c ni ṣadāma sacā sute ||<BR>
RV_8,021.16a mā te godatra nir arāma rādhasa indra mā te gṛhāmahi |<BR>
RV_8,021.16c dṛḷhā cid aryaḥ pra mṛśābhy ā bhara na te dāmāna ādabhe ||<BR>
RV_8,021.17a indro vā ghed iyan maghaṃ sarasvatī vā subhagā dadir vasu |<BR>
RV_8,021.17c tvaṃ vā citra dāśuṣe ||<BR>
RV_8,021.18a citra id rājā rājakā id anyake yake sarasvatīm anu |<BR>
RV_8,021.18c parjanya iva tatanad dhi vṛṣṭyā sahasram ayutā dadat ||<BR>
<BR>
RV_8,022.01a o tyam ahva ā ratham adyā daṃsiṣṭham ūtaye |<BR>
RV_8,022.01c yam aśvinā suhavā rudravartanī ā sūryāyai tasthathuḥ ||<BR>
RV_8,022.02a pūrvāyuṣaṃ suhavam puruspṛham bhujyuṃ vājeṣu pūrvyam |<BR>
RV_8,022.02c sacanāvantaṃ sumatibhiḥ sobhare vidveṣasam anehasam ||<BR>
RV_8,022.03a iha tyā purubhūtamā devā namobhir aśvinā |<BR>
RV_8,022.03c arvācīnā sv avase karāmahe gantārā dāśuṣo gṛham ||<BR>
RV_8,022.04a yuvo rathasya pari cakram īyata īrmānyad vām iṣaṇyati |<BR>
RV_8,022.04c asmāṃ acchā sumatir vāṃ śubhas patī ā dhenur iva dhāvatu ||<BR>
RV_8,022.05a ratho yo vāṃ trivandhuro hiraṇyābhīśur aśvinā |<BR>
RV_8,022.05c pari dyāvāpṛthivī bhūṣati śrutas tena nāsatyā gatam ||<BR>
RV_8,022.06a daśasyantā manave pūrvyaṃ divi yavaṃ vṛkeṇa karṣathaḥ |<BR>
RV_8,022.06c tā vām adya sumatibhiḥ śubhas patī aśvinā pra stuvīmahi ||<BR>
RV_8,022.07a upa no vājinīvasū yātam ṛtasya pathibhiḥ |<BR>
RV_8,022.07c yebhis tṛkṣiṃ vṛṣaṇā trāsadasyavam mahe kṣatrāya jinvathaḥ ||<BR>
RV_8,022.08a ayaṃ vām adribhiḥ sutaḥ somo narā vṛṣaṇvasū |<BR>
RV_8,022.08c ā yātaṃ somapītaye pibataṃ dāśuṣo gṛhe ||<BR>
RV_8,022.09a ā hi ruhatam aśvinā rathe kośe hiraṇyaye vṛṣaṇvasū |<BR>
RV_8,022.09c yuñjāthām pīvarīr iṣaḥ ||<BR>
RV_8,022.10a yābhiḥ paktham avatho yābhir adhriguṃ yābhir babhruṃ vijoṣasam |<BR>
RV_8,022.10c tābhir no makṣū tūyam aśvinā gatam bhiṣajyataṃ yad āturam ||<BR>
RV_8,022.11a yad adhrigāvo adhrigū idā cid ahno aśvinā havāmahe |<BR>
RV_8,022.11c vayaṃ gīrbhir vipanyavaḥ ||<BR>
RV_8,022.12a tābhir ā yātaṃ vṛṣaṇopa me havaṃ viśvapsuṃ viśvavāryam |<BR>
RV_8,022.12c iṣā maṃhiṣṭhā purubhūtamā narā yābhiḥ kriviṃ vāvṛdhus tābhir ā gatam ||<BR>
RV_8,022.13a tāv idā cid ahānāṃ tāv aśvinā vandamāna upa bruve |<BR>
RV_8,022.13c tā u namobhir īmahe ||<BR>
RV_8,022.14a tāv id doṣā tā uṣasi śubhas patī tā yāman rudravartanī |<BR>
RV_8,022.14c mā no martāya ripave vājinīvasū paro rudrāv ati khyatam ||<BR>
RV_8,022.15a ā sugmyāya sugmyam prātā rathenāśvinā vā sakṣaṇī |<BR>
RV_8,022.15c huve piteva sobharī ||<BR>
RV_8,022.16a manojavasā vṛṣaṇā madacyutā makṣuṅgamābhir ūtibhiḥ |<BR>
RV_8,022.16c ārāttāc cid bhūtam asme avase pūrvībhiḥ purubhojasā ||<BR>
RV_8,022.17a ā no aśvāvad aśvinā vartir yāsiṣṭam madhupātamā narā |<BR>
RV_8,022.17c gomad dasrā hiraṇyavat ||<BR>
RV_8,022.18a suprāvargaṃ suvīryaṃ suṣṭhu vāryam anādhṛṣṭaṃ rakṣasvinā |<BR>
RV_8,022.18c asminn ā vām āyāne vājinīvasū viśvā vāmāni dhīmahi ||<BR>
<BR>
RV_8,023.01a īḷiṣvā hi pratīvyaṃ yajasva jātavedasam |<BR>
RV_8,023.01c cariṣṇudhūmam agṛbhītaśociṣam ||<BR>
RV_8,023.02a dāmānaṃ viśvacarṣaṇe 'gniṃ viśvamano girā |<BR>
RV_8,023.02c uta stuṣe viṣpardhaso rathānām ||<BR>
RV_8,023.03a yeṣām ābādha ṛgmiya iṣaḥ pṛkṣaś ca nigrabhe |<BR>
RV_8,023.03c upavidā vahnir vindate vasu ||<BR>
RV_8,023.04a ud asya śocir asthād dīdiyuṣo vy ajaram |<BR>
RV_8,023.04c tapurjambhasya sudyuto gaṇaśriyaḥ ||<BR>
RV_8,023.05a ud u tiṣṭha svadhvara stavāno devyā kṛpā |<BR>
RV_8,023.05c abhikhyā bhāsā bṛhatā śuśukvaniḥ ||<BR>
RV_8,023.06a agne yāhi suśastibhir havyā juhvāna ānuṣak |<BR>
RV_8,023.06c yathā dūto babhūtha havyavāhanaḥ ||<BR>
RV_8,023.07a agniṃ vaḥ pūrvyaṃ huve hotāraṃ carṣaṇīnām |<BR>
RV_8,023.07c tam ayā vācā gṛṇe tam u va stuṣe ||<BR>
RV_8,023.08a yajñebhir adbhutakratuṃ yaṃ kṛpā sūdayanta it |<BR>
RV_8,023.08c mitraṃ na jane sudhitam ṛtāvani ||<BR>
RV_8,023.09a ṛtāvānam ṛtāyavo yajñasya sādhanaṃ girā |<BR>
RV_8,023.09c upo enaṃ jujuṣur namasas pade ||<BR>
RV_8,023.10a acchā no aṅgirastamaṃ yajñāso yantu saṃyataḥ |<BR>
RV_8,023.10c hotā yo asti vikṣv ā yaśastamaḥ ||<BR>
RV_8,023.11a agne tava tye ajarendhānāso bṛhad bhāḥ |<BR>
RV_8,023.11c aśvā iva vṛṣaṇas taviṣīyavaḥ ||<BR>
RV_8,023.12a sa tvaṃ na ūrjām pate rayiṃ rāsva suvīryam |<BR>
RV_8,023.12c prāva nas toke tanaye samatsv ā ||<BR>
RV_8,023.13a yad vā u viśpatiḥ śitaḥ suprīto manuṣo viśi |<BR>
RV_8,023.13c viśved agniḥ prati rakṣāṃsi sedhati ||<BR>
RV_8,023.14a śruṣṭy agne navasya me stomasya vīra viśpate |<BR>
RV_8,023.14c ni māyinas tapuṣā rakṣaso daha ||<BR>
RV_8,023.15a na tasya māyayā cana ripur īśīta martyaḥ |<BR>
RV_8,023.15c yo agnaye dadāśa havyadātibhiḥ ||<BR>
RV_8,023.16a vyaśvas tvā vasuvidam ukṣaṇyur aprīṇād ṛṣiḥ |<BR>
RV_8,023.16c maho rāye tam u tvā sam idhīmahi ||<BR>
RV_8,023.17a uśanā kāvyas tvā ni hotāram asādayat |<BR>
RV_8,023.17c āyajiṃ tvā manave jātavedasam ||<BR>
RV_8,023.18a viśve hi tvā sajoṣaso devāso dūtam akrata |<BR>
RV_8,023.18c śruṣṭī deva prathamo yajñiyo bhuvaḥ ||<BR>
RV_8,023.19a imaṃ ghā vīro amṛtaṃ dūtaṃ kṛṇvīta martyaḥ |<BR>
RV_8,023.19c pāvakaṃ kṛṣṇavartaniṃ vihāyasam ||<BR>
RV_8,023.20a taṃ huvema yatasrucaḥ subhāsaṃ śukraśociṣam |<BR>
RV_8,023.20c viśām agnim ajaram pratnam īḍyam ||<BR>
RV_8,023.21a yo asmai havyadātibhir āhutim marto 'vidhat |<BR>
RV_8,023.21c bhūri poṣaṃ sa dhatte vīravad yaśaḥ ||<BR>
RV_8,023.22a prathamaṃ jātavedasam agniṃ yajñeṣu pūrvyam |<BR>
RV_8,023.22c prati srug eti namasā haviṣmatī ||<BR>
RV_8,023.23a ābhir vidhemāgnaye jyeṣṭhābhir vyaśvavat |<BR>
RV_8,023.23c maṃhiṣṭhābhir matibhiḥ śukraśociṣe ||<BR>
RV_8,023.24a nūnam arca vihāyase stomebhi sthūrayūpavat |<BR>
RV_8,023.24c ṛṣe vaiyaśva damyāyāgnaye ||<BR>
RV_8,023.25a atithim mānuṣāṇāṃ sūnuṃ vanaspatīnām |<BR>
RV_8,023.25c viprā agnim avase pratnam īḷate ||<BR>
RV_8,023.26a maho viśvāṃ abhi ṣato 'bhi havyāni mānuṣā |<BR>
RV_8,023.26c agne ni ṣatsi namasādhi barhiṣi ||<BR>
RV_8,023.27a vaṃsvā no vāryā puru vaṃsva rāyaḥ puruspṛhaḥ |<BR>
RV_8,023.27c suvīryasya prajāvato yaśasvataḥ ||<BR>
RV_8,023.28a tvaṃ varo suṣāmṇe 'gne janāya codaya |<BR>
RV_8,023.28c sadā vaso rātiṃ yaviṣṭha śaśvate ||<BR>
RV_8,023.29a tvaṃ hi supratūr asi tvaṃ no gomatīr iṣaḥ |<BR>
RV_8,023.29c maho rāyaḥ sātim agne apā vṛdhi ||<BR>
RV_8,023.30a agne tvaṃ yaśā asy ā mitrāvaruṇā vaha |<BR>
RV_8,023.30c ṛtāvānā samrājā pūtadakṣasā ||<BR>
<BR>
RV_8,024.01a sakhāya ā śiṣāmahi brahmendrāya vajriṇe |<BR>
RV_8,024.01c stuṣa ū ṣu vo nṛtamāya dhṛṣṇave ||<BR>
RV_8,024.02a śavasā hy asi śruto vṛtrahatyena vṛtrahā |<BR>
RV_8,024.02c maghair maghono ati śūra dāśasi ||<BR>
RV_8,024.03a sa na stavāna ā bhara rayiṃ citraśravastamam |<BR>
RV_8,024.03c nireke cid yo harivo vasur dadiḥ ||<BR>
RV_8,024.04a ā nirekam uta priyam indra darṣi janānām |<BR>
RV_8,024.04c dhṛṣatā dhṛṣṇo stavamāna ā bhara ||<BR>
RV_8,024.05a na te savyaṃ na dakṣiṇaṃ hastaṃ varanta āmuraḥ |<BR>
RV_8,024.05c na paribādho harivo gaviṣṭiṣu ||<BR>
RV_8,024.06a ā tvā gobhir iva vrajaṃ gīrbhir ṛṇomy adrivaḥ |<BR>
RV_8,024.06c ā smā kāmaṃ jaritur ā manaḥ pṛṇa ||<BR>
RV_8,024.07a viśvāni viśvamanaso dhiyā no vṛtrahantama |<BR>
RV_8,024.07c ugra praṇetar adhi ṣū vaso gahi ||<BR>
RV_8,024.08a vayaṃ te asya vṛtrahan vidyāma śūra navyasaḥ |<BR>
RV_8,024.08c vaso spārhasya puruhūta rādhasaḥ ||<BR>
RV_8,024.09a indra yathā hy asti te 'parītaṃ nṛto śavaḥ |<BR>
RV_8,024.09c amṛktā rātiḥ puruhūta dāśuṣe ||<BR>
RV_8,024.10a ā vṛṣasva mahāmaha mahe nṛtama rādhase |<BR>
RV_8,024.10c dṛḷhaś cid dṛhya maghavan maghattaye ||<BR>
RV_8,024.11a nū anyatrā cid adrivas tvan no jagmur āśasaḥ |<BR>
RV_8,024.11c maghavañ chagdhi tava tan na ūtibhiḥ ||<BR>
RV_8,024.12a nahy aṅga nṛto tvad anyaṃ vindāmi rādhase |<BR>
RV_8,024.12c rāye dyumnāya śavase ca girvaṇaḥ ||<BR>
RV_8,024.13a endum indrāya siñcata pibāti somyam madhu |<BR>
RV_8,024.13c pra rādhasā codayāte mahitvanā ||<BR>
RV_8,024.14a upo harīṇām patiṃ dakṣam pṛñcantam abravam |<BR>
RV_8,024.14c nūnaṃ śrudhi stuvato aśvyasya ||<BR>
RV_8,024.15a nahy aṅga purā cana jajñe vīrataras tvat |<BR>
RV_8,024.15c nakī rāyā naivathā na bhandanā ||<BR>
RV_8,024.16a ed u madhvo madintaraṃ siñca vādhvaryo andhasaḥ |<BR>
RV_8,024.16c evā hi vīra stavate sadāvṛdhaḥ ||<BR>
RV_8,024.17a indra sthātar harīṇāṃ nakiṣ ṭe pūrvyastutim |<BR>
RV_8,024.17c ud ānaṃśa śavasā na bhandanā ||<BR>
RV_8,024.18a taṃ vo vājānām patim ahūmahi śravasyavaḥ |<BR>
RV_8,024.18c aprāyubhir yajñebhir vāvṛdhenyam ||<BR>
RV_8,024.19a eto nv indraṃ stavāma sakhāya stomyaṃ naram |<BR>
RV_8,024.19c kṛṣṭīr yo viśvā abhy asty eka it ||<BR>
RV_8,024.20a agorudhāya gaviṣe dyukṣāya dasmyaṃ vacaḥ |<BR>
RV_8,024.20c ghṛtāt svādīyo madhunaś ca vocata ||<BR>
RV_8,024.21a yasyāmitāni vīryā na rādhaḥ paryetave |<BR>
RV_8,024.21c jyotir na viśvam abhy asti dakṣiṇā ||<BR>
RV_8,024.22a stuhīndraṃ vyaśvavad anūrmiṃ vājinaṃ yamam |<BR>
RV_8,024.22c aryo gayam maṃhamānaṃ vi dāśuṣe ||<BR>
RV_8,024.23a evā nūnam upa stuhi vaiyaśva daśamaṃ navam |<BR>
RV_8,024.23c suvidvāṃsaṃ carkṛtyaṃ caraṇīnām ||<BR>
RV_8,024.24a vetthā hi nirṛtīnāṃ vajrahasta parivṛjam |<BR>
RV_8,024.24c ahar-ahaḥ śundhyuḥ paripadām iva ||<BR>
RV_8,024.25a tad indrāva ā bhara yenā daṃsiṣṭha kṛtvane |<BR>
RV_8,024.25c dvitā kutsāya śiśnatho ni codaya ||<BR>
RV_8,024.26a tam u tvā nūnam īmahe navyaṃ daṃsiṣṭha sanyase |<BR>
RV_8,024.26c sa tvaṃ no viśvā abhimātīḥ sakṣaṇiḥ ||<BR>
RV_8,024.27a ya ṛkṣād aṃhaso mucad yo vāryāt sapta sindhuṣu |<BR>
RV_8,024.27c vadhar dāsasya tuvinṛmṇa nīnamaḥ ||<BR>
RV_8,024.28a yathā varo suṣāmṇe sanibhya āvaho rayim |<BR>
RV_8,024.28c vyaśvebhyaḥ subhage vājinīvati ||<BR>
RV_8,024.29a ā nāryasya dakṣiṇā vyaśvāṃ etu sominaḥ |<BR>
RV_8,024.29c sthūraṃ ca rādhaḥ śatavat sahasravat ||<BR>
RV_8,024.30a yat tvā pṛcchād ījānaḥ kuhayā kuhayākṛte |<BR>
RV_8,024.30c eṣo apaśrito valo gomatīm ava tiṣṭhati ||<BR>
<BR>
RV_8,025.01a tā vāṃ viśvasya gopā devā deveṣu yajñiyā |<BR>
RV_8,025.01c ṛtāvānā yajase pūtadakṣasā ||<BR>
RV_8,025.02a mitrā tanā na rathyā varuṇo yaś ca sukratuḥ |<BR>
RV_8,025.02c sanāt sujātā tanayā dhṛtavratā ||<BR>
RV_8,025.03a tā mātā viśvavedasāsuryāya pramahasā |<BR>
RV_8,025.03c mahī jajānāditir ṛtāvarī ||<BR>
RV_8,025.04a mahāntā mitrāvaruṇā samrājā devāv asurā |<BR>
RV_8,025.04c ṛtāvānāv ṛtam ā ghoṣato bṛhat ||<BR>
RV_8,025.05a napātā śavaso mahaḥ sūnū dakṣasya sukratū |<BR>
RV_8,025.05c sṛpradānū iṣo vāstv adhi kṣitaḥ ||<BR>
RV_8,025.06a saṃ yā dānūni yemathur divyāḥ pārthivīr iṣaḥ |<BR>
RV_8,025.06c nabhasvatīr ā vāṃ carantu vṛṣṭayaḥ ||<BR>
RV_8,025.07a adhi yā bṛhato divo 'bhi yūtheva paśyataḥ |<BR>
RV_8,025.07c ṛtāvānā samrājā namase hitā ||<BR>
RV_8,025.08a ṛtāvānā ni ṣedatuḥ sāmrājyāya sukratū |<BR>
RV_8,025.08c dhṛtavratā kṣatriyā kṣatram āśatuḥ ||<BR>
RV_8,025.09a akṣṇaś cid gātuvittarānulbaṇena cakṣasā |<BR>
RV_8,025.09c ni cin miṣantā nicirā ni cikyatuḥ ||<BR>
RV_8,025.10a uta no devy aditir uruṣyatāṃ nāsatyā |<BR>
RV_8,025.10c uruṣyantu maruto vṛddhaśavasaḥ ||<BR>
RV_8,025.11a te no nāvam uruṣyata divā naktaṃ sudānavaḥ |<BR>
RV_8,025.11c ariṣyanto ni pāyubhiḥ sacemahi ||<BR>
RV_8,025.12a aghnate viṣṇave vayam ariṣyantaḥ sudānave |<BR>
RV_8,025.12c śrudhi svayāvan sindho pūrvacittaye ||<BR>
RV_8,025.13a tad vāryaṃ vṛṇīmahe variṣṭhaṃ gopayatyam |<BR>
RV_8,025.13c mitro yat pānti varuṇo yad aryamā ||<BR>
RV_8,025.14a uta naḥ sindhur apāṃ tan marutas tad aśvinā |<BR>
RV_8,025.14c indro viṣṇur mīḍhvāṃsaḥ sajoṣasaḥ ||<BR>
RV_8,025.15a te hi ṣmā vanuṣo naro 'bhimātiṃ kayasya cit |<BR>
RV_8,025.15c tigmaṃ na kṣodaḥ pratighnanti bhūrṇayaḥ ||<BR>
RV_8,025.16a ayam eka itthā purūru caṣṭe vi viśpatiḥ |<BR>
RV_8,025.16c tasya vratāny anu vaś carāmasi ||<BR>
RV_8,025.17a anu pūrvāṇy okyā sāmrājyasya saścima |<BR>
RV_8,025.17c mitrasya vratā varuṇasya dīrghaśrut ||<BR>
RV_8,025.18a pari yo raśminā divo 'ntān mame pṛthivyāḥ |<BR>
RV_8,025.18c ubhe ā paprau rodasī mahitvā ||<BR>
RV_8,025.19a ud u ṣya śaraṇe divo jyotir ayaṃsta sūryaḥ |<BR>
RV_8,025.19c agnir na śukraḥ samidhāna āhutaḥ ||<BR>
RV_8,025.20a vaco dīrghaprasadmanīśe vājasya gomataḥ |<BR>
RV_8,025.20c īśe hi pitvo 'viṣasya dāvane ||<BR>
RV_8,025.21a tat sūryaṃ rodasī ubhe doṣā vastor upa bruve |<BR>
RV_8,025.21c bhojeṣv asmāṃ abhy uc carā sadā ||<BR>
RV_8,025.22a ṛjram ukṣaṇyāyane rajataṃ harayāṇe |<BR>
RV_8,025.22c rathaṃ yuktam asanāma suṣāmaṇi ||<BR>
RV_8,025.23a tā me aśvyānāṃ harīṇāṃ nitośanā |<BR>
RV_8,025.23c uto nu kṛtvyānāṃ nṛvāhasā ||<BR>
RV_8,025.24a smadabhīśū kaśāvantā viprā naviṣṭhayā matī |<BR>
RV_8,025.24c maho vājināv arvantā sacāsanam ||<BR>
<BR>
RV_8,026.01a yuvor u ṣū rathaṃ huve sadhastutyāya sūriṣu |<BR>
RV_8,026.01c atūrtadakṣā vṛṣaṇā vṛṣaṇvasū ||<BR>
RV_8,026.02a yuvaṃ varo suṣāmṇe mahe tane nāsatyā |<BR>
RV_8,026.02c avobhir yātho vṛṣaṇā vṛṣaṇvasū ||<BR>
RV_8,026.03a tā vām adya havāmahe havyebhir vājinīvasū |<BR>
RV_8,026.03c pūrvīr iṣa iṣayantāv ati kṣapaḥ ||<BR>
RV_8,026.04a ā vāṃ vāhiṣṭho aśvinā ratho yātu śruto narā |<BR>
RV_8,026.04c upa stomān turasya darśathaḥ śriye ||<BR>
RV_8,026.05a juhurāṇā cid aśvinā manyethāṃ vṛṣaṇvasū |<BR>
RV_8,026.05c yuvaṃ hi rudrā parṣatho ati dviṣaḥ ||<BR>
RV_8,026.06a dasrā hi viśvam ānuṣaṅ makṣūbhiḥ paridīyathaḥ |<BR>
RV_8,026.06c dhiyañjinvā madhuvarṇā śubhas patī ||<BR>
RV_8,026.07a upa no yātam aśvinā rāyā viśvapuṣā saha |<BR>
RV_8,026.07c maghavānā suvīrāv anapacyutā ||<BR>
RV_8,026.08a ā me asya pratīvyam indranāsatyā gatam |<BR>
RV_8,026.08c devā devebhir adya sacanastamā ||<BR>
RV_8,026.09a vayaṃ hi vāṃ havāmaha ukṣaṇyanto vyaśvavat |<BR>
RV_8,026.09c sumatibhir upa viprāv ihā gatam ||<BR>
RV_8,026.10a aśvinā sv ṛṣe stuhi kuvit te śravato havam |<BR>
RV_8,026.10c nedīyasaḥ kūḷayātaḥ paṇīṃr uta ||<BR>
RV_8,026.11a vaiyaśvasya śrutaṃ naroto me asya vedathaḥ |<BR>
RV_8,026.11c sajoṣasā varuṇo mitro aryamā ||<BR>
RV_8,026.12a yuvādattasya dhiṣṇyā yuvānītasya sūribhiḥ |<BR>
RV_8,026.12c ahar-ahar vṛṣaṇa mahyaṃ śikṣatam ||<BR>
RV_8,026.13a yo vāṃ yajñebhir āvṛto 'dhivastrā vadhūr iva |<BR>
RV_8,026.13c saparyantā śubhe cakrāte aśvinā ||<BR>
RV_8,026.14a yo vām uruvyacastamaṃ ciketati nṛpāyyam |<BR>
RV_8,026.14c vartir aśvinā pari yātam asmayū ||<BR>
RV_8,026.15a asmabhyaṃ su vṛṣaṇvasū yātaṃ vartir nṛpāyyam |<BR>
RV_8,026.15c viṣudruheva yajñam ūhathur girā ||<BR>
RV_8,026.16a vāhiṣṭho vāṃ havānāṃ stomo dūto huvan narā |<BR>
RV_8,026.16c yuvābhyām bhūtv aśvinā ||<BR>
RV_8,026.17a yad ado divo arṇava iṣo vā madatho gṛhe |<BR>
RV_8,026.17c śrutam in me amartyā ||<BR>
RV_8,026.18a uta syā śvetayāvarī vāhiṣṭhā vāṃ nadīnām |<BR>
RV_8,026.18c sindhur hiraṇyavartaniḥ ||<BR>
RV_8,026.19a smad etayā sukīrtyāśvinā śvetayā dhiyā |<BR>
RV_8,026.19c vahethe śubhrayāvānā ||<BR>
RV_8,026.20a yukṣvā hi tvaṃ rathāsahā yuvasva poṣyā vaso |<BR>
RV_8,026.20c ān no vāyo madhu pibāsmākaṃ savanā gahi ||<BR>
RV_8,026.21a tava vāyav ṛtaspate tvaṣṭur jāmātar adbhuta |<BR>
RV_8,026.21c avāṃsy ā vṛṇīmahe ||<BR>
RV_8,026.22a tvaṣṭur jāmātaraṃ vayam īśānaṃ rāya īmahe |<BR>
RV_8,026.22c sutāvanto vāyuṃ dyumnā janāsaḥ ||<BR>
RV_8,026.23a vāyo yāhi śivā divo vahasvā su svaśvyam |<BR>
RV_8,026.23c vahasva mahaḥ pṛthupakṣasā rathe ||<BR>
RV_8,026.24a tvāṃ hi supsarastamaṃ nṛṣadaneṣu hūmahe |<BR>
RV_8,026.24c grāvāṇaṃ nāśvapṛṣṭham maṃhanā ||<BR>
RV_8,026.25a sa tvaṃ no deva manasā vāyo mandāno agriyaḥ |<BR>
RV_8,026.25c kṛdhi vājāṃ apo dhiyaḥ ||<BR>
<BR>
RV_8,027.01a agnir ukthe purohito grāvāṇo barhir adhvare |<BR>
RV_8,027.01c ṛcā yāmi maruto brahmaṇas patiṃ devāṃ avo vareṇyam ||<BR>
RV_8,027.02a ā paśuṃ gāsi pṛthivīṃ vanaspatīn uṣāsā naktam oṣadhīḥ |<BR>
RV_8,027.02c viśve ca no vasavo viśvavedaso dhīnām bhūta prāvitāraḥ ||<BR>
RV_8,027.03a pra sū na etv adhvaro 'gnā deveṣu pūrvyaḥ |<BR>
RV_8,027.03c ādityeṣu pra varuṇe dhṛtavrate marutsu viśvabhānuṣu ||<BR>
RV_8,027.04a viśve hi ṣmā manave viśvavedaso bhuvan vṛdhe riśādasaḥ |<BR>
RV_8,027.04c ariṣṭebhiḥ pāyubhir viśvavedaso yantā no 'vṛkaṃ chardiḥ ||<BR>
RV_8,027.05a ā no adya samanaso gantā viśve sajoṣasaḥ |<BR>
RV_8,027.05c ṛcā girā maruto devy adite sadane pastye mahi ||<BR>
RV_8,027.06a abhi priyā maruto yā vo aśvyā havyā mitra prayāthana |<BR>
RV_8,027.06c ā barhir indro varuṇas turā nara ādityāsaḥ sadantu naḥ ||<BR>
RV_8,027.07a vayaṃ vo vṛktabarhiṣo hitaprayasa ānuṣak |<BR>
RV_8,027.07c sutasomāso varuṇa havāmahe manuṣvad iddhāgnayaḥ ||<BR>
RV_8,027.08a ā pra yāta maruto viṣṇo aśvinā pūṣan mākīnayā dhiyā |<BR>
RV_8,027.08c indra ā yātu prathamaḥ saniṣyubhir vṛṣā yo vṛtrahā gṛṇe ||<BR>
RV_8,027.09a vi no devāso adruho 'cchidraṃ śarma yacchata |<BR>
RV_8,027.09c na yad dūrād vasavo nū cid antito varūtham ādadharṣati ||<BR>
RV_8,027.10a asti hi vaḥ sajātyaṃ riśādaso devāso asty āpyam |<BR>
RV_8,027.10c pra ṇaḥ pūrvasmai suvitāya vocata makṣū sumnāya navyase ||<BR>
RV_8,027.11a idā hi va upastutim idā vāmasya bhaktaye |<BR>
RV_8,027.11c upa vo viśvavedaso namasyur āṃ asṛkṣy anyām iva ||<BR>
RV_8,027.12a ud u ṣya vaḥ savitā supraṇītayo 'sthād ūrdhvo vareṇyaḥ |<BR>
RV_8,027.12c ni dvipādaś catuṣpādo arthino 'viśran patayiṣṇavaḥ ||<BR>
RV_8,027.13a devaṃ-devaṃ vo 'vase devaṃ-devam abhiṣṭaye |<BR>
RV_8,027.13c devaṃ-devaṃ huvema vājasātaye gṛṇanto devyā dhiyā ||<BR>
RV_8,027.14a devāso hi ṣmā manave samanyavo viśve sākaṃ sarātayaḥ |<BR>
RV_8,027.14c te no adya te aparaṃ tuce tu no bhavantu varivovidaḥ ||<BR>
RV_8,027.15a pra vaḥ śaṃsāmy adruhaḥ saṃstha upastutīnām |<BR>
RV_8,027.15c na taṃ dhūrtir varuṇa mitra martyaṃ yo vo dhāmabhyo 'vidhat ||<BR>
RV_8,027.16a pra sa kṣayaṃ tirate vi mahīr iṣo yo vo varāya dāśati |<BR>
RV_8,027.16c pra prajābhir jāyate dharmaṇas pary ariṣṭaḥ sarva edhate ||<BR>
RV_8,027.17a ṛte sa vindate yudhaḥ sugebhir yāty adhvanaḥ |<BR>
RV_8,027.17c aryamā mitro varuṇaḥ sarātayo yaṃ trāyante sajoṣasaḥ ||<BR>
RV_8,027.18a ajre cid asmai kṛṇuthā nyañcanaṃ durge cid ā susaraṇam |<BR>
RV_8,027.18c eṣā cid asmād aśaniḥ paro nu sāsredhantī vi naśyatu ||<BR>
RV_8,027.19a yad adya sūrya udyati priyakṣatrā ṛtaṃ dadha |<BR>
RV_8,027.19c yan nimruci prabudhi viśvavedaso yad vā madhyandine divaḥ ||<BR>
RV_8,027.20a yad vābhipitve asurā ṛtaṃ yate chardir yema vi dāśuṣe |<BR>
RV_8,027.20c vayaṃ tad vo vasavo viśvavedasa upa stheyāma madhya ā ||<BR>
RV_8,027.21a yad adya sūra udite yan madhyandina ātuci |<BR>
RV_8,027.21c vāmaṃ dhattha manave viśvavedaso juhvānāya pracetase ||<BR>
RV_8,027.22a vayaṃ tad vaḥ samrāja ā vṛṇīmahe putro na bahupāyyam |<BR>
RV_8,027.22c aśyāma tad ādityā juhvato havir yena vasyo 'naśāmahai ||<BR>
<BR>
RV_8,028.01a ye triṃśati trayas paro devāso barhir āsadan |<BR>
RV_8,028.01c vidann aha dvitāsanan ||<BR>
RV_8,028.02a varuṇo mitro aryamā smadrātiṣāco agnayaḥ |<BR>
RV_8,028.02c patnīvanto vaṣaṭkṛtāḥ ||<BR>
RV_8,028.03a te no gopā apācyās ta udak ta itthā nyak |<BR>
RV_8,028.03c purastāt sarvayā viśā ||<BR>
RV_8,028.04a yathā vaśanti devās tathed asat tad eṣāṃ nakir ā minat |<BR>
RV_8,028.04c arāvā cana martyaḥ ||<BR>
RV_8,028.05a saptānāṃ sapta ṛṣṭayaḥ sapta dyumnāny eṣām |<BR>
RV_8,028.05c sapto adhi śriyo dhire ||<BR>
<BR>
RV_8,029.01a babhrur eko viṣuṇaḥ sūnaro yuvāñjy aṅkte hiraṇyayam ||<BR>
RV_8,029.02a yonim eka ā sasāda dyotano 'ntar deveṣu medhiraḥ ||<BR>
RV_8,029.03a vāśīm eko bibharti hasta āyasīm antar deveṣu nidhruviḥ ||<BR>
RV_8,029.04a vajram eko bibharti hasta āhitaṃ tena vṛtrāṇi jighnate ||<BR>
RV_8,029.05a tigmam eko bibharti hasta āyudhaṃ śucir ugro jalāṣabheṣajaḥ ||<BR>
RV_8,029.06a patha ekaḥ pīpāya taskaro yathāṃ eṣa veda nidhīnām ||<BR>
RV_8,029.07a trīṇy eka urugāyo vi cakrame yatra devāso madanti ||<BR>
RV_8,029.08a vibhir dvā carata ekayā saha pra pravāseva vasataḥ ||<BR>
RV_8,029.09a sado dvā cakrāte upamā divi samrājā sarpirāsutī ||<BR>
RV_8,029.10a arcanta eke mahi sāma manvata tena sūryam arocayan ||<BR>
<BR>
RV_8,030.01a nahi vo asty arbhako devāso na kumārakaḥ |<BR>
RV_8,030.01c viśve satomahānta it ||<BR>
RV_8,030.02a iti stutāso asathā riśādaso ye stha trayaś ca triṃśac ca |<BR>
RV_8,030.02c manor devā yajñiyāsaḥ ||<BR>
RV_8,030.03a te nas trādhvaṃ te 'vata ta u no adhi vocata |<BR>
RV_8,030.03c mā naḥ pathaḥ pitryān mānavād adhi dūraṃ naiṣṭa parāvataḥ ||<BR>
RV_8,030.04a ye devāsa iha sthana viśve vaiśvānarā uta |<BR>
RV_8,030.04c asmabhyaṃ śarma sapratho gave 'śvāya yacchata ||<BR>
<BR>
RV_8,031.01a yo yajāti yajāta it sunavac ca pacāti ca |<BR>
RV_8,031.01c brahmed indrasya cākanat ||<BR>
RV_8,031.02a puroḷāśaṃ yo asmai somaṃ rarata āśiram |<BR>
RV_8,031.02c pād it taṃ śakro aṃhasaḥ ||<BR>
RV_8,031.03a tasya dyumāṃ asad ratho devajūtaḥ sa śūśuvat |<BR>
RV_8,031.03c viśvā vanvann amitriyā ||<BR>
RV_8,031.04a asya prajāvatī gṛhe 'saścantī dive-dive |<BR>
RV_8,031.04c iḷā dhenumatī duhe ||<BR>
RV_8,031.05a yā dampatī samanasā sunuta ā ca dhāvataḥ |<BR>
RV_8,031.05c devāso nityayāśirā ||<BR>
RV_8,031.06a prati prāśavyāṃ itaḥ samyañcā barhir āśāte |<BR>
RV_8,031.06c na tā vājeṣu vāyataḥ ||<BR>
RV_8,031.07a na devānām api hnutaḥ sumatiṃ na jugukṣataḥ |<BR>
RV_8,031.07c śravo bṛhad vivāsataḥ ||<BR>
RV_8,031.08a putriṇā tā kumāriṇā viśvam āyur vy aśnutaḥ |<BR>
RV_8,031.08c ubhā hiraṇyapeśasā ||<BR>
RV_8,031.09a vītihotrā kṛtadvasū daśasyantāmṛtāya kam |<BR>
RV_8,031.09c sam ūdho romaśaṃ hato deveṣu kṛṇuto duvaḥ ||<BR>
RV_8,031.10a ā śarma parvatānāṃ vṛṇīmahe nadīnām |<BR>
RV_8,031.10c ā viṣṇoḥ sacābhuvaḥ ||<BR>
RV_8,031.11a aitu pūṣā rayir bhagaḥ svasti sarvadhātamaḥ |<BR>
RV_8,031.11c urur adhvā svastaye ||<BR>
RV_8,031.12a aramatir anarvaṇo viśvo devasya manasā |<BR>
RV_8,031.12c ādityānām aneha it ||<BR>
RV_8,031.13a yathā no mitro aryamā varuṇaḥ santi gopāḥ |<BR>
RV_8,031.13c sugā ṛtasya panthāḥ ||<BR>
RV_8,031.14a agniṃ vaḥ pūrvyaṃ girā devam īḷe vasūnām |<BR>
RV_8,031.14c saparyantaḥ purupriyam mitraṃ na kṣetrasādhasam ||<BR>
RV_8,031.15a makṣū devavato rathaḥ śūro vā pṛtsu kāsu cit |<BR>
RV_8,031.15c devānāṃ ya in mano yajamāna iyakṣaty abhīd ayajvano bhuvat ||<BR>
RV_8,031.16a na yajamāna riṣyasi na sunvāna na devayo |<BR>
RV_8,031.16c devānāṃ ya in mano yajamāna iyakṣaty abhīd ayajvano bhuvat ||<BR>
RV_8,031.17a nakiṣ ṭaṃ karmaṇā naśan na pra yoṣan na yoṣati |<BR>
RV_8,031.17c devānāṃ ya in mano yajamāna iyakṣaty abhīd ayajvano bhuvat ||<BR>
RV_8,031.18a asad atra suvīryam uta tyad āśvaśvyam |<BR>
RV_8,031.18c devānāṃ ya in mano yajamāna iyakṣaty abhīd ayajvano bhuvat ||<BR>
<BR>
RV_8,032.01a pra kṛtāny ṛjīṣiṇaḥ kaṇvā indrasya gāthayā |<BR>
RV_8,032.01c made somasya vocata ||<BR>
RV_8,032.02a yaḥ sṛbindam anarśanim pipruṃ dāsam ahīśuvam |<BR>
RV_8,032.02c vadhīd ugro riṇann apaḥ ||<BR>
RV_8,032.03a ny arbudasya viṣṭapaṃ varṣmāṇam bṛhatas tira |<BR>
RV_8,032.03c kṛṣe tad indra pauṃsyam ||<BR>
RV_8,032.04a prati śrutāya vo dhṛṣat tūrṇāśaṃ na girer adhi |<BR>
RV_8,032.04c huve suśipram ūtaye ||<BR>
RV_8,032.05a sa gor aśvasya vi vrajam mandānaḥ somyebhyaḥ |<BR>
RV_8,032.05c puraṃ na śūra darṣasi ||<BR>
RV_8,032.06a yadi me rāraṇaḥ suta ukthe vā dadhase canaḥ |<BR>
RV_8,032.06c ārād upa svadhā gahi ||<BR>
RV_8,032.07a vayaṃ ghā te api ṣmasi stotāra indra girvaṇaḥ |<BR>
RV_8,032.07c tvaṃ no jinva somapāḥ ||<BR>
RV_8,032.08a uta naḥ pitum ā bhara saṃrarāṇo avikṣitam |<BR>
RV_8,032.08c maghavan bhūri te vasu ||<BR>
RV_8,032.09a uta no gomatas kṛdhi hiraṇyavato aśvinaḥ |<BR>
RV_8,032.09c iḷābhiḥ saṃ rabhemahi ||<BR>
RV_8,032.10a bṛbadukthaṃ havāmahe sṛprakarasnam ūtaye |<BR>
RV_8,032.10c sādhu kṛṇvantam avase ||<BR>
RV_8,032.11a yaḥ saṃsthe cic chatakratur ād īṃ kṛṇoti vṛtrahā |<BR>
RV_8,032.11c jaritṛbhyaḥ purūvasuḥ ||<BR>
RV_8,032.12a sa naḥ śakraś cid ā śakad dānavāṃ antarābharaḥ |<BR>
RV_8,032.12c indro viśvābhir ūtibhiḥ ||<BR>
RV_8,032.13a yo rāyo 'vanir mahān supāraḥ sunvataḥ sakhā |<BR>
RV_8,032.13c tam indram abhi gāyata ||<BR>
RV_8,032.14a āyantāram mahi sthiram pṛtanāsu śravojitam |<BR>
RV_8,032.14c bhūrer īśānam ojasā ||<BR>
RV_8,032.15a nakir asya śacīnāṃ niyantā sūnṛtānām |<BR>
RV_8,032.15c nakir vaktā na dād iti ||<BR>
RV_8,032.16a na nūnam brahmaṇām ṛṇam prāśūnām asti sunvatām |<BR>
RV_8,032.16c na somo apratā pape ||<BR>
RV_8,032.17a panya id upa gāyata panya ukthāni śaṃsata |<BR>
RV_8,032.17c brahmā kṛṇota panya it ||<BR>
RV_8,032.18a panya ā dardirac chatā sahasrā vājy avṛtaḥ |<BR>
RV_8,032.18c indro yo yajvano vṛdhaḥ ||<BR>
RV_8,032.19a vi ṣū cara svadhā anu kṛṣṭīnām anv āhuvaḥ |<BR>
RV_8,032.19c indra piba sutānām ||<BR>
RV_8,032.20a piba svadhainavānām uta yas tugrye sacā |<BR>
RV_8,032.20c utāyam indra yas tava ||<BR>
RV_8,032.21a atīhi manyuṣāviṇaṃ suṣuvāṃsam upāraṇe |<BR>
RV_8,032.21c imaṃ rātaṃ sutam piba ||<BR>
RV_8,032.22a ihi tisraḥ parāvata ihi pañca janāṃ ati |<BR>
RV_8,032.22c dhenā indrāvacākaśat ||<BR>
RV_8,032.23a sūryo raśmiṃ yathā sṛjā tvā yacchantu me giraḥ |<BR>
RV_8,032.23c nimnam āpo na sadhryak ||<BR>
RV_8,032.24a adhvaryav ā tu hi ṣiñca somaṃ vīrāya śipriṇe |<BR>
RV_8,032.24c bharā sutasya pītaye ||<BR>
RV_8,032.25a ya udnaḥ phaligam bhinan nyak sindhūṃr avāsṛjat |<BR>
RV_8,032.25c yo goṣu pakvaṃ dhārayat ||<BR>
RV_8,032.26a ahan vṛtram ṛcīṣama aurṇavābham ahīśuvam |<BR>
RV_8,032.26c himenāvidhyad arbudam ||<BR>
RV_8,032.27a pra va ugrāya niṣṭure 'ṣāḷhāya prasakṣiṇe |<BR>
RV_8,032.27c devattam brahma gāyata ||<BR>
RV_8,032.28a yo viśvāny abhi vratā somasya made andhasaḥ |<BR>
RV_8,032.28c indro deveṣu cetati ||<BR>
RV_8,032.29a iha tyā sadhamādyā harī hiraṇyakeśyā |<BR>
RV_8,032.29c voḷhām abhi prayo hitam ||<BR>
RV_8,032.30a arvāñcaṃ tvā puruṣṭuta priyamedhastutā harī |<BR>
RV_8,032.30c somapeyāya vakṣataḥ ||<BR>
<BR>
RV_8,033.01a vayaṃ gha tvā sutāvanta āpo na vṛktabarhiṣaḥ |<BR>
RV_8,033.01c pavitrasya prasravaṇeṣu vṛtrahan pari stotāra āsate ||<BR>
RV_8,033.02a svaranti tvā sute naro vaso nireka ukthinaḥ |<BR>
RV_8,033.02c kadā sutaṃ tṛṣāṇa oka ā gama indra svabdīva vaṃsagaḥ ||<BR>
RV_8,033.03a kaṇvebhir dhṛṣṇav ā dhṛṣad vājaṃ darṣi sahasriṇam |<BR>
RV_8,033.03c piśaṅgarūpam maghavan vicarṣaṇe makṣū gomantam īmahe ||<BR>
RV_8,033.04a pāhi gāyāndhaso mada indrāya medhyātithe |<BR>
RV_8,033.04c yaḥ sammiślo haryor yaḥ sute sacā vajrī ratho hiraṇyayaḥ ||<BR>
RV_8,033.05a yaḥ suṣavyaḥ sudakṣiṇa ino yaḥ sukratur gṛṇe |<BR>
RV_8,033.05c ya ākaraḥ sahasrā yaḥ śatāmagha indro yaḥ pūrbhid āritaḥ ||<BR>
RV_8,033.06a yo dhṛṣito yo 'vṛto yo asti śmaśruṣu śritaḥ |<BR>
RV_8,033.06c vibhūtadyumnaś cyavanaḥ puruṣṭutaḥ kratvā gaur iva śākinaḥ ||<BR>
RV_8,033.07a ka īṃ veda sute sacā pibantaṃ kad vayo dadhe |<BR>
RV_8,033.07c ayaṃ yaḥ puro vibhinatty ojasā mandānaḥ śipry andhasaḥ ||<BR>
RV_8,033.08a dānā mṛgo na vāraṇaḥ purutrā carathaṃ dadhe |<BR>
RV_8,033.08c nakiṣ ṭvā ni yamad ā sute gamo mahāṃś carasy ojasā ||<BR>
RV_8,033.09a ya ugraḥ sann aniṣṭṛta sthiro raṇāya saṃskṛtaḥ |<BR>
RV_8,033.09c yadi stotur maghavā śṛṇavad dhavaṃ nendro yoṣaty ā gamat ||<BR>
RV_8,033.10a satyam itthā vṛṣed asi vṛṣajūtir no 'vṛtaḥ |<BR>
RV_8,033.10c vṛṣā hy ugra śṛṇviṣe parāvati vṛṣo arvāvati śrutaḥ ||<BR>
RV_8,033.11a vṛṣaṇas te abhīśavo vṛṣā kaśā hiraṇyayī |<BR>
RV_8,033.11c vṛṣā ratho maghavan vṛṣaṇā harī vṛṣā tvaṃ śatakrato ||<BR>
RV_8,033.12a vṛṣā sotā sunotu te vṛṣann ṛjīpinn ā bhara |<BR>
RV_8,033.12c vṛṣā dadhanve vṛṣaṇaṃ nadīṣv ā tubhyaṃ sthātar harīṇām ||<BR>
RV_8,033.13a endra yāhi pītaye madhu śaviṣṭha somyam |<BR>
RV_8,033.13c nāyam acchā maghavā śṛṇavad giro brahmokthā ca sukratuḥ ||<BR>
RV_8,033.14a vahantu tvā ratheṣṭhām ā harayo rathayujaḥ |<BR>
RV_8,033.14c tiraś cid aryaṃ savanāni vṛtrahann anyeṣāṃ yā śatakrato ||<BR>
RV_8,033.15a asmākam adyāntamaṃ stomaṃ dhiṣva mahāmaha |<BR>
RV_8,033.15c asmākaṃ te savanā santu śantamā madāya dyukṣa somapāḥ ||<BR>
RV_8,033.16a nahi ṣas tava no mama śāstre anyasya raṇyati |<BR>
RV_8,033.16c yo asmān vīra ānayat ||<BR>
RV_8,033.17a indraś cid ghā tad abravīt striyā aśāsyam manaḥ |<BR>
RV_8,033.17c uto aha kratuṃ raghum ||<BR>
RV_8,033.18a saptī cid ghā madacyutā mithunā vahato ratham |<BR>
RV_8,033.18c eved dhūr vṛṣṇa uttarā ||<BR>
RV_8,033.19a adhaḥ paśyasva mopari saṃtarām pādakau hara |<BR>
RV_8,033.19c mā te kaśaplakau dṛśan strī hi brahmā babhūvitha ||<BR>
<BR>
RV_8,034.01a endra yāhi haribhir upa kaṇvasya suṣṭutim |<BR>
RV_8,034.01c divo amuṣya śāsato divaṃ yaya divāvaso ||<BR>
RV_8,034.02a ā tvā grāvā vadann iha somī ghoṣeṇa yacchatu |<BR>
RV_8,034.02c divo amuṣya śāsato divaṃ yaya divāvaso ||<BR>
RV_8,034.03a atrā vi nemir eṣām urāṃ na dhūnute vṛkaḥ |<BR>
RV_8,034.03c divo amuṣya śāsato divaṃ yaya divāvaso ||<BR>
RV_8,034.04a ā tvā kaṇvā ihāvase havante vājasātaye |<BR>
RV_8,034.04c divo amuṣya śāsato divaṃ yaya divāvaso ||<BR>
RV_8,034.05a dadhāmi te sutānāṃ vṛṣṇe na pūrvapāyyam |<BR>
RV_8,034.05c divo amuṣya śāsato divaṃ yaya divāvaso ||<BR>
RV_8,034.06a smatpurandhir na ā gahi viśvatodhīr na ūtaye |<BR>
RV_8,034.06c divo amuṣya śāsato divaṃ yaya divāvaso ||<BR>
RV_8,034.07a ā no yāhi mahemate sahasrote śatāmagha |<BR>
RV_8,034.07c divo amuṣya śāsato divaṃ yaya divāvaso ||<BR>
RV_8,034.08a ā tvā hotā manurhito devatrā vakṣad īḍyaḥ |<BR>
RV_8,034.08c divo amuṣya śāsato divaṃ yaya divāvaso ||<BR>
RV_8,034.09a ā tvā madacyutā harī śyenam pakṣeva vakṣataḥ |<BR>
RV_8,034.09c divo amuṣya śāsato divaṃ yaya divāvaso ||<BR>
RV_8,034.10a ā yāhy arya ā pari svāhā somasya pītaye |<BR>
RV_8,034.10c divo amuṣya śāsato divaṃ yaya divāvaso ||<BR>
RV_8,034.11a ā no yāhy upaśruty uktheṣu raṇayā iha |<BR>
RV_8,034.11c divo amuṣya śāsato divaṃ yaya divāvaso ||<BR>
RV_8,034.12a sarūpair ā su no gahi sambhṛtaiḥ sambhṛtāśvaḥ |<BR>
RV_8,034.12c divo amuṣya śāsato divaṃ yaya divāvaso ||<BR>
RV_8,034.13a ā yāhi parvatebhyaḥ samudrasyādhi viṣṭapaḥ |<BR>
RV_8,034.13c divo amuṣya śāsato divaṃ yaya divāvaso ||<BR>
RV_8,034.14a ā no gavyāny aśvyā sahasrā śūra dardṛhi |<BR>
RV_8,034.14c divo amuṣya śāsato divaṃ yaya divāvaso ||<BR>
RV_8,034.15a ā naḥ sahasraśo bharāyutāni śatāni ca |<BR>
RV_8,034.15c divo amuṣya śāsato divaṃ yaya divāvaso ||<BR>
RV_8,034.16a ā yad indraś ca dadvahe sahasraṃ vasurociṣaḥ |<BR>
RV_8,034.16c ojiṣṭham aśvyam paśum ||<BR>
RV_8,034.17a ya ṛjrā vātaraṃhaso 'ruṣāso raghuṣyadaḥ |<BR>
RV_8,034.17c bhrājante sūryā iva ||<BR>
RV_8,034.18a pārāvatasya rātiṣu dravaccakreṣv āśuṣu |<BR>
RV_8,034.18c tiṣṭhaṃ vanasya madhya ā ||<BR>
<BR>
RV_8,035.01a agninendreṇa varuṇena viṣṇunādityai rudrair vasubhiḥ sacābhuvā |<BR>
RV_8,035.01c sajoṣasā uṣasā sūryeṇa ca somam pibatam aśvinā ||<BR>
RV_8,035.02a viśvābhir dhībhir bhuvanena vājinā divā pṛthivyādribhiḥ sacābhuvā |<BR>
RV_8,035.02c sajoṣasā uṣasā sūryeṇa ca somam pibatam aśvinā ||<BR>
RV_8,035.03a viśvair devais tribhir ekādaśair ihādbhir marudbhir bhṛgubhiḥ sacābhuvā |<BR>
RV_8,035.03c sajoṣasā uṣasā sūryeṇa ca somam pibatam aśvinā ||<BR>
RV_8,035.04a juṣethāṃ yajñam bodhataṃ havasya me viśveha devau savanāva gacchatam |<BR>
RV_8,035.04c sajoṣasā uṣasā sūryeṇa ceṣaṃ no voḷham aśvinā ||<BR>
RV_8,035.05a stomaṃ juṣethāṃ yuvaśeva kanyanāṃ viśveha devau savanāva gacchatam |<BR>
RV_8,035.05c sajoṣasā uṣasā sūryeṇa ceṣaṃ no voḷham aśvinā ||<BR>
RV_8,035.06a giro juṣethām adhvaraṃ juṣethāṃ viśveha devau savanāva gacchatam |<BR>
RV_8,035.06c sajoṣasā uṣasā sūryeṇa ceṣaṃ no voḷham aśvinā ||<BR>
RV_8,035.07a hāridraveva patatho vaned upa somaṃ sutam mahiṣevāva gacchathaḥ |<BR>
RV_8,035.07c sajoṣasā uṣasā sūryeṇa ca trir vartir yātam aśvinā ||<BR>
RV_8,035.08a haṃsāv iva patatho adhvagāv iva somaṃ sutam mahiṣevāva gacchathaḥ |<BR>
RV_8,035.08c sajoṣasā uṣasā sūryeṇa ca trir vartir yātam aśvinā ||<BR>
RV_8,035.09a śyenāv iva patatho havyadātaye somaṃ sutam mahiṣevāva gacchathaḥ |<BR>
RV_8,035.09c sajoṣasā uṣasā sūryeṇa ca trir vartir yātam aśvinā ||<BR>
RV_8,035.10a pibataṃ ca tṛpṇutaṃ cā ca gacchatam prajāṃ ca dhattaṃ draviṇaṃ ca dhattam |<BR>
RV_8,035.10c sajoṣasā uṣasā sūryeṇa corjaṃ no dhattam aśvinā ||<BR>
RV_8,035.11a jayataṃ ca pra stutaṃ ca pra cāvatam prajāṃ ca dhattaṃ draviṇaṃ ca dhattam |<BR>
RV_8,035.11c sajoṣasā uṣasā sūryeṇa corjaṃ no dhattam aśvinā ||<BR>
RV_8,035.12a hataṃ ca śatrūn yatataṃ ca mitriṇaḥ prajāṃ ca dhattaṃ draviṇaṃ ca dhattam |<BR>
RV_8,035.12c sajoṣasā uṣasā sūryeṇa corjaṃ no dhattam aśvinā ||<BR>
RV_8,035.13a mitrāvaruṇavantā uta dharmavantā marutvantā jaritur gacchatho havam |<BR>
RV_8,035.13c sajoṣasā uṣasā sūryeṇa cādityair yātam aśvinā ||<BR>
RV_8,035.14a aṅgirasvantā uta viṣṇuvantā marutvantā jaritur gacchatho havam |<BR>
RV_8,035.14c sajoṣasā uṣasā sūryeṇa cādityair yātam aśvinā ||<BR>
RV_8,035.15a ṛbhumantā vṛṣaṇā vājavantā marutvantā jaritur gacchatho havam |<BR>
RV_8,035.15c sajoṣasā uṣasā sūryeṇa cādityair yātam aśvinā ||<BR>
RV_8,035.16a brahma jinvatam uta jinvataṃ dhiyo hataṃ rakṣāṃsi sedhatam amīvāḥ |<BR>
RV_8,035.16c sajoṣasā uṣasā sūryeṇa ca somaṃ sunvato aśvinā ||<BR>
RV_8,035.17a kṣatraṃ jinvatam uta jinvataṃ nṝn hataṃ rakṣāṃsi sedhatam amīvāḥ |<BR>
RV_8,035.17c sajoṣasā uṣasā sūryeṇa ca somaṃ sunvato aśvinā ||<BR>
RV_8,035.18a dhenūr jinvatam uta jinvataṃ viśo hataṃ rakṣāṃsi sedhatam amīvāḥ |<BR>
RV_8,035.18c sajoṣasā uṣasā sūryeṇa ca somaṃ sunvato aśvinā ||<BR>
RV_8,035.19a atrer iva śṛṇutam pūrvyastutiṃ śyāvāśvasya sunvato madacyutā |<BR>
RV_8,035.19c sajoṣasā uṣasā sūryeṇa cāśvinā tiroahnyam ||<BR>
RV_8,035.20a sargāṃ iva sṛjataṃ suṣṭutīr upa śyāvāśvasya sunvato madacyutā |<BR>
RV_8,035.20c sajoṣasā uṣasā sūryeṇa cāśvinā tiroahnyam ||<BR>
RV_8,035.21a raśmīṃr iva yacchatam adhvarāṃ upa śyāvāśvasya sunvato madacyutā |<BR>
RV_8,035.21c sajoṣasā uṣasā sūryeṇa cāśvinā tiroahnyam ||<BR>
RV_8,035.22a arvāg rathaṃ ni yacchatam pibataṃ somyam madhu |<BR>
RV_8,035.22c ā yātam aśvinā gatam avasyur vām ahaṃ huve dhattaṃ ratnāni dāśuṣe ||<BR>
RV_8,035.23a namovāke prasthite adhvare narā vivakṣaṇasya pītaye |<BR>
RV_8,035.23c ā yātam aśvinā gatam avasyur vām ahaṃ huve dhattaṃ ratnāni dāśuṣe ||<BR>
RV_8,035.24a svāhākṛtasya tṛmpataṃ sutasya devāv andhasaḥ |<BR>
RV_8,035.24c ā yātam aśvinā gatam avasyur vām ahaṃ huve dhattaṃ ratnāni dāśuṣe ||<BR>
<BR>
RV_8,036.01a avitāsi sunvato vṛktabarhiṣaḥ pibā somam madāya kaṃ śatakrato |<BR>
RV_8,036.01c yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate ||<BR>
RV_8,036.02a prāva stotāram maghavann ava tvām pibā somam madāya kaṃ śatakrato |<BR>
RV_8,036.02c yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate ||<BR>
RV_8,036.03a ūrjā devāṃ avasy ojasā tvām pibā somam madāya kaṃ śatakrato |<BR>
RV_8,036.03c yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate ||<BR>
RV_8,036.04a janitā divo janitā pṛthivyāḥ pibā somam madāya kaṃ śatakrato |<BR>
RV_8,036.04c yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate ||<BR>
RV_8,036.05a janitāśvānāṃ janitā gavām asi pibā somam madāya kaṃ śatakrato |<BR>
RV_8,036.05c yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate ||<BR>
RV_8,036.06a atrīṇāṃ stomam adrivo mahas kṛdhi pibā somam madāya kaṃ śatakrato |<BR>
RV_8,036.06c yaṃ te bhāgam adhārayan viśvāḥ sehānaḥ pṛtanā uru jrayaḥ sam apsujin marutvāṃ indra satpate ||<BR>
RV_8,036.07a śyāvāśvasya sunvatas tathā śṛṇu yathāśṛṇor atreḥ karmāṇi kṛṇvataḥ |<BR>
RV_8,036.07c pra trasadasyum āvitha tvam eka in nṛṣāhya indra brahmāṇi vardhayan ||<BR>
<BR>
RV_8,037.01a predam brahma vṛtratūryeṣv āvitha pra sunvataḥ śacīpata indra viśvābhir ūtibhiḥ |<BR>
RV_8,037.01d mādhyandinasya savanasya vṛtrahann anedya pibā somasya vajrivaḥ ||<BR>
RV_8,037.02a sehāna ugra pṛtanā abhi druhaḥ śacīpata indra viśvābhir ūtibhiḥ |<BR>
RV_8,037.02d mādhyandinasya savanasya vṛtrahann anedya pibā somasya vajrivaḥ ||<BR>
RV_8,037.03a ekarāḷ asya bhuvanasya rājasi śacīpata indra viśvābhir ūtibhiḥ |<BR>
RV_8,037.03d mādhyandinasya savanasya vṛtrahann anedya pibā somasya vajrivaḥ ||<BR>
RV_8,037.04a sasthāvānā yavayasi tvam eka ic chacīpata indra viśvābhir ūtibhiḥ |<BR>
RV_8,037.04d mādhyandinasya savanasya vṛtrahann anedya pibā somasya vajrivaḥ ||<BR>
RV_8,037.05a kṣemasya ca prayujaś ca tvam īśiṣe śacīpata indra viśvābhir ūtibhiḥ |<BR>
RV_8,037.05d mādhyandinasya savanasya vṛtrahann anedya pibā somasya vajrivaḥ ||<BR>
RV_8,037.06a kṣatrāya tvam avasi na tvam āvitha śacīpata indra viśvābhir ūtibhiḥ |<BR>
RV_8,037.06d mādhyandinasya savanasya vṛtrahann anedya pibā somasya vajrivaḥ ||<BR>
RV_8,037.07a śyāvāśvasya rebhatas tathā śṛṇu yathāśṛṇor atreḥ karmāṇi kṛṇvataḥ |<BR>
RV_8,037.07c pra trasadasyum āvitha tvam eka in nṛṣāhya indra kṣatrāṇi vardhayan ||<BR>
<BR>
RV_8,038.01a yajñasya hi stha ṛtvijā sasnī vājeṣu karmasu |<BR>
RV_8,038.01c indrāgnī tasya bodhatam ||<BR>
RV_8,038.02a tośāsā rathayāvānā vṛtrahaṇāparājitā |<BR>
RV_8,038.02c indrāgnī tasya bodhatam ||<BR>
RV_8,038.03a idaṃ vām madiram madhv adhukṣann adribhir naraḥ |<BR>
RV_8,038.03c indrāgnī tasya bodhatam ||<BR>
RV_8,038.04a juṣethāṃ yajñam iṣṭaye sutaṃ somaṃ sadhastutī |<BR>
RV_8,038.04c indrāgnī ā gataṃ narā ||<BR>
RV_8,038.05a imā juṣethāṃ savanā yebhir havyāny ūhathuḥ |<BR>
RV_8,038.05c indrāgnī ā gataṃ narā ||<BR>
RV_8,038.06a imāṃ gāyatravartaniṃ juṣethāṃ suṣṭutim mama |<BR>
RV_8,038.06c indrāgnī ā gataṃ narā ||<BR>
RV_8,038.07a prātaryāvabhir ā gataṃ devebhir jenyāvasū |<BR>
RV_8,038.07c indrāgnī somapītaye ||<BR>
RV_8,038.08a śyāvāśvasya sunvato 'trīṇāṃ śṛṇutaṃ havam |<BR>
RV_8,038.08c indrāgnī somapītaye ||<BR>
RV_8,038.09a evā vām ahva ūtaye yathāhuvanta medhirāḥ |<BR>
RV_8,038.09c indrāgnī somapītaye ||<BR>
RV_8,038.10a āhaṃ sarasvatīvator indrāgnyor avo vṛṇe |<BR>
RV_8,038.10c yābhyāṃ gāyatram ṛcyate ||<BR>
<BR>
RV_8,039.01a agnim astoṣy ṛgmiyam agnim īḷā yajadhyai |<BR>
RV_8,039.01c agnir devāṃ anaktu na ubhe hi vidathe kavir antaś carati dūtyaṃ nabhantām anyake same ||<BR>
RV_8,039.02a ny agne navyasā vacas tanūṣu śaṃsam eṣām |<BR>
RV_8,039.02c ny arātī rarāvṇāṃ viśvā aryo arātīr ito yucchantv āmuro nabhantām anyake same ||<BR>
RV_8,039.03a agne manmāni tubhyaṃ kaṃ ghṛtaṃ na juhva āsani |<BR>
RV_8,039.03c sa deveṣu pra cikiddhi tvaṃ hy asi pūrvyaḥ śivo dūto vivasvato nabhantām anyake same ||<BR>
RV_8,039.04a tat-tad agnir vayo dadhe yathā-yathā kṛpaṇyati |<BR>
RV_8,039.04c ūrjāhutir vasūnāṃ śaṃ ca yoś ca mayo dadhe viśvasyai devahūtyai nabhantām anyake same ||<BR>
RV_8,039.05a sa ciketa sahīyasāgniś citreṇa karmaṇā |<BR>
RV_8,039.05c sa hotā śaśvatīnāṃ dakṣiṇābhir abhīvṛta inoti ca pratīvyaṃ nabhantām anyake same ||<BR>
RV_8,039.06a agnir jātā devānām agnir veda martānām apīcyam |<BR>
RV_8,039.06c agniḥ sa draviṇodā agnir dvārā vy ūrṇute svāhuto navīyasā nabhantām anyake same ||<BR>
RV_8,039.07a agnir deveṣu saṃvasuḥ sa vikṣu yajñiyāsv ā |<BR>
RV_8,039.07c sa mudā kāvyā puru viśvam bhūmeva puṣyati devo deveṣu yajñiyo nabhantām anyake same ||<BR>
RV_8,039.08a yo agniḥ saptamānuṣaḥ śrito viśveṣu sindhuṣu |<BR>
RV_8,039.08c tam āganma tripastyam mandhātur dasyuhantamam agniṃ yajñeṣu pūrvyaṃ nabhantām anyake same ||<BR>
RV_8,039.09a agnis trīṇi tridhātūny ā kṣeti vidathā kaviḥ |<BR>
RV_8,039.09c sa trīṃr ekādaśāṃ iha yakṣac ca piprayac ca no vipro dūtaḥ pariṣkṛto nabhantām anyake same ||<BR>
RV_8,039.10a tvaṃ no agna āyuṣu tvaṃ deveṣu pūrvya vasva eka irajyasi |<BR>
RV_8,039.10d tvām āpaḥ parisrutaḥ pari yanti svasetavo nabhantām anyake same ||<BR>
<BR>
RV_8,040.01a indrāgnī yuvaṃ su naḥ sahantā dāsatho rayim |<BR>
RV_8,040.01c yena dṛḷhā samatsv ā vīḷu cit sāhiṣīmahy agnir vaneva vāta in nabhantām anyake same ||<BR>
RV_8,040.02a nahi vāṃ vavrayāmahe 'thendram id yajāmahe śaviṣṭhaṃ nṛṇāṃ naram |<BR>
RV_8,040.02d sa naḥ kadā cid arvatā gamad ā vājasātaye gamad ā medhasātaye nabhantām anyake same ||<BR>
RV_8,040.03a tā hi madhyam bharāṇām indrāgnī adhikṣitaḥ |<BR>
RV_8,040.03c tā u kavitvanā kavī pṛcchyamānā sakhīyate saṃ dhītam aśnutaṃ narā nabhantām anyake same ||<BR>
RV_8,040.04a abhy arca nabhākavad indrāgnī yajasā girā |<BR>
RV_8,040.04c yayor viśvam idaṃ jagad iyaṃ dyauḥ pṛthivī mahy upasthe bibhṛto vasu nabhantām anyake same ||<BR>
RV_8,040.05a pra brahmāṇi nabhākavad indrāgnibhyām irajyata |<BR>
RV_8,040.05c yā saptabudhnam arṇavaṃ jihmabāram aporṇuta indra īśāna ojasā nabhantām anyake same ||<BR>
RV_8,040.06a api vṛśca purāṇavad vratater iva guṣpitam ojo dāsasya dambhaya |<BR>
RV_8,040.06d vayaṃ tad asya sambhṛtaṃ vasv indreṇa vi bhajemahi nabhantām anyake same ||<BR>
RV_8,040.07a yad indrāgnī janā ime vihvayante tanā girā |<BR>
RV_8,040.07c asmākebhir nṛbhir vayaṃ sāsahyāma pṛtanyato vanuyāma vanuṣyato nabhantām anyake same ||<BR>
RV_8,040.08a yā nu śvetāv avo diva uccarāta upa dyubhiḥ |<BR>
RV_8,040.08c indrāgnyor anu vratam uhānā yanti sindhavo yān sīm bandhād amuñcatāṃ nabhantām anyake same ||<BR>
RV_8,040.09a pūrvīṣ ṭa indropamātayaḥ pūrvīr uta praśastayaḥ sūno hinvasya harivaḥ |<BR>
RV_8,040.09d vasvo vīrasyāpṛco yā nu sādhanta no dhiyo nabhantām anyake same ||<BR>
RV_8,040.10a taṃ śiśītā suvṛktibhis tveṣaṃ satvānam ṛgmiyam |<BR>
RV_8,040.10c uto nu cid ya ojasā śuṣṇasyāṇḍāni bhedati jeṣat svarvatīr apo nabhantām anyake same ||<BR>
RV_8,040.11a taṃ śiśītā svadhvaraṃ satyaṃ satvānam ṛtviyam |<BR>
RV_8,040.11c uto nu cid ya ohata āṇḍā śuṣṇasya bhedaty ajaiḥ svarvatīr apo nabhantām anyake same ||<BR>
RV_8,040.12a evendrāgnibhyām pitṛvan navīyo mandhātṛvad aṅgirasvad avāci |<BR>
RV_8,040.12c tridhātunā śarmaṇā pātam asmān vayaṃ syāma patayo rayīṇām ||<BR>
<BR>
RV_8,041.01a asmā ū ṣu prabhūtaye varuṇāya marudbhyo 'rcā viduṣṭarebhyaḥ |<BR>
RV_8,041.01d yo dhītā mānuṣāṇām paśvo gā iva rakṣati nabhantām anyake same ||<BR>
RV_8,041.02a tam ū ṣu samanā girā pitṝṇāṃ ca manmabhiḥ |<BR>
RV_8,041.02c nābhākasya praśastibhir yaḥ sindhūnām upodaye saptasvasā sa madhyamo nabhantām anyake same ||<BR>
RV_8,041.03a sa kṣapaḥ pari ṣasvaje ny usro māyayā dadhe sa viśvam pari darśataḥ |<BR>
RV_8,041.03d tasya venīr anu vratam uṣas tisro avardhayan nabhantām anyake same ||<BR>
RV_8,041.04a yaḥ kakubho nidhārayaḥ pṛthivyām adhi darśataḥ |<BR>
RV_8,041.04c sa mātā pūrvyam padaṃ tad varuṇasya saptyaṃ sa hi gopā iveryo nabhantām anyake same ||<BR>
RV_8,041.05a yo dhartā bhuvanānāṃ ya usrāṇām apīcyā veda nāmāni guhyā |<BR>
RV_8,041.05d sa kaviḥ kāvyā puru rūpaṃ dyaur iva puṣyati nabhantām anyake same ||<BR>
RV_8,041.06a yasmin viśvāni kāvyā cakre nābhir iva śritā |<BR>
RV_8,041.06c tritaṃ jūtī saparyata vraje gāvo na saṃyuje yuje aśvāṃ ayukṣata nabhantām anyake same ||<BR>
RV_8,041.07a ya āsv atka āśaye viśvā jātāny eṣām |<BR>
RV_8,041.07c pari dhāmāni marmṛśad varuṇasya puro gaye viśve devā anu vrataṃ nabhantām anyake same ||<BR>
RV_8,041.08a sa samudro apīcyas turo dyām iva rohati ni yad āsu yajur dadhe |<BR>
RV_8,041.08d sa māyā arcinā padāstṛṇān nākam āruhan nabhantām anyake same ||<BR>
RV_8,041.09a yasya śvetā vicakṣaṇā tisro bhūmīr adhikṣitaḥ |<BR>
RV_8,041.09c trir uttarāṇi papratur varuṇasya dhruvaṃ sadaḥ sa saptānām irajyati nabhantām anyake same ||<BR>
RV_8,041.10a yaḥ śvetāṃ adhinirṇijaś cakre kṛṣṇāṃ anu vratā |<BR>
RV_8,041.10c sa dhāma pūrvyam mame ya skambhena vi rodasī ajo na dyām adhārayan nabhantām anyake same ||<BR>
<BR>
RV_8,042.01a astabhnād dyām asuro viśvavedā amimīta varimāṇam pṛthivyāḥ |<BR>
RV_8,042.01c āsīdad viśvā bhuvanāni samrāḍ viśvet tāni varuṇasya vratāni ||<BR>
RV_8,042.02a evā vandasva varuṇam bṛhantaṃ namasyā dhīram amṛtasya gopām |<BR>
RV_8,042.02c sa naḥ śarma trivarūthaṃ vi yaṃsat pātaṃ no dyāvāpṛthivī upasthe ||<BR>
RV_8,042.03a imāṃ dhiyaṃ śikṣamāṇasya deva kratuṃ dakṣaṃ varuṇa saṃ śiśādhi |<BR>
RV_8,042.03c yayāti viśvā duritā tarema sutarmāṇam adhi nāvaṃ ruhema ||<BR>
RV_8,042.04a ā vāṃ grāvāṇo aśvinā dhībhir viprā acucyavuḥ |<BR>
RV_8,042.04c nāsatyā somapītaye nabhantām anyake same ||<BR>
RV_8,042.05a yathā vām atrir aśvinā gīrbhir vipro ajohavīt |<BR>
RV_8,042.05c nāsatyā somapītaye nabhantām anyake same ||<BR>
RV_8,042.06a evā vām ahva ūtaye yathāhuvanta medhirāḥ |<BR>
RV_8,042.06c nāsatyā somapītaye nabhantām anyake same ||<BR>
<BR>
RV_8,043.01a ime viprasya vedhaso 'gner astṛtayajvanaḥ |<BR>
RV_8,043.01c gira stomāsa īrate ||<BR>
RV_8,043.02a asmai te pratiharyate jātavedo vicarṣaṇe |<BR>
RV_8,043.02c agne janāmi suṣṭutim ||<BR>
RV_8,043.03a ārokā iva ghed aha tigmā agne tava tviṣaḥ |<BR>
RV_8,043.03c dadbhir vanāni bapsati ||<BR>
RV_8,043.04a harayo dhūmaketavo vātajūtā upa dyavi |<BR>
RV_8,043.04c yatante vṛthag agnayaḥ ||<BR>
RV_8,043.05a ete tye vṛthag agnaya iddhāsaḥ sam adṛkṣata |<BR>
RV_8,043.05c uṣasām iva ketavaḥ ||<BR>
RV_8,043.06a kṛṣṇā rajāṃsi patsutaḥ prayāṇe jātavedasaḥ |<BR>
RV_8,043.06c agnir yad rodhati kṣami ||<BR>
RV_8,043.07a dhāsiṃ kṛṇvāna oṣadhīr bapsad agnir na vāyati |<BR>
RV_8,043.07c punar yan taruṇīr api ||<BR>
RV_8,043.08a jihvābhir aha nannamad arciṣā jañjaṇābhavan |<BR>
RV_8,043.08c agnir vaneṣu rocate ||<BR>
RV_8,043.09a apsv agne sadhiṣ ṭava sauṣadhīr anu rudhyase |<BR>
RV_8,043.09c garbhe sañ jāyase punaḥ ||<BR>
RV_8,043.10a ud agne tava tad ghṛtād arcī rocata āhutam |<BR>
RV_8,043.10c niṃsānaṃ juhvo mukhe ||<BR>
RV_8,043.11a ukṣānnāya vaśānnāya somapṛṣṭhāya vedhase |<BR>
RV_8,043.11c stomair vidhemāgnaye ||<BR>
RV_8,043.12a uta tvā namasā vayaṃ hotar vareṇyakrato |<BR>
RV_8,043.12c agne samidbhir īmahe ||<BR>
RV_8,043.13a uta tvā bhṛguvac chuce manuṣvad agna āhuta |<BR>
RV_8,043.13c aṅgirasvad dhavāmahe ||<BR>
RV_8,043.14a tvaṃ hy agne agninā vipro vipreṇa san satā |<BR>
RV_8,043.14c sakhā sakhyā samidhyase ||<BR>
RV_8,043.15a sa tvaṃ viprāya dāśuṣe rayiṃ dehi sahasriṇam |<BR>
RV_8,043.15c agne vīravatīm iṣam ||<BR>
RV_8,043.16a agne bhrātaḥ sahaskṛta rohidaśva śucivrata |<BR>
RV_8,043.16c imaṃ stomaṃ juṣasva me ||<BR>
RV_8,043.17a uta tvāgne mama stuto vāśrāya pratiharyate |<BR>
RV_8,043.17c goṣṭhaṃ gāva ivāśata ||<BR>
RV_8,043.18a tubhyaṃ tā aṅgirastama viśvāḥ sukṣitayaḥ pṛthak |<BR>
RV_8,043.18c agne kāmāya yemire ||<BR>
RV_8,043.19a agniṃ dhībhir manīṣiṇo medhirāso vipaścitaḥ |<BR>
RV_8,043.19c admasadyāya hinvire ||<BR>
RV_8,043.20a taṃ tvām ajmeṣu vājinaṃ tanvānā agne adhvaram |<BR>
RV_8,043.20c vahniṃ hotāram īḷate ||<BR>
RV_8,043.21a purutrā hi sadṛṅṅ asi viśo viśvā anu prabhuḥ |<BR>
RV_8,043.21c samatsu tvā havāmahe ||<BR>
RV_8,043.22a tam īḷiṣva ya āhuto 'gnir vibhrājate ghṛtaiḥ |<BR>
RV_8,043.22c imaṃ naḥ śṛṇavad dhavam ||<BR>
RV_8,043.23a taṃ tvā vayaṃ havāmahe śṛṇvantaṃ jātavedasam |<BR>
RV_8,043.23c agne ghnantam apa dviṣaḥ ||<BR>
RV_8,043.24a viśāṃ rājānam adbhutam adhyakṣaṃ dharmaṇām imam |<BR>
RV_8,043.24c agnim īḷe sa u śravat ||<BR>
RV_8,043.25a agniṃ viśvāyuvepasam maryaṃ na vājinaṃ hitam |<BR>
RV_8,043.25c saptiṃ na vājayāmasi ||<BR>
RV_8,043.26a ghnan mṛdhrāṇy apa dviṣo dahan rakṣāṃsi viśvahā |<BR>
RV_8,043.26c agne tigmena dīdihi ||<BR>
RV_8,043.27a yaṃ tvā janāsa indhate manuṣvad aṅgirastama |<BR>
RV_8,043.27c agne sa bodhi me vacaḥ ||<BR>
RV_8,043.28a yad agne divijā asy apsujā vā sahaskṛta |<BR>
RV_8,043.28c taṃ tvā gīrbhir havāmahe ||<BR>
RV_8,043.29a tubhyaṃ ghet te janā ime viśvāḥ sukṣitayaḥ pṛthak |<BR>
RV_8,043.29c dhāsiṃ hinvanty attave ||<BR>
RV_8,043.30a te ghed agne svādhyo 'hā viśvā nṛcakṣasaḥ |<BR>
RV_8,043.30c tarantaḥ syāma durgahā ||<BR>
RV_8,043.31a agnim mandram purupriyaṃ śīram pāvakaśociṣam |<BR>
RV_8,043.31c hṛdbhir mandrebhir īmahe ||<BR>
RV_8,043.32a sa tvam agne vibhāvasuḥ sṛjan sūryo na raśmibhiḥ |<BR>
RV_8,043.32c śardhan tamāṃsi jighnase ||<BR>
RV_8,043.33a tat te sahasva īmahe dātraṃ yan nopadasyati |<BR>
RV_8,043.33c tvad agne vāryaṃ vasu ||<BR>
<BR>
RV_8,044.01a samidhāgniṃ duvasyata ghṛtair bodhayatātithim |<BR>
RV_8,044.01c āsmin havyā juhotana ||<BR>
RV_8,044.02a agne stomaṃ juṣasva me vardhasvānena manmanā |<BR>
RV_8,044.02c prati sūktāni harya naḥ ||<BR>
RV_8,044.03a agniṃ dūtam puro dadhe havyavāham upa bruve |<BR>
RV_8,044.03c devāṃ ā sādayād iha ||<BR>
RV_8,044.04a ut te bṛhanto arcayaḥ samidhānasya dīdivaḥ |<BR>
RV_8,044.04c agne śukrāsa īrate ||<BR>
RV_8,044.05a upa tvā juhvo mama ghṛtācīr yantu haryata |<BR>
RV_8,044.05c agne havyā juṣasva naḥ ||<BR>
RV_8,044.06a mandraṃ hotāram ṛtvijaṃ citrabhānuṃ vibhāvasum |<BR>
RV_8,044.06c agnim īḷe sa u śravat ||<BR>
RV_8,044.07a pratnaṃ hotāram īḍyaṃ juṣṭam agniṃ kavikratum |<BR>
RV_8,044.07c adhvarāṇām abhiśriyam ||<BR>
RV_8,044.08a juṣāṇo aṅgirastamemā havyāny ānuṣak |<BR>
RV_8,044.08c agne yajñaṃ naya ṛtuthā ||<BR>
RV_8,044.09a samidhāna u santya śukraśoca ihā vaha |<BR>
RV_8,044.09c cikitvān daivyaṃ janam ||<BR>
RV_8,044.10a vipraṃ hotāram adruhaṃ dhūmaketuṃ vibhāvasum |<BR>
RV_8,044.10c yajñānāṃ ketum īmahe ||<BR>
RV_8,044.11a agne ni pāhi nas tvam prati ṣma deva rīṣataḥ |<BR>
RV_8,044.11c bhindhi dveṣaḥ sahaskṛta ||<BR>
RV_8,044.12a agniḥ pratnena manmanā śumbhānas tanvaṃ svām |<BR>
RV_8,044.12c kavir vipreṇa vāvṛdhe ||<BR>
RV_8,044.13a ūrjo napātam ā huve 'gnim pāvakaśociṣam |<BR>
RV_8,044.13c asmin yajñe svadhvare ||<BR>
RV_8,044.14a sa no mitramahas tvam agne śukreṇa śociṣā |<BR>
RV_8,044.14c devair ā satsi barhiṣi ||<BR>
RV_8,044.15a yo agniṃ tanvo dame devam martaḥ saparyati |<BR>
RV_8,044.15c tasmā id dīdayad vasu ||<BR>
RV_8,044.16a agnir mūrdhā divaḥ kakut patiḥ pṛthivyā ayam |<BR>
RV_8,044.16c apāṃ retāṃsi jinvati ||<BR>
RV_8,044.17a ud agne śucayas tava śukrā bhrājanta īrate |<BR>
RV_8,044.17c tava jyotīṃṣy arcayaḥ ||<BR>
RV_8,044.18a īśiṣe vāryasya hi dātrasyāgne svarpatiḥ |<BR>
RV_8,044.18c stotā syāṃ tava śarmaṇi ||<BR>
RV_8,044.19a tvām agne manīṣiṇas tvāṃ hinvanti cittibhiḥ |<BR>
RV_8,044.19c tvāṃ vardhantu no giraḥ ||<BR>
RV_8,044.20a adabdhasya svadhāvato dūtasya rebhataḥ sadā |<BR>
RV_8,044.20c agneḥ sakhyaṃ vṛṇīmahe ||<BR>
RV_8,044.21a agniḥ śucivratatamaḥ śucir vipraḥ śuciḥ kaviḥ |<BR>
RV_8,044.21c śucī rocata āhutaḥ ||<BR>
RV_8,044.22a uta tvā dhītayo mama giro vardhantu viśvahā |<BR>
RV_8,044.22c agne sakhyasya bodhi naḥ ||<BR>
RV_8,044.23a yad agne syām ahaṃ tvaṃ tvaṃ vā ghā syā aham |<BR>
RV_8,044.23c syuṣ ṭe satyā ihāśiṣaḥ ||<BR>
RV_8,044.24a vasur vasupatir hi kam asy agne vibhāvasuḥ |<BR>
RV_8,044.24c syāma te sumatāv api ||<BR>
RV_8,044.25a agne dhṛtavratāya te samudrāyeva sindhavaḥ |<BR>
RV_8,044.25c giro vāśrāsa īrate ||<BR>
RV_8,044.26a yuvānaṃ viśpatiṃ kaviṃ viśvādam puruvepasam |<BR>
RV_8,044.26c agniṃ śumbhāmi manmabhiḥ ||<BR>
RV_8,044.27a yajñānāṃ rathye vayaṃ tigmajambhāya vīḷave |<BR>
RV_8,044.27c stomair iṣemāgnaye ||<BR>
RV_8,044.28a ayam agne tve api jaritā bhūtu santya |<BR>
RV_8,044.28c tasmai pāvaka mṛḷaya ||<BR>
RV_8,044.29a dhīro hy asy admasad vipro na jāgṛviḥ sadā |<BR>
RV_8,044.29c agne dīdayasi dyavi ||<BR>
RV_8,044.30a purāgne duritebhyaḥ purā mṛdhrebhyaḥ kave |<BR>
RV_8,044.30c pra ṇa āyur vaso tira ||<BR>
<BR>
RV_8,045.01a ā ghā ye agnim indhate stṛṇanti barhir ānuṣak |<BR>
RV_8,045.01c yeṣām indro yuvā sakhā ||<BR>
RV_8,045.02a bṛhann id idhma eṣām bhūri śastam pṛthuḥ svaruḥ |<BR>
RV_8,045.02c yeṣām indro yuvā sakhā ||<BR>
RV_8,045.03a ayuddha id yudhā vṛtaṃ śūra ājati satvabhiḥ |<BR>
RV_8,045.03c yeṣām indro yuvā sakhā ||<BR>
RV_8,045.04a ā bundaṃ vṛtrahā dade jātaḥ pṛcchad vi mātaram |<BR>
RV_8,045.04c ka ugrāḥ ke ha śṛṇvire ||<BR>
RV_8,045.05a prati tvā śavasī vadad girāv apso na yodhiṣat |<BR>
RV_8,045.05c yas te śatrutvam ācake ||<BR>
RV_8,045.06a uta tvam maghavañ chṛṇu yas te vaṣṭi vavakṣi tat |<BR>
RV_8,045.06c yad vīḷayāsi vīḷu tat ||<BR>
RV_8,045.07a yad ājiṃ yāty ājikṛd indraḥ svaśvayur upa |<BR>
RV_8,045.07c rathītamo rathīnām ||<BR>
RV_8,045.08a vi ṣu viśvā abhiyujo vajrin viṣvag yathā vṛha |<BR>
RV_8,045.08c bhavā naḥ suśravastamaḥ ||<BR>
RV_8,045.09a asmākaṃ su ratham pura indraḥ kṛṇotu sātaye |<BR>
RV_8,045.09c na yaṃ dhūrvanti dhūrtayaḥ ||<BR>
RV_8,045.10a vṛjyāma te pari dviṣo 'raṃ te śakra dāvane |<BR>
RV_8,045.10c gamemed indra gomataḥ ||<BR>
RV_8,045.11a śanaiś cid yanto adrivo 'śvāvantaḥ śatagvinaḥ |<BR>
RV_8,045.11c vivakṣaṇā anehasaḥ ||<BR>
RV_8,045.12a ūrdhvā hi te dive-dive sahasrā sūnṛtā śatā |<BR>
RV_8,045.12c jaritṛbhyo vimaṃhate ||<BR>
RV_8,045.13a vidmā hi tvā dhanañjayam indra dṛḷhā cid ārujam |<BR>
RV_8,045.13c ādāriṇaṃ yathā gayam ||<BR>
RV_8,045.14a kakuhaṃ cit tvā kave mandantu dhṛṣṇav indavaḥ |<BR>
RV_8,045.14c ā tvā paṇiṃ yad īmahe ||<BR>
RV_8,045.15a yas te revāṃ adāśuriḥ pramamarṣa maghattaye |<BR>
RV_8,045.15c tasya no veda ā bhara ||<BR>
RV_8,045.16a ima u tvā vi cakṣate sakhāya indra sominaḥ |<BR>
RV_8,045.16c puṣṭāvanto yathā paśum ||<BR>
RV_8,045.17a uta tvābadhiraṃ vayaṃ śrutkarṇaṃ santam ūtaye |<BR>
RV_8,045.17c dūrād iha havāmahe ||<BR>
RV_8,045.18a yac chuśrūyā imaṃ havaṃ durmarṣaṃ cakriyā uta |<BR>
RV_8,045.18c bhaver āpir no antamaḥ ||<BR>
RV_8,045.19a yac cid dhi te api vyathir jaganvāṃso amanmahi |<BR>
RV_8,045.19c godā id indra bodhi naḥ ||<BR>
RV_8,045.20a ā tvā rambhaṃ na jivrayo rarabhmā śavasas pate |<BR>
RV_8,045.20c uśmasi tvā sadhastha ā ||<BR>
RV_8,045.21a stotram indrāya gāyata purunṛmṇāya satvane |<BR>
RV_8,045.21c nakir yaṃ vṛṇvate yudhi ||<BR>
RV_8,045.22a abhi tvā vṛṣabhā sute sutaṃ sṛjāmi pītaye |<BR>
RV_8,045.22c tṛmpā vy aśnuhī madam ||<BR>
RV_8,045.23a mā tvā mūrā aviṣyavo mopahasvāna ā dabhan |<BR>
RV_8,045.23c mākīm brahmadviṣo vanaḥ ||<BR>
RV_8,045.24a iha tvā goparīṇasā mahe mandantu rādhase |<BR>
RV_8,045.24c saro gauro yathā piba ||<BR>
RV_8,045.25a yā vṛtrahā parāvati sanā navā ca cucyuve |<BR>
RV_8,045.25c tā saṃsatsu pra vocata ||<BR>
RV_8,045.26a apibat kadruvaḥ sutam indraḥ sahasrabāhve |<BR>
RV_8,045.26c atrādediṣṭa pauṃsyam ||<BR>
RV_8,045.27a satyaṃ tat turvaśe yadau vidāno ahnavāyyam |<BR>
RV_8,045.27c vy ānaṭ turvaṇe śami ||<BR>
RV_8,045.28a taraṇiṃ vo janānāṃ tradaṃ vājasya gomataḥ |<BR>
RV_8,045.28c samānam u pra śaṃsiṣam ||<BR>
RV_8,045.29a ṛbhukṣaṇaṃ na vartava uktheṣu tugryāvṛdham |<BR>
RV_8,045.29c indraṃ some sacā sute ||<BR>
RV_8,045.30a yaḥ kṛntad id vi yonyaṃ triśokāya girim pṛthum |<BR>
RV_8,045.30c gobhyo gātuṃ niretave ||<BR>
RV_8,045.31a yad dadhiṣe manasyasi mandānaḥ pred iyakṣasi |<BR>
RV_8,045.31c mā tat kar indra mṛḷaya ||<BR>
RV_8,045.32a dabhraṃ cid dhi tvāvataḥ kṛtaṃ śṛṇve adhi kṣami |<BR>
RV_8,045.32c jigātv indra te manaḥ ||<BR>
RV_8,045.33a taved u tāḥ sukīrtayo 'sann uta praśastayaḥ |<BR>
RV_8,045.33c yad indra mṛḷayāsi naḥ ||<BR>
RV_8,045.34a mā na ekasminn āgasi mā dvayor uta triṣu |<BR>
RV_8,045.34c vadhīr mā śūra bhūriṣu ||<BR>
RV_8,045.35a bibhayā hi tvāvata ugrād abhiprabhaṅgiṇaḥ |<BR>
RV_8,045.35c dasmād aham ṛtīṣahaḥ ||<BR>
RV_8,045.36a mā sakhyuḥ śūnam ā vide mā putrasya prabhūvaso |<BR>
RV_8,045.36c āvṛtvad bhūtu te manaḥ ||<BR>
RV_8,045.37a ko nu maryā amithitaḥ sakhā sakhāyam abravīt |<BR>
RV_8,045.37c jahā ko asmad īṣate ||<BR>
RV_8,045.38a evāre vṛṣabhā sute 'sinvan bhūry āvayaḥ |<BR>
RV_8,045.38c śvaghnīva nivatā caran ||<BR>
RV_8,045.39a ā ta etā vacoyujā harī gṛbhṇe sumadrathā |<BR>
RV_8,045.39c yad īm brahmabhya id dadaḥ ||<BR>
RV_8,045.40a bhindhi viśvā apa dviṣaḥ pari bādho jahī mṛdhaḥ |<BR>
RV_8,045.40c vasu spārhaṃ tad ā bhara ||<BR>
RV_8,045.41a yad vīḷāv indra yat sthire yat parśāne parābhṛtam |<BR>
RV_8,045.41c vasu spārhaṃ tad ā bhara ||<BR>
RV_8,045.42a yasya te viśvamānuṣo bhūrer dattasya vedati |<BR>
RV_8,045.42c vasu spārhaṃ tad ā bhara ||<BR>
<BR>
RV_8,046.01a tvāvataḥ purūvaso vayam indra praṇetaḥ |<BR>
RV_8,046.01c smasi sthātar harīṇām ||<BR>
RV_8,046.02a tvāṃ hi satyam adrivo vidma dātāram iṣām |<BR>
RV_8,046.02c vidma dātāraṃ rayīṇām ||<BR>
RV_8,046.03a ā yasya te mahimānaṃ śatamūte śatakrato |<BR>
RV_8,046.03c gīrbhir gṛṇanti kāravaḥ ||<BR>
RV_8,046.04a sunītho ghā sa martyo yam maruto yam aryamā |<BR>
RV_8,046.04c mitraḥ pānty adruhaḥ ||<BR>
RV_8,046.05a dadhāno gomad aśvavat suvīryam ādityajūta edhate |<BR>
RV_8,046.05c sadā rāyā puruspṛhā ||<BR>
RV_8,046.06a tam indraṃ dānam īmahe śavasānam abhīrvam |<BR>
RV_8,046.06c īśānaṃ rāya īmahe ||<BR>
RV_8,046.07a tasmin hi santy ūtayo viśvā abhīravaḥ sacā |<BR>
RV_8,046.07c tam ā vahantu saptayaḥ purūvasum madāya harayaḥ sutam ||<BR>
RV_8,046.08a yas te mado vareṇyo ya indra vṛtrahantamaḥ |<BR>
RV_8,046.08c ya ādadiḥ svar nṛbhir yaḥ pṛtanāsu duṣṭaraḥ ||<BR>
RV_8,046.09a yo duṣṭaro viśvavāra śravāyyo vājeṣv asti tarutā |<BR>
RV_8,046.09c sa naḥ śaviṣṭha savanā vaso gahi gamema gomati vraje ||<BR>
RV_8,046.10a gavyo ṣu ṇo yathā purāśvayota rathayā |<BR>
RV_8,046.10c varivasya mahāmaha ||<BR>
RV_8,046.11a nahi te śūra rādhaso 'ntaṃ vindāmi satrā |<BR>
RV_8,046.11c daśasyā no maghavan nū cid adrivo dhiyo vājebhir āvitha ||<BR>
RV_8,046.12a ya ṛṣvaḥ śrāvayatsakhā viśvet sa veda janimā puruṣṭutaḥ |<BR>
RV_8,046.12c taṃ viśve mānuṣā yugendraṃ havante taviṣaṃ yatasrucaḥ ||<BR>
RV_8,046.13a sa no vājeṣv avitā purūvasuḥ purasthātā maghavā vṛtrahā bhuvat ||<BR>
RV_8,046.14a abhi vo vīram andhaso madeṣu gāya girā mahā vicetasam |<BR>
RV_8,046.14c indraṃ nāma śrutyaṃ śākinaṃ vaco yathā ||<BR>
RV_8,046.15a dadī rekṇas tanve dadir vasu dadir vājeṣu puruhūta vājinam |<BR>
RV_8,046.15c nūnam atha ||<BR>
RV_8,046.16a viśveṣām irajyantaṃ vasūnāṃ sāsahvāṃsaṃ cid asya varpasaḥ |<BR>
RV_8,046.16c kṛpayato nūnam aty atha ||<BR>
RV_8,046.17a mahaḥ su vo aram iṣe stavāmahe mīḷhuṣe araṅgamāya jagmaye |<BR>
RV_8,046.17c yajñebhir gīrbhir viśvamanuṣām marutām iyakṣasi gāye tvā namasā girā ||<BR>
RV_8,046.18a ye pātayante ajmabhir girīṇāṃ snubhir eṣām |<BR>
RV_8,046.18c yajñam mahiṣvaṇīnāṃ sumnaṃ tuviṣvaṇīnām prādhvare ||<BR>
RV_8,046.19a prabhaṅgaṃ durmatīnām indra śaviṣṭhā bhara |<BR>
RV_8,046.19c rayim asmabhyaṃ yujyaṃ codayanmate jyeṣṭhaṃ codayanmate ||<BR>
RV_8,046.20a sanitaḥ susanitar ugra citra cetiṣṭha sūnṛta |<BR>
RV_8,046.20c prāsahā samrāṭ sahuriṃ sahantam bhujyuṃ vājeṣu pūrvyam ||<BR>
RV_8,046.21a ā sa etu ya īvad āṃ adevaḥ pūrtam ādade |<BR>
RV_8,046.21c yathā cid vaśo aśvyaḥ pṛthuśravasi kānīte 'syā vyuṣy ādade ||<BR>
RV_8,046.22a ṣaṣṭiṃ sahasrāśvyasyāyutāsanam uṣṭrānāṃ viṃśatiṃ śatā |<BR>
RV_8,046.22c daśa śyāvīnāṃ śatā daśa tryaruṣīṇāṃ daśa gavāṃ sahasrā ||<BR>
RV_8,046.23a daśa śyāvā ṛdhadrayo vītavārāsa āśavaḥ |<BR>
RV_8,046.23c mathrā nemiṃ ni vāvṛtuḥ ||<BR>
RV_8,046.24a dānāsaḥ pṛthuśravasaḥ kānītasya surādhasaḥ |<BR>
RV_8,046.24c rathaṃ hiraṇyayaṃ dadan maṃhiṣṭhaḥ sūrir abhūd varṣiṣṭham akṛta śravaḥ ||<BR>
RV_8,046.25a ā no vāyo mahe tane yāhi makhāya pājase |<BR>
RV_8,046.25c vayaṃ hi te cakṛmā bhūri dāvane sadyaś cin mahi dāvane ||<BR>
RV_8,046.26a yo aśvebhir vahate vasta usrās triḥ sapta saptatīnām |<BR>
RV_8,046.26c ebhiḥ somebhiḥ somasudbhiḥ somapā dānāya śukrapūtapāḥ ||<BR>
RV_8,046.27a yo ma imaṃ cid u tmanāmandac citraṃ dāvane |<BR>
RV_8,046.27c araṭve akṣe nahuṣe sukṛtvani sukṛttarāya sukratuḥ ||<BR>
RV_8,046.28a ucathye vapuṣi yaḥ svarāḷ uta vāyo ghṛtasnāḥ |<BR>
RV_8,046.28c aśveṣitaṃ rajeṣitaṃ śuneṣitam prājma tad idaṃ nu tat ||<BR>
RV_8,046.29a adha priyam iṣirāya ṣaṣṭiṃ sahasrāsanam |<BR>
RV_8,046.29c aśvānām in na vṛṣṇām ||<BR>
RV_8,046.30a gāvo na yūtham upa yanti vadhraya upa mā yanti vadhrayaḥ ||<BR>
RV_8,046.31a adha yac cārathe gaṇe śatam uṣṭrāṃ acikradat |<BR>
RV_8,046.31c adha śvitneṣu viṃśatiṃ śatā ||<BR>
RV_8,046.32a śataṃ dāse balbūthe vipras tarukṣa ā dade |<BR>
RV_8,046.32c te te vāyav ime janā madantīndragopā madanti devagopāḥ ||<BR>
RV_8,046.33a adha syā yoṣaṇā mahī pratīcī vaśam aśvyam |<BR>
RV_8,046.33c adhirukmā vi nīyate ||<BR>
<BR>
RV_8,047.01a mahi vo mahatām avo varuṇa mitra dāśuṣe |<BR>
RV_8,047.01c yam ādityā abhi druho rakṣathā nem aghaṃ naśad anehaso va ūtayaḥ suūtayo va ūtayaḥ ||<BR>
RV_8,047.02a vidā devā aghānām ādityāso apākṛtim |<BR>
RV_8,047.02c pakṣā vayo yathopari vy asme śarma yacchatānehaso va ūtayaḥ suūtayo va ūtayaḥ ||<BR>
RV_8,047.03a vy asme adhi śarma tat pakṣā vayo na yantana |<BR>
RV_8,047.03c viśvāni viśvavedaso varūthyā manāmahe 'nehaso va ūtayaḥ suūtayo va ūtayaḥ ||<BR>
RV_8,047.04a yasmā arāsata kṣayaṃ jīvātuṃ ca pracetasaḥ |<BR>
RV_8,047.04c manor viśvasya ghed ima ādityā rāya īśate 'nehaso va ūtayaḥ suūtayo va ūtayaḥ ||<BR>
RV_8,047.05a pari ṇo vṛṇajann aghā durgāṇi rathyo yathā |<BR>
RV_8,047.05c syāmed indrasya śarmaṇy ādityānām utāvasy anehaso va ūtayaḥ suūtayo va ūtayaḥ ||<BR>
RV_8,047.06a parihvṛted anā jano yuṣmādattasya vāyati |<BR>
RV_8,047.06c devā adabhram āśa vo yam ādityā ahetanānehaso va ūtayaḥ suūtayo va ūtayaḥ ||<BR>
RV_8,047.07a na taṃ tigmaṃ cana tyajo na drāsad abhi taṃ guru |<BR>
RV_8,047.07c yasmā u śarma sapratha ādityāso arādhvam anehaso va ūtayaḥ suūtayo va ūtayaḥ ||<BR>
RV_8,047.08a yuṣme devā api ṣmasi yudhyanta iva varmasu |<BR>
RV_8,047.08c yūyam maho na enaso yūyam arbhād uruṣyatānehaso va ūtayaḥ suūtayo va ūtayaḥ ||<BR>
RV_8,047.09a aditir na uruṣyatv aditiḥ śarma yacchatu |<BR>
RV_8,047.09c mātā mitrasya revato 'ryamṇo varuṇasya cānehaso va ūtayaḥ suūtayo va ūtayaḥ ||<BR>
RV_8,047.10a yad devāḥ śarma śaraṇaṃ yad bhadraṃ yad anāturam |<BR>
RV_8,047.10c tridhātu yad varūthyaṃ tad asmāsu vi yantanānehaso va ūtayaḥ suūtayo va ūtayaḥ ||<BR>
RV_8,047.11a ādityā ava hi khyatādhi kūlād iva spaśaḥ |<BR>
RV_8,047.11c sutīrtham arvato yathānu no neṣathā sugam anehaso va ūtayaḥ suūtayo va ūtayaḥ ||<BR>
RV_8,047.12a neha bhadraṃ rakṣasvine nāvayai nopayā uta |<BR>
RV_8,047.12c gave ca bhadraṃ dhenave vīrāya ca śravasyate 'nehaso va ūtayaḥ suūtayo va ūtayaḥ ||<BR>
RV_8,047.13a yad āvir yad apīcyaṃ devāso asti duṣkṛtam |<BR>
RV_8,047.13c trite tad viśvam āptya āre asmad dadhātanānehaso va ūtayaḥ suūtayo va ūtayaḥ ||<BR>
RV_8,047.14a yac ca goṣu duṣṣvapnyaṃ yac cāsme duhitar divaḥ |<BR>
RV_8,047.14c tritāya tad vibhāvary āptyāya parā vahānehaso va ūtayaḥ suūtayo va ūtayaḥ ||<BR>
RV_8,047.15a niṣkaṃ vā ghā kṛṇavate srajaṃ vā duhitar divaḥ |<BR>
RV_8,047.15c trite duṣṣvapnyaṃ sarvam āptye pari dadmasy anehaso va ūtayaḥ suūtayo va ūtayaḥ ||<BR>
RV_8,047.16a tadannāya tadapase tam bhāgam upaseduṣe |<BR>
RV_8,047.16c tritāya ca dvitāya coṣo duṣṣvapnyaṃ vahānehaso va ūtayaḥ suūtayo va ūtayaḥ ||<BR>
RV_8,047.17a yathā kalāṃ yathā śaphaṃ yatha ṛṇaṃ saṃnayāmasi |<BR>
RV_8,047.17c evā duṣṣvapnyaṃ sarvam āptye saṃ nayāmasy anehaso va ūtayaḥ suūtayo va ūtayaḥ ||<BR>
RV_8,047.18a ajaiṣmādyāsanāma cābhūmānāgaso vayam |<BR>
RV_8,047.18c uṣo yasmād duṣṣvapnyād abhaiṣmāpa tad ucchatv anehaso va ūtayaḥ suūtayo va ūtayaḥ ||<BR>
<BR>
RV_8,048.01a svādor abhakṣi vayasaḥ sumedhāḥ svādhyo varivovittarasya |<BR>
RV_8,048.01c viśve yaṃ devā uta martyāso madhu bruvanto abhi saṃcaranti ||<BR>
RV_8,048.02a antaś ca prāgā aditir bhavāsy avayātā haraso daivyasya |<BR>
RV_8,048.02c indav indrasya sakhyaṃ juṣāṇaḥ śrauṣṭīva dhuram anu rāya ṛdhyāḥ ||<BR>
RV_8,048.03a apāma somam amṛtā abhūmāganma jyotir avidāma devān |<BR>
RV_8,048.03c kiṃ nūnam asmān kṛṇavad arātiḥ kim u dhūrtir amṛta martyasya ||<BR>
RV_8,048.04a śaṃ no bhava hṛda ā pīta indo piteva soma sūnave suśevaḥ |<BR>
RV_8,048.04c sakheva sakhya uruśaṃsa dhīraḥ pra ṇa āyur jīvase soma tārīḥ ||<BR>
RV_8,048.05a ime mā pītā yaśasa uruṣyavo rathaṃ na gāvaḥ sam anāha parvasu |<BR>
RV_8,048.05c te mā rakṣantu visrasaś caritrād uta mā srāmād yavayantv indavaḥ ||<BR>
RV_8,048.06a agniṃ na mā mathitaṃ saṃ didīpaḥ pra cakṣaya kṛṇuhi vasyaso naḥ |<BR>
RV_8,048.06c athā hi te mada ā soma manye revāṃ iva pra carā puṣṭim accha ||<BR>
RV_8,048.07a iṣireṇa te manasā sutasya bhakṣīmahi pitryasyeva rāyaḥ |<BR>
RV_8,048.07c soma rājan pra ṇa āyūṃṣi tārīr ahānīva sūryo vāsarāṇi ||<BR>
RV_8,048.08a soma rājan mṛḷayā naḥ svasti tava smasi vratyās tasya viddhi |<BR>
RV_8,048.08c alarti dakṣa uta manyur indo mā no aryo anukāmam parā dāḥ ||<BR>
RV_8,048.09a tvaṃ hi nas tanvaḥ soma gopā gātre-gātre niṣasatthā nṛcakṣāḥ |<BR>
RV_8,048.09c yat te vayam pramināma vratāni sa no mṛḷa suṣakhā deva vasyaḥ ||<BR>
RV_8,048.10a ṛdūdareṇa sakhyā saceya yo mā na riṣyed dharyaśva pītaḥ |<BR>
RV_8,048.10c ayaṃ yaḥ somo ny adhāyy asme tasmā indram pratiram emy āyuḥ ||<BR>
RV_8,048.11a apa tyā asthur anirā amīvā nir atrasan tamiṣīcīr abhaiṣuḥ |<BR>
RV_8,048.11c ā somo asmāṃ aruhad vihāyā aganma yatra pratiranta āyuḥ ||<BR>
RV_8,048.12a yo na induḥ pitaro hṛtsu pīto 'martyo martyāṃ āviveśa |<BR>
RV_8,048.12c tasmai somāya haviṣā vidhema mṛḷīke asya sumatau syāma ||<BR>
RV_8,048.13a tvaṃ soma pitṛbhiḥ saṃvidāno 'nu dyāvāpṛthivī ā tatantha |<BR>
RV_8,048.13c tasmai ta indo haviṣā vidhema vayaṃ syāma patayo rayīṇām ||<BR>
RV_8,048.14a trātāro devā adhi vocatā no mā no nidrā īśata mota jalpiḥ |<BR>
RV_8,048.14c vayaṃ somasya viśvaha priyāsaḥ suvīrāso vidatham ā vadema ||<BR>
RV_8,048.15a tvaṃ naḥ soma viśvato vayodhās tvaṃ svarvid ā viśā nṛcakṣāḥ |<BR>
RV_8,048.15c tvaṃ na inda ūtibhiḥ sajoṣāḥ pāhi paścātād uta vā purastāt ||<BR>
<BR>
RV_8,049.01a abhi pra vaḥ surādhasam indram arca yathā vide |<BR>
RV_8,049.01c yo jaritṛbhyo maghavā purūvasuḥ sahasreṇeva śikṣati ||<BR>
RV_8,049.02a śatānīkeva pra jigāti dhṛṣṇuyā hanti vṛtrāṇi dāśuṣe |<BR>
RV_8,049.02c girer iva pra rasā asya pinvire datrāṇi purubhojasaḥ ||<BR>
RV_8,049.03a ā tvā sutāsa indavo madā ya indra girvaṇaḥ |<BR>
RV_8,049.03c āpo na vajrinn anv okyaṃ saraḥ pṛṇanti śūra rādhase ||<BR>
RV_8,049.04a anehasam prataraṇaṃ vivakṣaṇam madhvaḥ svādiṣṭham īm piba |<BR>
RV_8,049.04c ā yathā mandasānaḥ kirāsi naḥ pra kṣudreva tmanā dhṛṣat ||<BR>
RV_8,049.05a ā na stomam upa dravad dhiyāno aśvo na sotṛbhiḥ |<BR>
RV_8,049.05c yaṃ te svadhāvan svadayanti dhenava indra kaṇveṣu rātayaḥ ||<BR>
RV_8,049.06a ugraṃ na vīraṃ namasopa sedima vibhūtim akṣitāvasum |<BR>
RV_8,049.06c udrīva vajrinn avato na siñcate kṣarantīndra dhītayaḥ ||<BR>
RV_8,049.07a yad dha nūnaṃ yad vā yajñe yad vā pṛthivyām adhi |<BR>
RV_8,049.07c ato no yajñam āśubhir mahemata ugra ugrebhir ā gahi ||<BR>
RV_8,049.08a ajirāso harayo ye ta āśavo vātā iva prasakṣiṇaḥ |<BR>
RV_8,049.08c yebhir apatyam manuṣaḥ parīyase yebhir viśvaṃ svar dṛśe ||<BR>
RV_8,049.09a etāvatas ta īmaha indra sumnasya gomataḥ |<BR>
RV_8,049.09c yathā prāvo maghavan medhyātithiṃ yathā nīpātithiṃ dhane ||<BR>
RV_8,049.10a yathā kaṇve maghavan trasadasyavi yathā pakthe daśavraje |<BR>
RV_8,049.10c yathā gośarye asanor ṛjiśvanīndra gomad dhiraṇyavat ||<BR>
<BR>
RV_8,050.01a pra su śrutaṃ surādhasam arcā śakram abhiṣṭaye |<BR>
RV_8,050.01c yaḥ sunvate stuvate kāmyaṃ vasu sahasreṇeva maṃhate ||<BR>
RV_8,050.02a śatānīkā hetayo asya duṣṭarā indrasya samiṣo mahīḥ |<BR>
RV_8,050.02c girir na bhujmā maghavatsu pinvate yad īṃ sutā amandiṣuḥ ||<BR>
RV_8,050.03a yad īṃ sutāsa indavo 'bhi priyam amandiṣuḥ |<BR>
RV_8,050.03c āpo na dhāyi savanam ma ā vaso dughā ivopa dāśuṣe ||<BR>
RV_8,050.04a anehasaṃ vo havamānam ūtaye madhvaḥ kṣaranti dhītayaḥ |<BR>
RV_8,050.04c ā tvā vaso havamānāsa indava upa stotreṣu dadhire ||<BR>
RV_8,050.05a ā naḥ some svadhvara iyāno atyo na tośate |<BR>
RV_8,050.05c yaṃ te svadāvan svadanti gūrtayaḥ paure chandayase havam ||<BR>
RV_8,050.06a pra vīram ugraṃ viviciṃ dhanaspṛtaṃ vibhūtiṃ rādhaso mahaḥ |<BR>
RV_8,050.06c udrīva vajrinn avato vasutvanā sadā pīpetha dāśuṣe ||<BR>
RV_8,050.07a yad dha nūnam parāvati yad vā pṛthivyāṃ divi |<BR>
RV_8,050.07c yujāna indra haribhir mahemata ṛṣva ṛṣvebhir ā gahi ||<BR>
RV_8,050.08a rathirāso harayo ye te asridha ojo vātasya piprati |<BR>
RV_8,050.08c yebhir ni dasyum manuṣo nighoṣayo yebhiḥ svaḥ parīyase ||<BR>
RV_8,050.09a etāvatas te vaso vidyāma śūra navyasaḥ |<BR>
RV_8,050.09c yathā prāva etaśaṃ kṛtvye dhane yathā vaśaṃ daśavraje ||<BR>
RV_8,050.10a yathā kaṇve maghavan medhe adhvare dīrghanīthe damūnasi |<BR>
RV_8,050.10c yathā gośarye asiṣāso adrivo mayi gotraṃ hariśriyam ||<BR>
<BR>
RV_8,051.01a yathā manau sāṃvaraṇau somam indrāpibaḥ sutam |<BR>
RV_8,051.01c nīpātithau maghavan medhyātithau puṣṭigau śruṣṭigau sacā ||<BR>
RV_8,051.02a pārṣadvāṇaḥ praskaṇvaṃ sam asādayac chayānaṃ jivrim uddhitam |<BR>
RV_8,051.02c sahasrāṇy asiṣāsad gavām ṛṣis tvoto dasyave vṛkaḥ ||<BR>
RV_8,051.03a ya ukthebhir na vindhate cikid ya ṛṣicodanaḥ |<BR>
RV_8,051.03c indraṃ tam acchā vada navyasyā maty ariṣyantaṃ na bhojase ||<BR>
RV_8,051.04a yasmā arkaṃ saptaśīrṣāṇam ānṛcus tridhātum uttame pade |<BR>
RV_8,051.04c sa tv imā viśvā bhuvanāni cikradad ād ij janiṣṭa pauṃsyam ||<BR>
RV_8,051.05a yo no dātā vasūnām indraṃ taṃ hūmahe vayam |<BR>
RV_8,051.05c vidmā hy asya sumatiṃ navīyasīṃ gamema gomati vraje ||<BR>
RV_8,051.06a yasmai tvaṃ vaso dānāya śikṣasi sa rāyas poṣam aśnute |<BR>
RV_8,051.06c taṃ tvā vayam maghavann indra girvaṇaḥ sutāvanto havāmahe ||<BR>
RV_8,051.07a kadā cana starīr asi nendra saścasi dāśuṣe |<BR>
RV_8,051.07c upopen nu maghavan bhūya in nu te dānaṃ devasya pṛcyate ||<BR>
RV_8,051.08a pra yo nanakṣe abhy ojasā kriviṃ vadhaiḥ śuṣṇaṃ nighoṣayan |<BR>
RV_8,051.08c yaded astambhīt prathayann amūṃ divam ād ij janiṣṭa pārthivaḥ ||<BR>
RV_8,051.09a yasyāyaṃ viśva āryo dāsaḥ śevadhipā ariḥ |<BR>
RV_8,051.09c tiraś cid arye ruśame parīravi tubhyet so ajyate rayiḥ ||<BR>
RV_8,051.10a turaṇyavo madhumantaṃ ghṛtaścutaṃ viprāso arkam ānṛcuḥ |<BR>
RV_8,051.10c asme rayiḥ paprathe vṛṣṇyaṃ śavo 'sme suvānāsa indavaḥ ||<BR>
<BR>
RV_8,052.01a yathā manau vivasvati somaṃ śakrāpibaḥ sutam |<BR>
RV_8,052.01c yathā trite chanda indra jujoṣasy āyau mādayase sacā ||<BR>
RV_8,052.02a pṛṣadhre medhye mātariśvanīndra suvāne amandathāḥ |<BR>
RV_8,052.02c yathā somaṃ daśaśipre daśoṇye syūmaraśmāv ṛjūnasi ||<BR>
RV_8,052.03a ya ukthā kevalā dadhe yaḥ somaṃ dhṛṣitāpibat |<BR>
RV_8,052.03c yasmai viṣṇus trīṇi padā vicakrama upa mitrasya dharmabhiḥ ||<BR>
RV_8,052.04a yasya tvam indra stomeṣu cākano vāje vājiñ chatakrato |<BR>
RV_8,052.04c taṃ tvā vayaṃ sudughām iva goduho juhūmasi śravasyavaḥ ||<BR>
RV_8,052.05a yo no dātā sa naḥ pitā mahāṃ ugra īśānakṛt |<BR>
RV_8,052.05c ayāmann ugro maghavā purūvasur gor aśvasya pra dātu naḥ ||<BR>
RV_8,052.06a yasmai tvaṃ vaso dānāya maṃhase sa rāyas poṣam invati |<BR>
RV_8,052.06c vasūyavo vasupatiṃ śatakratuṃ stomair indraṃ havāmahe ||<BR>
RV_8,052.07a kadā cana pra yucchasy ubhe ni pāsi janmanī |<BR>
RV_8,052.07c turīyāditya havanaṃ ta indriyam ā tasthāv amṛtaṃ divi ||<BR>
RV_8,052.08a yasmai tvam maghavann indra girvaṇaḥ śikṣo śikṣasi dāśuṣe |<BR>
RV_8,052.08c asmākaṃ gira uta suṣṭutiṃ vaso kaṇvavac chṛṇudhī havam ||<BR>
RV_8,052.09a astāvi manma pūrvyam brahmendrāya vocata |<BR>
RV_8,052.09c pūrvīr ṛtasya bṛhatīr anūṣata stotur medhā asṛkṣata ||<BR>
RV_8,052.10a sam indro rāyo bṛhatīr adhūnuta saṃ kṣoṇī sam u sūryam |<BR>
RV_8,052.10c saṃ śukrāsaḥ śucayaḥ saṃ gavāśiraḥ somā indram amandiṣuḥ ||<BR>
<BR>
RV_8,053.01a upamaṃ tvā maghonāṃ jyeṣṭhaṃ ca vṛṣabhāṇām |<BR>
RV_8,053.01c pūrbhittamam maghavann indra govidam īśānaṃ rāya īmahe ||<BR>
RV_8,053.02a ya āyuṃ kutsam atithigvam ardayo vāvṛdhāno dive-dive |<BR>
RV_8,053.02c taṃ tvā vayaṃ haryaśvaṃ śatakratuṃ vājayanto havāmahe ||<BR>
RV_8,053.03a ā no viśveṣāṃ rasam madhvaḥ siñcantv adrayaḥ |<BR>
RV_8,053.03c ye parāvati sunvire janeṣv ā ye arvāvatīndavaḥ ||<BR>
RV_8,053.04a viśvā dveṣāṃsi jahi cāva cā kṛdhi viśve sanvantv ā vasu |<BR>
RV_8,053.04c śīṣṭeṣu cit te madirāso aṃśavo yatrā somasya tṛmpasi ||<BR>
RV_8,053.05a indra nedīya ed ihi mitamedhābhir ūtibhiḥ |<BR>
RV_8,053.05c ā śantama śantamābhir abhiṣṭibhir ā svāpe svāpibhiḥ ||<BR>
RV_8,053.06a ājituraṃ satpatiṃ viśvacarṣaṇiṃ kṛdhi prajāsv ābhagam |<BR>
RV_8,053.06c pra sū tirā śacībhir ye ta ukthinaḥ kratum punata ānuṣak ||<BR>
RV_8,053.07a yas te sādhiṣṭho 'vase te syāma bhareṣu te |<BR>
RV_8,053.07c vayaṃ hotrābhir uta devahūtibhiḥ sasavāṃso manāmahe ||<BR>
RV_8,053.08a ahaṃ hi te harivo brahma vājayur ājiṃ yāmi sadotibhiḥ |<BR>
RV_8,053.08c tvām id eva tam ame sam aśvayur gavyur agre mathīnām ||<BR>
<BR>
RV_8,054.01a etat ta indra vīryaṃ gīrbhir gṛṇanti kāravaḥ |<BR>
RV_8,054.01c te stobhanta ūrjam āvan ghṛtaścutam paurāso nakṣan dhītibhiḥ ||<BR>
RV_8,054.02a nakṣanta indram avase sukṛtyayā yeṣāṃ suteṣu mandase |<BR>
RV_8,054.02c yathā saṃvarte amado yathā kṛśa evāsme indra matsva ||<BR>
RV_8,054.03a ā no viśve sajoṣaso devāso gantanopa naḥ |<BR>
RV_8,054.03c vasavo rudrā avase na ā gamañ chṛṇvantu maruto havam ||<BR>
RV_8,054.04a pūṣā viṣṇur havanam me sarasvaty avantu sapta sindhavaḥ |<BR>
RV_8,054.04c āpo vātaḥ parvatāso vanaspatiḥ śṛṇotu pṛthivī havam ||<BR>
RV_8,054.05a yad indra rādho asti te māghonam maghavattama |<BR>
RV_8,054.05c tena no bodhi sadhamādyo vṛdhe bhago dānāya vṛtrahan ||<BR>
RV_8,054.06a ājipate nṛpate tvam id dhi no vāja ā vakṣi sukrato |<BR>
RV_8,054.06c vītī hotrābhir uta devavītibhiḥ sasavāṃso vi śṛṇvire ||<BR>
RV_8,054.07a santi hy arya āśiṣa indra āyur janānām |<BR>
RV_8,054.07c asmān nakṣasva maghavann upāvase dhukṣasva pipyuṣīm iṣam ||<BR>
RV_8,054.08a vayaṃ ta indra stomebhir vidhema tvam asmākaṃ śatakrato |<BR>
RV_8,054.08c mahi sthūraṃ śaśayaṃ rādho ahrayam praskaṇvāya ni tośaya ||<BR>
<BR>
RV_8,055.01a bhūrīd indrasya vīryaṃ vy akhyam abhy āyati |<BR>
RV_8,055.01c rādhas te dasyave vṛka ||<BR>
RV_8,055.02a śataṃ śvetāsa ukṣaṇo divi tāro na rocante |<BR>
RV_8,055.02c mahnā divaṃ na tastabhuḥ ||<BR>
RV_8,055.03a śataṃ veṇūñ chataṃ śunaḥ śataṃ carmāṇi mlātāni |<BR>
RV_8,055.03c śatam me balbajastukā aruṣīṇāṃ catuḥśatam ||<BR>
RV_8,055.04a sudevā stha kāṇvāyanā vayo-vayo vicarantaḥ |<BR>
RV_8,055.04c aśvāso na caṅkramata ||<BR>
RV_8,055.05a ād it sāptasya carkirann ānūnasya mahi śravaḥ |<BR>
RV_8,055.05c śyāvīr atidhvasan pathaś cakṣuṣā cana saṃnaśe ||<BR>
<BR>
RV_8,056.01a prati te dasyave vṛka rādho adarśy ahrayam |<BR>
RV_8,056.01c dyaur na prathinā śavaḥ ||<BR>
RV_8,056.02a daśa mahyam pautakrataḥ sahasrā dasyave vṛkaḥ |<BR>
RV_8,056.02c nityād rāyo amaṃhata ||<BR>
RV_8,056.03a śatam me gardabhānāṃ śatam ūrṇāvatīnām |<BR>
RV_8,056.03c śataṃ dāsāṃ ati srajaḥ ||<BR>
RV_8,056.04a tatro api prāṇīyata pūtakratāyai vyaktā |<BR>
RV_8,056.04c aśvānām in na yūthyām ||<BR>
RV_8,056.05a acety agniś cikitur havyavāṭ sa sumadrathaḥ |<BR>
RV_8,056.05c agniḥ śukreṇa śociṣā bṛhat sūro arocata divi sūryo arocata ||<BR>
RV_8,057.01a yuvaṃ devā kratunā pūrvyeṇa yuktā rathena taviṣaṃ yajatrā |<BR>
RV_8,057.01c āgacchataṃ nāsatyā śacībhir idaṃ tṛtīyaṃ savanam pibāthaḥ ||<BR>
RV_8,057.02a yuvāṃ devās traya ekādaśāsaḥ satyāḥ satyasya dadṛśe purastāt |<BR>
RV_8,057.02c asmākaṃ yajñaṃ savanaṃ juṣāṇā pātaṃ somam aśvinā dīdyagnī ||<BR>
RV_8,057.03a panāyyaṃ tad aśvinā kṛtaṃ vāṃ vṛṣabho divo rajasaḥ pṛthivyāḥ |<BR>
RV_8,057.03c sahasraṃ śaṃsā uta ye gaviṣṭau sarvāṃ it tāṃ upa yātā pibadhyai ||<BR>
RV_8,057.04a ayaṃ vām bhāgo nihito yajatremā giro nāsatyopa yātam |<BR>
RV_8,057.04c pibataṃ somam madhumantam asme pra dāśvāṃsam avataṃ śacībhiḥ ||<BR>
<BR>
RV_8,058.01a yam ṛtvijo bahudhā kalpayantaḥ sacetaso yajñam imaṃ vahanti |<BR>
RV_8,058.01c yo anūcāno brāhmaṇo yukta āsīt kā svit tatra yajamānasya saṃvit ||<BR>
RV_8,058.02a eka evāgnir bahudhā samiddha ekaḥ sūryo viśvam anu prabhūtaḥ |<BR>
RV_8,058.02c ekaivoṣāḥ sarvam idaṃ vi bhāty ekaṃ vā idaṃ vi babhūva sarvam ||<BR>
RV_8,058.03a jyotiṣmantaṃ ketumantaṃ tricakraṃ sukhaṃ rathaṃ suṣadam bhūrivāram |<BR>
RV_8,058.03c citrāmaghā yasya yoge 'dhijajñe taṃ vāṃ huve ati riktam pibadhyai ||<BR>
<BR>
RV_8,059.01a imāni vām bhāgadheyāni sisrata indrāvaruṇā pra mahe suteṣu vām |<BR>
RV_8,059.01c yajñe-yajñe ha savanā bhuraṇyatho yat sunvate yajamānāya śikṣathaḥ ||<BR>
RV_8,059.02a niṣṣidhvarīr oṣadhīr āpa āstām indrāvaruṇā mahimānam āśata |<BR>
RV_8,059.02c yā sisratū rajasaḥ pāre adhvano yayoḥ śatrur nakir ādeva ohate ||<BR>
RV_8,059.03a satyaṃ tad indrāvaruṇā kṛśasya vām madhva ūrmiṃ duhate sapta vāṇīḥ |<BR>
RV_8,059.03c tābhir dāśvāṃsam avataṃ śubhas patī yo vām adabdho abhi pāti cittibhiḥ ||<BR>
RV_8,059.04a ghṛtapruṣaḥ saumyā jīradānavaḥ sapta svasāraḥ sadana ṛtasya |<BR>
RV_8,059.04c yā ha vām indrāvaruṇā ghṛtaścutas tābhir dhattaṃ yajamānāya śikṣatam ||<BR>
RV_8,059.05a avocāma mahate saubhagāya satyaṃ tveṣābhyām mahimānam indriyam |<BR>
RV_8,059.05c asmān sv indrāvaruṇā ghṛtaścutas tribhiḥ sāptebhir avataṃ śubhas patī ||<BR>
RV_8,059.06a indrāvaruṇā yad ṛṣibhyo manīṣāṃ vāco matiṃ śrutam adattam agre |<BR>
RV_8,059.06c yāni sthānāny asṛjanta dhīrā yajñaṃ tanvānās tapasābhy apaśyam ||<BR>
RV_8,059.07a indrāvaruṇā saumanasam adṛptaṃ rāyas poṣaṃ yajamāneṣu dhattam |<BR>
RV_8,059.07c prajām puṣṭim bhūtim asmāsu dhattaṃ dīrghāyutvāya pra tirataṃ na āyuḥ ||<BR>
<BR>
RV_8,060.01a agna ā yāhy agnibhir hotāraṃ tvā vṛṇīmahe |<BR>
RV_8,060.01c ā tvām anaktu prayatā haviṣmatī yajiṣṭham barhir āsade ||<BR>
RV_8,060.02a acchā hi tvā sahasaḥ sūno aṅgiraḥ srucaś caranty adhvare |<BR>
RV_8,060.02c ūrjo napātaṃ ghṛtakeśam īmahe 'gniṃ yajñeṣu pūrvyam ||<BR>
RV_8,060.03a agne kavir vedhā asi hotā pāvaka yakṣyaḥ |<BR>
RV_8,060.03c mandro yajiṣṭho adhvareṣv īḍyo viprebhiḥ śukra manmabhiḥ ||<BR>
RV_8,060.04a adrogham ā vahośato yaviṣṭhya devāṃ ajasra vītaye |<BR>
RV_8,060.04c abhi prayāṃsi sudhitā vaso gahi mandasva dhītibhir hitaḥ ||<BR>
RV_8,060.05a tvam it saprathā asy agne trātar ṛtas kaviḥ |<BR>
RV_8,060.05c tvāṃ viprāsaḥ samidhāna dīdiva ā vivāsanti vedhasaḥ ||<BR>
RV_8,060.06a śocā śociṣṭha dīdihi viśe mayo rāsva stotre mahāṃ asi |<BR>
RV_8,060.06c devānāṃ śarman mama santu sūrayaḥ śatrūṣāhaḥ svagnayaḥ ||<BR>
RV_8,060.07a yathā cid vṛddham atasam agne saṃjūrvasi kṣami |<BR>
RV_8,060.07c evā daha mitramaho yo asmadhrug durmanmā kaś ca venati ||<BR>
RV_8,060.08a mā no martāya ripave rakṣasvine māghaśaṃsāya rīradhaḥ |<BR>
RV_8,060.08c asredhadbhis taraṇibhir yaviṣṭhya śivebhiḥ pāhi pāyubhiḥ ||<BR>
RV_8,060.09a pāhi no agna ekayā pāhy uta dvitīyayā |<BR>
RV_8,060.09c pāhi gīrbhis tisṛbhir ūrjām pate pāhi catasṛbhir vaso ||<BR>
RV_8,060.10a pāhi viśvasmād rakṣaso arāvṇaḥ pra sma vājeṣu no 'va |<BR>
RV_8,060.10c tvām id dhi nediṣṭhaṃ devatātaya āpiṃ nakṣāmahe vṛdhe ||<BR>
RV_8,060.11a ā no agne vayovṛdhaṃ rayim pāvaka śaṃsyam |<BR>
RV_8,060.11c rāsvā ca na upamāte puruspṛhaṃ sunītī svayaśastaram ||<BR>
RV_8,060.12a yena vaṃsāma pṛtanāsu śardhatas taranto arya ādiśaḥ |<BR>
RV_8,060.12c sa tvaṃ no vardha prayasā śacīvaso jinvā dhiyo vasuvidaḥ ||<BR>
RV_8,060.13a śiśāno vṛṣabho yathāgniḥ śṛṅge davidhvat |<BR>
RV_8,060.13c tigmā asya hanavo na pratidhṛṣe sujambhaḥ sahaso yahuḥ ||<BR>
RV_8,060.14a nahi te agne vṛṣabha pratidhṛṣe jambhāso yad vitiṣṭhase |<BR>
RV_8,060.14c sa tvaṃ no hotaḥ suhutaṃ haviṣ kṛdhi vaṃsvā no vāryā puru ||<BR>
RV_8,060.15a śeṣe vaneṣu mātroḥ saṃ tvā martāsa indhate |<BR>
RV_8,060.15c atandro havyā vahasi haviṣkṛta ād id deveṣu rājasi ||<BR>
RV_8,060.16a sapta hotāras tam id īḷate tvāgne sutyajam ahrayam |<BR>
RV_8,060.16c bhinatsy adriṃ tapasā vi śociṣā prāgne tiṣṭha janāṃ ati ||<BR>
RV_8,060.17a agnim-agniṃ vo adhriguṃ huvema vṛktabarhiṣaḥ |<BR>
RV_8,060.17c agniṃ hitaprayasaḥ śaśvatīṣv ā hotāraṃ carṣaṇīnām ||<BR>
RV_8,060.18a ketena śarman sacate suṣāmaṇy agne tubhyaṃ cikitvanā |<BR>
RV_8,060.18c iṣaṇyayā naḥ pururūpam ā bhara vājaṃ nediṣṭham ūtaye ||<BR>
RV_8,060.19a agne jaritar viśpatis tepāno deva rakṣasaḥ |<BR>
RV_8,060.19c aproṣivān gṛhapatir mahāṃ asi divas pāyur duroṇayuḥ ||<BR>
RV_8,060.20a mā no rakṣa ā veśīd āghṛṇīvaso mā yātur yātumāvatām |<BR>
RV_8,060.20c parogavyūty anirām apa kṣudham agne sedha rakṣasvinaḥ ||<BR>
<BR>
RV_8,061.01a ubhayaṃ śṛṇavac ca na indro arvāg idaṃ vacaḥ |<BR>
RV_8,061.01c satrācyā maghavā somapītaye dhiyā śaviṣṭha ā gamat ||<BR>
RV_8,061.02a taṃ hi svarājaṃ vṛṣabhaṃ tam ojase dhiṣaṇe niṣṭatakṣatuḥ |<BR>
RV_8,061.02c utopamānām prathamo ni ṣīdasi somakāmaṃ hi te manaḥ ||<BR>
RV_8,061.03a ā vṛṣasva purūvaso sutasyendrāndhasaḥ |<BR>
RV_8,061.03c vidmā hi tvā harivaḥ pṛtsu sāsahim adhṛṣṭaṃ cid dadhṛṣvaṇim ||<BR>
RV_8,061.04a aprāmisatya maghavan tathed asad indra kratvā yathā vaśaḥ |<BR>
RV_8,061.04c sanema vājaṃ tava śiprinn avasā makṣū cid yanto adrivaḥ ||<BR>
RV_8,061.05a śagdhy ū ṣu śacīpata indra viśvābhir ūtibhiḥ |<BR>
RV_8,061.05c bhagaṃ na hi tvā yaśasaṃ vasuvidam anu śūra carāmasi ||<BR>
RV_8,061.06a pauro aśvasya purukṛd gavām asy utso deva hiraṇyayaḥ |<BR>
RV_8,061.06c nakir hi dānam parimardhiṣat tve yad-yad yāmi tad ā bhara ||<BR>
RV_8,061.07a tvaṃ hy ehi cerave vidā bhagaṃ vasuttaye |<BR>
RV_8,061.07c ud vāvṛṣasva maghavan gaviṣṭaya ud indrāśvamiṣṭaye ||<BR>
RV_8,061.08a tvam purū sahasrāṇi śatāni ca yūthā dānāya maṃhase |<BR>
RV_8,061.08c ā purandaraṃ cakṛma vipravacasa indraṃ gāyanto 'vase ||<BR>
RV_8,061.09a avipro vā yad avidhad vipro vendra te vacaḥ |<BR>
RV_8,061.09c sa pra mamandat tvāyā śatakrato prācāmanyo ahaṃsana ||<BR>
RV_8,061.10a ugrabāhur mrakṣakṛtvā purandaro yadi me śṛṇavad dhavam |<BR>
RV_8,061.10c vasūyavo vasupatiṃ śatakratuṃ stomair indraṃ havāmahe ||<BR>
RV_8,061.11a na pāpāso manāmahe nārāyāso na jaḷhavaḥ |<BR>
RV_8,061.11c yad in nv indraṃ vṛṣaṇaṃ sacā sute sakhāyaṃ kṛṇavāmahai ||<BR>
RV_8,061.12a ugraṃ yuyujma pṛtanāsu sāsahim ṛṇakātim adābhyam |<BR>
RV_8,061.12c vedā bhṛmaṃ cit sanitā rathītamo vājinaṃ yam id ū naśat ||<BR>
RV_8,061.13a yata indra bhayāmahe tato no abhayaṃ kṛdhi |<BR>
RV_8,061.13c maghavañ chagdhi tava tan na ūtibhir vi dviṣo vi mṛdho jahi ||<BR>
RV_8,061.14a tvaṃ hi rādhaspate rādhaso mahaḥ kṣayasyāsi vidhataḥ |<BR>
RV_8,061.14c taṃ tvā vayam maghavann indra girvaṇaḥ sutāvanto havāmahe ||<BR>
RV_8,061.15a indra spaḷ uta vṛtrahā paraspā no vareṇyaḥ |<BR>
RV_8,061.15c sa no rakṣiṣac caramaṃ sa madhyamaṃ sa paścāt pātu naḥ puraḥ ||<BR>
RV_8,061.16a tvaṃ naḥ paścād adharād uttarāt pura indra ni pāhi viśvataḥ |<BR>
RV_8,061.16c āre asmat kṛṇuhi daivyam bhayam āre hetīr adevīḥ ||<BR>
RV_8,061.17a adyādyā śvaḥ-śva indra trāsva pare ca naḥ |<BR>
RV_8,061.17c viśvā ca no jaritṝn satpate ahā divā naktaṃ ca rakṣiṣaḥ ||<BR>
RV_8,061.18a prabhaṅgī śūro maghavā tuvīmaghaḥ sammiślo viryāya kam |<BR>
RV_8,061.18c ubhā te bāhū vṛṣaṇā śatakrato ni yā vajram mimikṣatuḥ ||<BR>
<BR>
RV_8,062.01a pro asmā upastutim bharatā yaj jujoṣati |<BR>
RV_8,062.01c ukthair indrasya māhinaṃ vayo vardhanti somino bhadrā indrasya rātayaḥ ||<BR>
RV_8,062.02a ayujo asamo nṛbhir ekaḥ kṛṣṭīr ayāsyaḥ |<BR>
RV_8,062.02c pūrvīr ati pra vāvṛdhe viśvā jātāny ojasā bhadrā indrasya rātayaḥ ||<BR>
RV_8,062.03a ahitena cid arvatā jīradānuḥ siṣāsati |<BR>
RV_8,062.03c pravācyam indra tat tava vīryāṇi kariṣyato bhadrā indrasya rātayaḥ ||<BR>
RV_8,062.04a ā yāhi kṛṇavāma ta indra brahmāṇi vardhanā |<BR>
RV_8,062.04c yebhiḥ śaviṣṭha cākano bhadram iha śravasyate bhadrā indrasya rātayaḥ ||<BR>
RV_8,062.05a dhṛṣataś cid dhṛṣan manaḥ kṛṇoṣīndra yat tvam |<BR>
RV_8,062.05c tīvraiḥ somaiḥ saparyato namobhiḥ pratibhūṣato bhadrā indrasya rātayaḥ ||<BR>
RV_8,062.06a ava caṣṭa ṛcīṣamo 'vatāṃ iva mānuṣaḥ |<BR>
RV_8,062.06c juṣṭvī dakṣasya sominaḥ sakhāyaṃ kṛṇute yujam bhadrā indrasya rātayaḥ ||<BR>
RV_8,062.07a viśve ta indra vīryaṃ devā anu kratuṃ daduḥ |<BR>
RV_8,062.07c bhuvo viśvasya gopatiḥ puruṣṭuta bhadrā indrasya rātayaḥ ||<BR>
RV_8,062.08a gṛṇe tad indra te śava upamaṃ devatātaye |<BR>
RV_8,062.08c yad dhaṃsi vṛtram ojasā śacīpate bhadrā indrasya rātayaḥ ||<BR>
RV_8,062.09a samaneva vapuṣyataḥ kṛṇavan mānuṣā yugā |<BR>
RV_8,062.09c vide tad indraś cetanam adha śruto bhadrā indrasya rātayaḥ ||<BR>
RV_8,062.10a uj jātam indra te śava ut tvām ut tava kratum |<BR>
RV_8,062.10c bhūrigo bhūri vāvṛdhur maghavan tava śarmaṇi bhadrā indrasya rātayaḥ ||<BR>
RV_8,062.11a ahaṃ ca tvaṃ ca vṛtrahan saṃ yujyāva sanibhya ā |<BR>
RV_8,062.11c arātīvā cid adrivo 'nu nau śūra maṃsate bhadrā indrasya rātayaḥ ||<BR>
RV_8,062.12a satyam id vā u taṃ vayam indraṃ stavāma nānṛtam |<BR>
RV_8,062.12c mahāṃ asunvato vadho bhūri jyotīṃṣi sunvato bhadrā indrasya rātayaḥ ||<BR>
<BR>
RV_8,063.01a sa pūrvyo mahānāṃ venaḥ kratubhir ānaje |<BR>
RV_8,063.01c yasya dvārā manuṣ pitā deveṣu dhiya ānaje ||<BR>
RV_8,063.02a divo mānaṃ not sadan somapṛṣṭhāso adrayaḥ |<BR>
RV_8,063.02c ukthā brahma ca śaṃsyā ||<BR>
RV_8,063.03a sa vidvāṃ aṅgirobhya indro gā avṛṇod apa |<BR>
RV_8,063.03c stuṣe tad asya pauṃsyam ||<BR>
RV_8,063.04a sa pratnathā kavivṛdha indro vākasya vakṣaṇiḥ |<BR>
RV_8,063.04c śivo arkasya homany asmatrā gantv avase ||<BR>
RV_8,063.05a ād ū nu te anu kratuṃ svāhā varasya yajyavaḥ |<BR>
RV_8,063.05c śvātram arkā anūṣatendra gotrasya dāvane ||<BR>
RV_8,063.06a indre viśvāni vīryā kṛtāni kartvāni ca |<BR>
RV_8,063.06c yam arkā adhvaraṃ viduḥ ||<BR>
RV_8,063.07a yat pāñcajanyayā viśendre ghoṣā asṛkṣata |<BR>
RV_8,063.07c astṛṇād barhaṇā vipo 'ryo mānasya sa kṣayaḥ ||<BR>
RV_8,063.08a iyam u te anuṣṭutiś cakṛṣe tāni pauṃsyā |<BR>
RV_8,063.08c prāvaś cakrasya vartanim ||<BR>
RV_8,063.09a asya vṛṣṇo vyodana uru kramiṣṭa jīvase |<BR>
RV_8,063.09c yavaṃ na paśva ā dade ||<BR>
RV_8,063.10a tad dadhānā avasyavo yuṣmābhir dakṣapitaraḥ |<BR>
RV_8,063.10c syāma marutvato vṛdhe ||<BR>
RV_8,063.11a baḷ ṛtviyāya dhāmna ṛkvabhiḥ śūra nonumaḥ |<BR>
RV_8,063.11c jeṣāmendra tvayā yujā ||<BR>
RV_8,063.12a asme rudrā mehanā parvatāso vṛtrahatye bharahūtau sajoṣāḥ |<BR>
RV_8,063.12c yaḥ śaṃsate stuvate dhāyi pajra indrajyeṣṭhā asmāṃ avantu devāḥ ||<BR>
<BR>
RV_8,064.01a ut tvā mandantu stomāḥ kṛṇuṣva rādho adrivaḥ |<BR>
RV_8,064.01c ava brahmadviṣo jahi ||<BR>
RV_8,064.02a padā paṇīṃr arādhaso ni bādhasva mahāṃ asi |<BR>
RV_8,064.02c nahi tvā kaś cana prati ||<BR>
RV_8,064.03a tvam īśiṣe sutānām indra tvam asutānām |<BR>
RV_8,064.03c tvaṃ rājā janānām ||<BR>
RV_8,064.04a ehi prehi kṣayo divy āghoṣañ carṣaṇīnām |<BR>
RV_8,064.04c obhe pṛṇāsi rodasī ||<BR>
RV_8,064.05a tyaṃ cit parvataṃ giriṃ śatavantaṃ sahasriṇam |<BR>
RV_8,064.05c vi stotṛbhyo rurojitha ||<BR>
RV_8,064.06a vayam u tvā divā sute vayaṃ naktaṃ havāmahe |<BR>
RV_8,064.06c asmākaṃ kāmam ā pṛṇa ||<BR>
RV_8,064.07a kva sya vṛṣabho yuvā tuvigrīvo anānataḥ |<BR>
RV_8,064.07c brahmā kas taṃ saparyati ||<BR>
RV_8,064.08a kasya svit savanaṃ vṛṣā jujuṣvāṃ ava gacchati |<BR>
RV_8,064.08c indraṃ ka u svid ā cake ||<BR>
RV_8,064.09a kaṃ te dānā asakṣata vṛtrahan kaṃ suvīryā |<BR>
RV_8,064.09c ukthe ka u svid antamaḥ ||<BR>
RV_8,064.10a ayaṃ te mānuṣe jane somaḥ pūruṣu sūyate |<BR>
RV_8,064.10c tasyehi pra dravā piba ||<BR>
RV_8,064.11a ayaṃ te śaryaṇāvati suṣomāyām adhi priyaḥ |<BR>
RV_8,064.11c ārjīkīye madintamaḥ ||<BR>
RV_8,064.12a tam adya rādhase mahe cārum madāya ghṛṣvaye |<BR>
RV_8,064.12c ehīm indra dravā piba ||<BR>
<BR>
RV_8,065.01a yad indra prāg apāg udaṅ nyag vā hūyase nṛbhiḥ |<BR>
RV_8,065.01c ā yāhi tūyam āśubhiḥ ||<BR>
RV_8,065.02a yad vā prasravaṇe divo mādayāse svarṇare |<BR>
RV_8,065.02c yad vā samudre andhasaḥ ||<BR>
RV_8,065.03a ā tvā gīrbhir mahām uruṃ huve gām iva bhojase |<BR>
RV_8,065.03c indra somasya pītaye ||<BR>
RV_8,065.04a ā ta indra mahimānaṃ harayo deva te mahaḥ |<BR>
RV_8,065.04c rathe vahantu bibhrataḥ ||<BR>
RV_8,065.05a indra gṛṇīṣa u stuṣe mahāṃ ugra īśānakṛt |<BR>
RV_8,065.05c ehi naḥ sutam piba ||<BR>
RV_8,065.06a sutāvantas tvā vayam prayasvanto havāmahe |<BR>
RV_8,065.06c idaṃ no barhir āsade ||<BR>
RV_8,065.07a yac cid dhi śaśvatām asīndra sādhāraṇas tvam |<BR>
RV_8,065.07c taṃ tvā vayaṃ havāmahe ||<BR>
RV_8,065.08a idaṃ te somyam madhv adhukṣann adribhir naraḥ |<BR>
RV_8,065.08c juṣāṇa indra tat piba ||<BR>
RV_8,065.09a viśvāṃ aryo vipaścito 'ti khyas tūyam ā gahi |<BR>
RV_8,065.09c asme dhehi śravo bṛhat ||<BR>
RV_8,065.10a dātā me pṛṣatīnāṃ rājā hiraṇyavīnām |<BR>
RV_8,065.10c mā devā maghavā riṣat ||<BR>
RV_8,065.11a sahasre pṛṣatīnām adhi ścandram bṛhat pṛthu |<BR>
RV_8,065.11c śukraṃ hiraṇyam ā dade ||<BR>
RV_8,065.12a napāto durgahasya me sahasreṇa surādhasaḥ |<BR>
RV_8,065.12c śravo deveṣv akrata ||<BR>
<BR>
RV_8,066.01a tarobhir vo vidadvasum indraṃ sabādha ūtaye |<BR>
RV_8,066.01c bṛhad gāyantaḥ sutasome adhvare huve bharaṃ na kāriṇam ||<BR>
RV_8,066.02a na yaṃ dudhrā varante na sthirā muro made suśipram andhasaḥ |<BR>
RV_8,066.02c ya ādṛtyā śaśamānāya sunvate dātā jaritra ukthyam ||<BR>
RV_8,066.03a yaḥ śakro mṛkṣo aśvyo yo vā kījo hiraṇyayaḥ |<BR>
RV_8,066.03c sa ūrvasya rejayaty apāvṛtim indro gavyasya vṛtrahā ||<BR>
RV_8,066.04a nikhātaṃ cid yaḥ purusambhṛtaṃ vasūd id vapati dāśuṣe |<BR>
RV_8,066.04c vajrī suśipro haryaśva it karad indraḥ kratvā yathā vaśat ||<BR>
RV_8,066.05a yad vāvantha puruṣṭuta purā cic chūra nṛṇām |<BR>
RV_8,066.05c vayaṃ tat ta indra sam bharāmasi yajñam ukthaṃ turaṃ vacaḥ ||<BR>
RV_8,066.06a sacā someṣu puruhūta vajrivo madāya dyukṣa somapāḥ |<BR>
RV_8,066.06c tvam id dhi brahmakṛte kāmyaṃ vasu deṣṭhaḥ sunvate bhuvaḥ ||<BR>
RV_8,066.07a vayam enam idā hyo 'pīpemeha vajriṇam |<BR>
RV_8,066.07c tasmā u adya samanā sutam bharā nūnam bhūṣata śrute ||<BR>
RV_8,066.08a vṛkaś cid asya vāraṇa urāmathir ā vayuneṣu bhūṣati |<BR>
RV_8,066.08c semaṃ na stomaṃ jujuṣāṇa ā gahīndra pra citrayā dhiyā ||<BR>
RV_8,066.09a kad ū nv asyākṛtam indrasyāsti pauṃsyam |<BR>
RV_8,066.09c keno nu kaṃ śromatena na śuśruve januṣaḥ pari vṛtrahā ||<BR>
RV_8,066.10a kad ū mahīr adhṛṣṭā asya taviṣīḥ kad u vṛtraghno astṛtam |<BR>
RV_8,066.10c indro viśvān bekanāṭāṃ ahardṛśa uta kratvā paṇīṃr abhi ||<BR>
RV_8,066.11a vayaṃ ghā te apūrvyendra brahmāṇi vṛtrahan |<BR>
RV_8,066.11c purūtamāsaḥ puruhūta vajrivo bhṛtiṃ na pra bharāmasi ||<BR>
RV_8,066.12a pūrvīś cid dhi tve tuvikūrminn āśaso havanta indrotayaḥ |<BR>
RV_8,066.12c tiraś cid aryaḥ savanā vaso gahi śaviṣṭha śrudhi me havam ||<BR>
RV_8,066.13a vayaṃ ghā te tve id v indra viprā api ṣmasi |<BR>
RV_8,066.13c nahi tvad anyaḥ puruhūta kaś cana maghavann asti marḍitā ||<BR>
RV_8,066.14a tvaṃ no asyā amater uta kṣudho 'bhiśaster ava spṛdhi |<BR>
RV_8,066.14c tvaṃ na ūtī tava citrayā dhiyā śikṣā śaciṣṭha gātuvit ||<BR>
RV_8,066.15a soma id vaḥ suto astu kalayo mā bibhītana |<BR>
RV_8,066.15c aped eṣa dhvasmāyati svayaṃ ghaiṣo apāyati ||<BR>
<BR>
RV_8,067.01a tyān nu kṣatriyāṃ ava ādityān yāciṣāmahe |<BR>
RV_8,067.01c sumṛḷīkāṃ abhiṣṭaye ||<BR>
RV_8,067.02a mitro no aty aṃhatiṃ varuṇaḥ parṣad aryamā |<BR>
RV_8,067.02c ādityāso yathā viduḥ ||<BR>
RV_8,067.03a teṣāṃ hi citram ukthyaṃ varūtham asti dāśuṣe |<BR>
RV_8,067.03c ādityānām araṅkṛte ||<BR>
RV_8,067.04a mahi vo mahatām avo varuṇa mitrāryaman |<BR>
RV_8,067.04c avāṃsy ā vṛṇīmahe ||<BR>
RV_8,067.05a jīvān no abhi dhetanādityāsaḥ purā hathāt |<BR>
RV_8,067.05c kad dha stha havanaśrutaḥ ||<BR>
RV_8,067.06a yad vaḥ śrāntāya sunvate varūtham asti yac chardiḥ |<BR>
RV_8,067.06c tenā no adhi vocata ||<BR>
RV_8,067.07a asti devā aṃhor urv asti ratnam anāgasaḥ |<BR>
RV_8,067.07c ādityā adbhutainasaḥ ||<BR>
RV_8,067.08a mā naḥ setuḥ siṣed ayam mahe vṛṇaktu nas pari |<BR>
RV_8,067.08c indra id dhi śruto vaśī ||<BR>
RV_8,067.09a mā no mṛcā ripūṇāṃ vṛjinānām aviṣyavaḥ |<BR>
RV_8,067.09c devā abhi pra mṛkṣata ||<BR>
RV_8,067.10a uta tvām adite mahy ahaṃ devy upa bruve |<BR>
RV_8,067.10c sumṛḷīkām abhiṣṭaye ||<BR>
RV_8,067.11a parṣi dīne gabhīra āṃ ugraputre jighāṃsataḥ |<BR>
RV_8,067.11c mākis tokasya no riṣat ||<BR>
RV_8,067.12a aneho na uruvraja urūci vi prasartave |<BR>
RV_8,067.12c kṛdhi tokāya jīvase ||<BR>
RV_8,067.13a ye mūrdhānaḥ kṣitīnām adabdhāsaḥ svayaśasaḥ |<BR>
RV_8,067.13c vratā rakṣante adruhaḥ ||<BR>
RV_8,067.14a te na āsno vṛkāṇām ādityāso mumocata |<BR>
RV_8,067.14c stenam baddham ivādite ||<BR>
RV_8,067.15a apo ṣu ṇa iyaṃ śarur ādityā apa durmatiḥ |<BR>
RV_8,067.15c asmad etv ajaghnuṣī ||<BR>
RV_8,067.16a śaśvad dhi vaḥ sudānava ādityā ūtibhir vayam |<BR>
RV_8,067.16c purā nūnam bubhujmahe ||<BR>
RV_8,067.17a śaśvantaṃ hi pracetasaḥ pratiyantaṃ cid enasaḥ |<BR>
RV_8,067.17c devāḥ kṛṇutha jīvase ||<BR>
RV_8,067.18a tat su no navyaṃ sanyasa ādityā yan mumocati |<BR>
RV_8,067.18c bandhād baddham ivādite ||<BR>
RV_8,067.19a nāsmākam asti tat tara ādityāso atiṣkade |<BR>
RV_8,067.19c yūyam asmabhyam mṛḷata ||<BR>
RV_8,067.20a mā no hetir vivasvata ādityāḥ kṛtrimā śaruḥ |<BR>
RV_8,067.20c purā nu jaraso vadhīt ||<BR>
RV_8,067.21a vi ṣu dveṣo vy aṃhatim ādityāso vi saṃhitam |<BR>
RV_8,067.21c viṣvag vi vṛhatā rapaḥ ||<BR>
<BR>
RV_8,068.01a ā tvā rathaṃ yathotaye sumnāya vartayāmasi |<BR>
RV_8,068.01c tuvikūrmim ṛtīṣaham indra śaviṣṭha satpate ||<BR>
RV_8,068.02a tuviśuṣma tuvikrato śacīvo viśvayā mate |<BR>
RV_8,068.02c ā paprātha mahitvanā ||<BR>
RV_8,068.03a yasya te mahinā mahaḥ pari jmāyantam īyatuḥ |<BR>
RV_8,068.03c hastā vajraṃ hiraṇyayam ||<BR>
RV_8,068.04a viśvānarasya vas patim anānatasya śavasaḥ |<BR>
RV_8,068.04c evaiś ca carṣaṇīnām ūtī huve rathānām ||<BR>
RV_8,068.05a abhiṣṭaye sadāvṛdhaṃ svarmīḷheṣu yaṃ naraḥ |<BR>
RV_8,068.05c nānā havanta ūtaye ||<BR>
RV_8,068.06a paromātram ṛcīṣamam indram ugraṃ surādhasam |<BR>
RV_8,068.06c īśānaṃ cid vasūnām ||<BR>
RV_8,068.07a taṃ-tam id rādhase maha indraṃ codāmi pītaye |<BR>
RV_8,068.07c yaḥ pūrvyām anuṣṭutim īśe kṛṣṭīnāṃ nṛtuḥ ||<BR>
RV_8,068.08a na yasya te śavasāna sakhyam ānaṃśa martyaḥ |<BR>
RV_8,068.08c nakiḥ śavāṃsi te naśat ||<BR>
RV_8,068.09a tvotāsas tvā yujāpsu sūrye mahad dhanam |<BR>
RV_8,068.09c jayema pṛtsu vajrivaḥ ||<BR>
RV_8,068.10a taṃ tvā yajñebhir īmahe taṃ gīrbhir girvaṇastama |<BR>
RV_8,068.10c indra yathā cid āvitha vājeṣu purumāyyam ||<BR>
RV_8,068.11a yasya te svādu sakhyaṃ svādvī praṇītir adrivaḥ |<BR>
RV_8,068.11c yajño vitantasāyyaḥ ||<BR>
RV_8,068.12a uru ṇas tanve tana uru kṣayāya nas kṛdhi |<BR>
RV_8,068.12c uru ṇo yandhi jīvase ||<BR>
RV_8,068.13a uruṃ nṛbhya uruṃ gava uruṃ rathāya panthām |<BR>
RV_8,068.13c devavītim manāmahe ||<BR>
RV_8,068.14a upa mā ṣaḍ dvā-dvā naraḥ somasya harṣyā |<BR>
RV_8,068.14c tiṣṭhanti svādurātayaḥ ||<BR>
RV_8,068.15a ṛjrāv indrota ā dade harī ṛkṣasya sūnavi |<BR>
RV_8,068.15c āśvamedhasya rohitā ||<BR>
RV_8,068.16a surathāṃ ātithigve svabhīśūṃr ārkṣe |<BR>
RV_8,068.16c āśvamedhe supeśasaḥ ||<BR>
RV_8,068.17a ṣaḷ aśvāṃ ātithigva indrote vadhūmataḥ |<BR>
RV_8,068.17c sacā pūtakratau sanam ||<BR>
RV_8,068.18a aiṣu cetad vṛṣaṇvaty antar ṛjreṣv aruṣī |<BR>
RV_8,068.18c svabhīśuḥ kaśāvatī ||<BR>
RV_8,068.19a na yuṣme vājabandhavo ninitsuś cana martyaḥ |<BR>
RV_8,068.19c avadyam adhi dīdharat ||<BR>
<BR>
RV_8,069.01a pra-pra vas triṣṭubham iṣam mandadvīrāyendave |<BR>
RV_8,069.01c dhiyā vo medhasātaye purandhyā vivāsati ||<BR>
RV_8,069.02a nadaṃ va odatīnāṃ nadaṃ yoyuvatīnām |<BR>
RV_8,069.02c patiṃ vo aghnyānāṃ dhenūnām iṣudhyasi ||<BR>
RV_8,069.03a tā asya sūdadohasaḥ somaṃ śrīṇanti pṛśnayaḥ |<BR>
RV_8,069.03c janman devānāṃ viśas triṣv ā rocane divaḥ ||<BR>
RV_8,069.04a abhi pra gopatiṃ girendram arca yathā vide |<BR>
RV_8,069.04c sūnuṃ satyasya satpatim ||<BR>
RV_8,069.05a ā harayaḥ sasṛjrire 'ruṣīr adhi barhiṣi |<BR>
RV_8,069.05c yatrābhi saṃnavāmahe ||<BR>
RV_8,069.06a indrāya gāva āśiraṃ duduhre vajriṇe madhu |<BR>
RV_8,069.06c yat sīm upahvare vidat ||<BR>
RV_8,069.07a ud yad bradhnasya viṣṭapaṃ gṛham indraś ca ganvahi |<BR>
RV_8,069.07c madhvaḥ pītvā sacevahi triḥ sapta sakhyuḥ pade ||<BR>
RV_8,069.08a arcata prārcata priyamedhāso arcata |<BR>
RV_8,069.08c arcantu putrakā uta puraṃ na dhṛṣṇv arcata ||<BR>
RV_8,069.09a ava svarāti gargaro godhā pari saniṣvaṇat |<BR>
RV_8,069.09c piṅgā pari caniṣkadad indrāya brahmodyatam ||<BR>
RV_8,069.10a ā yat patanty enyaḥ sudughā anapasphuraḥ |<BR>
RV_8,069.10c apasphuraṃ gṛbhāyata somam indrāya pātave ||<BR>
RV_8,069.11a apād indro apād agnir viśve devā amatsata |<BR>
RV_8,069.11c varuṇa id iha kṣayat tam āpo abhy anūṣata vatsaṃ saṃśiśvarīr iva ||<BR>
RV_8,069.12a sudevo asi varuṇa yasya te sapta sindhavaḥ |<BR>
RV_8,069.12c anukṣaranti kākudaṃ sūrmyaṃ suṣirām iva ||<BR>
RV_8,069.13a yo vyatīṃr aphāṇayat suyuktāṃ upa dāśuṣe |<BR>
RV_8,069.13c takvo netā tad id vapur upamā yo amucyata ||<BR>
RV_8,069.14a atīd u śakra ohata indro viśvā ati dviṣaḥ |<BR>
RV_8,069.14c bhinat kanīna odanam pacyamānam paro girā ||<BR>
RV_8,069.15a arbhako na kumārako 'dhi tiṣṭhan navaṃ ratham |<BR>
RV_8,069.15c sa pakṣan mahiṣam mṛgam pitre mātre vibhukratum ||<BR>
RV_8,069.16a ā tū suśipra dampate rathaṃ tiṣṭhā hiraṇyayam |<BR>
RV_8,069.16c adha dyukṣaṃ sacevahi sahasrapādam aruṣaṃ svastigām anehasam ||<BR>
RV_8,069.17a taṃ ghem itthā namasvina upa svarājam āsate |<BR>
RV_8,069.17c arthaṃ cid asya sudhitaṃ yad etava āvartayanti dāvane ||<BR>
RV_8,069.18a anu pratnasyaukasaḥ priyamedhāsa eṣām |<BR>
RV_8,069.18c pūrvām anu prayatiṃ vṛktabarhiṣo hitaprayasa āśata ||<BR>
<BR>
RV_8,070.01a yo rājā carṣaṇīnāṃ yātā rathebhir adhriguḥ |<BR>
RV_8,070.01c viśvāsāṃ tarutā pṛtanānāṃ jyeṣṭho yo vṛtrahā gṛṇe ||<BR>
RV_8,070.02a indraṃ taṃ śumbha puruhanmann avase yasya dvitā vidhartari |<BR>
RV_8,070.02c hastāya vajraḥ prati dhāyi darśato maho dive na sūryaḥ ||<BR>
RV_8,070.03a nakiṣ ṭaṃ karmaṇā naśad yaś cakāra sadāvṛdham |<BR>
RV_8,070.03c indraṃ na yajñair viśvagūrtam ṛbhvasam adhṛṣṭaṃ dhṛṣṇvojasam ||<BR>
RV_8,070.04a aṣāḷham ugram pṛtanāsu sāsahiṃ yasmin mahīr urujrayaḥ |<BR>
RV_8,070.04c saṃ dhenavo jāyamāne anonavur dyāvaḥ kṣāmo anonavuḥ ||<BR>
RV_8,070.05a yad dyāva indra te śataṃ śatam bhūmīr uta syuḥ |<BR>
RV_8,070.05c na tvā vajrin sahasraṃ sūryā anu na jātam aṣṭa rodasī ||<BR>
RV_8,070.06a ā paprātha mahinā vṛṣṇyā vṛṣan viśvā śaviṣṭha śavasā |<BR>
RV_8,070.06c asmāṃ ava maghavan gomati vraje vajriñ citrābhir ūtibhiḥ ||<BR>
RV_8,070.07a na sīm adeva āpad iṣaṃ dīrghāyo martyaḥ |<BR>
RV_8,070.07c etagvā cid ya etaśā yuyojate harī indro yuyojate ||<BR>
RV_8,070.08a taṃ vo maho mahāyyam indraṃ dānāya sakṣaṇim |<BR>
RV_8,070.08c yo gādheṣu ya āraṇeṣu havyo vājeṣv asti havyaḥ ||<BR>
RV_8,070.09a ud ū ṣu ṇo vaso mahe mṛśasva śūra rādhase |<BR>
RV_8,070.09c ud ū ṣu mahyai maghavan maghattaya ud indra śravase mahe ||<BR>
RV_8,070.10a tvaṃ na indra ṛtayus tvānido ni tṛmpasi |<BR>
RV_8,070.10c madhye vasiṣva tuvinṛmṇorvor ni dāsaṃ śiśnatho hathaiḥ ||<BR>
RV_8,070.11a anyavratam amānuṣam ayajvānam adevayum |<BR>
RV_8,070.11c ava svaḥ sakhā dudhuvīta parvataḥ sughnāya dasyum parvataḥ ||<BR>
RV_8,070.12a tvaṃ na indrāsāṃ haste śaviṣṭha dāvane |<BR>
RV_8,070.12c dhānānāṃ na saṃ gṛbhāyāsmayur dviḥ saṃ gṛbhāyāsmayuḥ ||<BR>
RV_8,070.13a sakhāyaḥ kratum icchata kathā rādhāma śarasya |<BR>
RV_8,070.13c upastutim bhojaḥ sūrir yo ahrayaḥ ||<BR>
RV_8,070.14a bhūribhiḥ samaha ṛṣibhir barhiṣmadbhi staviṣyase |<BR>
RV_8,070.14c yad ittham ekam-ekam ic chara vatsān parādadaḥ ||<BR>
RV_8,070.15a karṇagṛhyā maghavā śauradevyo vatsaṃ nas tribhya ānayat |<BR>
RV_8,070.15c ajāṃ sūrir na dhātave ||<BR>
<BR>
RV_8,071.01a tvaṃ no agne mahobhiḥ pāhi viśvasyā arāteḥ |<BR>
RV_8,071.01c uta dviṣo martyasya ||<BR>
RV_8,071.02a nahi manyuḥ pauruṣeya īśe hi vaḥ priyajāta |<BR>
RV_8,071.02c tvam id asi kṣapāvān ||<BR>
RV_8,071.03a sa no viśvebhir devebhir ūrjo napād bhadraśoce |<BR>
RV_8,071.03c rayiṃ dehi viśvavāram ||<BR>
RV_8,071.04a na tam agne arātayo martaṃ yuvanta rāyaḥ |<BR>
RV_8,071.04c yaṃ trāyase dāśvāṃsam ||<BR>
RV_8,071.05a yaṃ tvaṃ vipra medhasātāv agne hinoṣi dhanāya |<BR>
RV_8,071.05c sa tavotī goṣu gantā ||<BR>
RV_8,071.06a tvaṃ rayim puruvīram agne dāśuṣe martāya |<BR>
RV_8,071.06c pra ṇo naya vasyo accha ||<BR>
RV_8,071.07a uruṣyā ṇo mā parā dā aghāyate jātavedaḥ |<BR>
RV_8,071.07c durādhye martāya ||<BR>
RV_8,071.08a agne mākiṣ ṭe devasya rātim adevo yuyota |<BR>
RV_8,071.08c tvam īśiṣe vasūnām ||<BR>
RV_8,071.09a sa no vasva upa māsy ūrjo napān māhinasya |<BR>
RV_8,071.09c sakhe vaso jaritṛbhyaḥ ||<BR>
RV_8,071.10a acchā naḥ śīraśociṣaṃ giro yantu darśatam |<BR>
RV_8,071.10c acchā yajñāso namasā purūvasum purupraśastam ūtaye ||<BR>
RV_8,071.11a agniṃ sūnuṃ sahaso jātavedasaṃ dānāya vāryāṇām |<BR>
RV_8,071.11c dvitā yo bhūd amṛto martyeṣv ā hotā mandratamo viśi ||<BR>
RV_8,071.12a agniṃ vo devayajyayāgnim prayaty adhvare |<BR>
RV_8,071.12c agniṃ dhīṣu prathamam agnim arvaty agniṃ kṣaitrāya sādhase ||<BR>
RV_8,071.13a agnir iṣāṃ sakhye dadātu na īśe yo vāryāṇām |<BR>
RV_8,071.13c agniṃ toke tanaye śaśvad īmahe vasuṃ santaṃ tanūpām ||<BR>
RV_8,071.14a agnim īḷiṣvāvase gāthābhiḥ śīraśociṣam |<BR>
RV_8,071.14c agniṃ rāye purumīḷha śrutaṃ naro 'gniṃ sudītaye chardiḥ ||<BR>
RV_8,071.15a agniṃ dveṣo yotavai no gṛṇīmasy agniṃ śaṃ yoś ca dātave |<BR>
RV_8,071.15c viśvāsu vikṣv aviteva havyo bhuvad vastur ṛṣūṇām ||<BR>
<BR>
RV_8,072.01a haviṣ kṛṇudhvam ā gamad adhvaryur vanate punaḥ |<BR>
RV_8,072.01c vidvāṃ asya praśāsanam ||<BR>
RV_8,072.02a ni tigmam abhy aṃśuṃ sīdad dhotā manāv adhi |<BR>
RV_8,072.02c juṣāṇo asya sakhyam ||<BR>
RV_8,072.03a antar icchanti taṃ jane rudram paro manīṣayā |<BR>
RV_8,072.03c gṛbhṇanti jihvayā sasam ||<BR>
RV_8,072.04a jāmy atītape dhanur vayodhā aruhad vanam |<BR>
RV_8,072.04c dṛṣadaṃ jihvayāvadhīt ||<BR>
RV_8,072.05a caran vatso ruśann iha nidātāraṃ na vindate |<BR>
RV_8,072.05c veti stotava ambyam ||<BR>
RV_8,072.06a uto nv asya yan mahad aśvāvad yojanam bṛhad |<BR>
RV_8,072.06c dāmā rathasya dadṛśe ||<BR>
RV_8,072.07a duhanti saptaikām upa dvā pañca sṛjataḥ |<BR>
RV_8,072.07c tīrthe sindhor adhi svare ||<BR>
RV_8,072.08a ā daśabhir vivasvata indraḥ kośam acucyavīt |<BR>
RV_8,072.08c khedayā trivṛtā divaḥ ||<BR>
RV_8,072.09a pari tridhātur adhvaraṃ jūrṇir eti navīyasī |<BR>
RV_8,072.09c madhvā hotāro añjate ||<BR>
RV_8,072.10a siñcanti namasāvatam uccācakram parijmānam |<BR>
RV_8,072.10c nīcīnabāram akṣitam ||<BR>
RV_8,072.11a abhyāram id adrayo niṣiktam puṣkare madhu |<BR>
RV_8,072.11c avatasya visarjane ||<BR>
RV_8,072.12a gāva upāvatāvatam mahī yajñasya rapsudā |<BR>
RV_8,072.12c ubhā karṇā hiraṇyayā ||<BR>
RV_8,072.13a ā sute siñcata śriyaṃ rodasyor abhiśriyam |<BR>
RV_8,072.13c rasā dadhīta vṛṣabham ||<BR>
RV_8,072.14a te jānata svam okyaṃ saṃ vatsāso na mātṛbhiḥ |<BR>
RV_8,072.14c mitho nasanta jāmibhiḥ ||<BR>
RV_8,072.15a upa srakveṣu bapsataḥ kṛṇvate dharuṇaṃ divi |<BR>
RV_8,072.15c indre agnā namaḥ svaḥ ||<BR>
RV_8,072.16a adhukṣat pipyuṣīm iṣam ūrjaṃ saptapadīm ariḥ |<BR>
RV_8,072.16c sūryasya sapta raśmibhiḥ ||<BR>
RV_8,072.17a somasya mitrāvaruṇoditā sūra ā dade |<BR>
RV_8,072.17c tad āturasya bheṣajam ||<BR>
RV_8,072.18a uto nv asya yat padaṃ haryatasya nidhānyam |<BR>
RV_8,072.18c pari dyāṃ jihvayātanat ||<BR>
<BR>
RV_8,073.01a ud īrāthām ṛtāyate yuñjāthām aśvinā ratham |<BR>
RV_8,073.01c anti ṣad bhūtu vām avaḥ ||<BR>
RV_8,073.02a nimiṣaś cij javīyasā rathenā yātam aśvinā |<BR>
RV_8,073.02c anti ṣad bhūtu vām avaḥ ||<BR>
RV_8,073.03a upa stṛṇītam atraye himena gharmam aśvinā |<BR>
RV_8,073.03c anti ṣad bhūtu vām avaḥ ||<BR>
RV_8,073.04a kuha sthaḥ kuha jagmathuḥ kuha śyeneva petathuḥ |<BR>
RV_8,073.04c anti ṣad bhūtu vām avaḥ ||<BR>
RV_8,073.05a yad adya karhi karhi cic chuśrūyātam imaṃ havam |<BR>
RV_8,073.05c anti ṣad bhūtu vām avaḥ ||<BR>
RV_8,073.06a aśvinā yāmahūtamā nediṣṭhaṃ yāmy āpyam |<BR>
RV_8,073.06c anti ṣad bhūtu vām avaḥ ||<BR>
RV_8,073.07a avantam atraye gṛhaṃ kṛṇutaṃ yuvam aśvinā |<BR>
RV_8,073.07c anti ṣad bhūtu vām avaḥ ||<BR>
RV_8,073.08a varethe agnim ātapo vadate valgv atraye |<BR>
RV_8,073.08c anti ṣad bhūtu vām avaḥ ||<BR>
RV_8,073.09a pra saptavadhrir āśasā dhārām agner aśāyata |<BR>
RV_8,073.09c anti ṣad bhūtu vām avaḥ ||<BR>
RV_8,073.10a ihā gataṃ vṛṣaṇvasū śṛṇutam ma imaṃ havam |<BR>
RV_8,073.10c anti ṣad bhūtu vām avaḥ ||<BR>
RV_8,073.11a kim idaṃ vām purāṇavaj jarator iva śasyate |<BR>
RV_8,073.11c anti ṣad bhūtu vām avaḥ ||<BR>
RV_8,073.12a samānaṃ vāṃ sajātyaṃ samāno bandhur aśvinā |<BR>
RV_8,073.12c anti ṣad bhūtu vām avaḥ ||<BR>
RV_8,073.13a yo vāṃ rajāṃsy aśvinā ratho viyāti rodasī |<BR>
RV_8,073.13c anti ṣad bhūtu vām avaḥ ||<BR>
RV_8,073.14a ā no gavyebhir aśvyaiḥ sahasrair upa gacchatam |<BR>
RV_8,073.14c anti ṣad bhūtu vām avaḥ ||<BR>
RV_8,073.15a mā no gavyebhir aśvyaiḥ sahasrebhir ati khyatam |<BR>
RV_8,073.15c anti ṣad bhūtu vām avaḥ ||<BR>
RV_8,073.16a aruṇapsur uṣā abhūd akar jyotir ṛtāvarī |<BR>
RV_8,073.16c anti ṣad bhūtu vām avaḥ ||<BR>
RV_8,073.17a aśvinā su vicākaśad vṛkṣam paraśumāṃ iva |<BR>
RV_8,073.17c anti ṣad bhūtu vām avaḥ ||<BR>
RV_8,073.18a puraṃ na dhṛṣṇav ā ruja kṛṣṇayā bādhito viśā |<BR>
RV_8,073.18c anti ṣad bhūtu vām avaḥ ||<BR>
<BR>
RV_8,074.01a viśo-viśo vo atithiṃ vājayantaḥ purupriyam |<BR>
RV_8,074.01c agniṃ vo duryaṃ vaca stuṣe śūṣasya manmabhiḥ ||<BR>
RV_8,074.02a yaṃ janāso haviṣmanto mitraṃ na sarpirāsutim |<BR>
RV_8,074.02c praśaṃsanti praśastibhiḥ ||<BR>
RV_8,074.03a panyāṃsaṃ jātavedasaṃ yo devatāty udyatā |<BR>
RV_8,074.03c havyāny airayad divi ||<BR>
RV_8,074.04a āganma vṛtrahantamaṃ jyeṣṭham agnim ānavam |<BR>
RV_8,074.04c yasya śrutarvā bṛhann ārkṣo anīka edhate ||<BR>
RV_8,074.05a amṛtaṃ jātavedasaṃ tiras tamāṃsi darśatam |<BR>
RV_8,074.05c ghṛtāhavanam īḍyam ||<BR>
RV_8,074.06a sabādho yaṃ janā ime 'gniṃ havyebhir īḷate |<BR>
RV_8,074.06c juhvānāso yatasrucaḥ ||<BR>
RV_8,074.07a iyaṃ te navyasī matir agne adhāyy asmad ā |<BR>
RV_8,074.07c mandra sujāta sukrato 'mūra dasmātithe ||<BR>
RV_8,074.08a sā te agne śantamā caniṣṭhā bhavatu priyā |<BR>
RV_8,074.08c tayā vardhasva suṣṭutaḥ ||<BR>
RV_8,074.09a sā dyumnair dyumninī bṛhad upopa śravasi śravaḥ |<BR>
RV_8,074.09c dadhīta vṛtratūrye ||<BR>
RV_8,074.10a aśvam id gāṃ rathaprāṃ tveṣam indraṃ na satpatim |<BR>
RV_8,074.10c yasya śravāṃsi tūrvatha panyam-panyaṃ ca kṛṣṭayaḥ ||<BR>
RV_8,074.11a yaṃ tvā gopavano girā caniṣṭhad agne aṅgiraḥ |<BR>
RV_8,074.11c sa pāvaka śrudhī havam ||<BR>
RV_8,074.12a yaṃ tvā janāsa īḷate sabādho vājasātaye |<BR>
RV_8,074.12c sa bodhi vṛtratūrye ||<BR>
RV_8,074.13a ahaṃ huvāna ārkṣe śrutarvaṇi madacyuti |<BR>
RV_8,074.13c śardhāṃsīva stukāvinām mṛkṣā śīrṣā caturṇām ||<BR>
RV_8,074.14a māṃ catvāra āśavaḥ śaviṣṭhasya dravitnavaḥ |<BR>
RV_8,074.14c surathāso abhi prayo vakṣan vayo na tugryam ||<BR>
RV_8,074.15a satyam it tvā mahenadi paruṣṇy ava dediśam |<BR>
RV_8,074.15c nem āpo aśvadātaraḥ śaviṣṭhād asti martyaḥ ||<BR>
<BR>
RV_8,075.01a yukṣvā hi devahūtamāṃ aśvāṃ agne rathīr iva |<BR>
RV_8,075.01c ni hotā pūrvyaḥ sadaḥ ||<BR>
RV_8,075.02a uta no deva devāṃ acchā voco viduṣṭaraḥ |<BR>
RV_8,075.02c śrad viśvā vāryā kṛdhi ||<BR>
RV_8,075.03a tvaṃ ha yad yaviṣṭhya sahasaḥ sūnav āhuta |<BR>
RV_8,075.03c ṛtāvā yajñiyo bhuvaḥ ||<BR>
RV_8,075.04a ayam agniḥ sahasriṇo vājasya śatinas patiḥ |<BR>
RV_8,075.04c mūrdhā kavī rayīṇām ||<BR>
RV_8,075.05a taṃ nemim ṛbhavo yathā namasva sahūtibhiḥ |<BR>
RV_8,075.05c nedīyo yajñam aṅgiraḥ ||<BR>
RV_8,075.06a tasmai nūnam abhidyave vācā virūpa nityayā |<BR>
RV_8,075.06c vṛṣṇe codasva suṣṭutim ||<BR>
RV_8,075.07a kam u ṣvid asya senayāgner apākacakṣasaḥ |<BR>
RV_8,075.07c paṇiṃ goṣu starāmahe ||<BR>
RV_8,075.08a mā no devānāṃ viśaḥ prasnātīr ivosrāḥ |<BR>
RV_8,075.08c kṛśaṃ na hāsur aghnyāḥ ||<BR>
RV_8,075.09a mā naḥ samasya dūḍhyaḥ paridveṣaso aṃhatiḥ |<BR>
RV_8,075.09c ūrmir na nāvam ā vadhīt ||<BR>
RV_8,075.10a namas te agna ojase gṛṇanti deva kṛṣṭayaḥ |<BR>
RV_8,075.10c amair amitram ardaya ||<BR>
RV_8,075.11a kuvit su no gaviṣṭaye 'gne saṃveṣiṣo rayim |<BR>
RV_8,075.11c urukṛd uru ṇas kṛdhi ||<BR>
RV_8,075.12a mā no asmin mahādhane parā varg bhārabhṛd yathā |<BR>
RV_8,075.12c saṃvargaṃ saṃ rayiṃ jaya ||<BR>
RV_8,075.13a anyam asmad bhiyā iyam agne siṣaktu ducchunā |<BR>
RV_8,075.13c vardhā no amavac chavaḥ ||<BR>
RV_8,075.14a yasyājuṣan namasvinaḥ śamīm adurmakhasya vā |<BR>
RV_8,075.14c taṃ ghed agnir vṛdhāvati ||<BR>
RV_8,075.15a parasyā adhi saṃvato 'varāṃ abhy ā tara |<BR>
RV_8,075.15c yatrāham asmi tāṃ ava ||<BR>
RV_8,075.16a vidmā hi te purā vayam agne pitur yathāvasaḥ |<BR>
RV_8,075.16c adhā te sumnam īmahe ||<BR>
<BR>
RV_8,076.01a imaṃ nu māyinaṃ huva indram īśānam ojasā |<BR>
RV_8,076.01c marutvantaṃ na vṛñjase ||<BR>
RV_8,076.02a ayam indro marutsakhā vi vṛtrasyābhinac chiraḥ |<BR>
RV_8,076.02c vajreṇa śataparvaṇā ||<BR>
RV_8,076.03a vāvṛdhāno marutsakhendro vi vṛtram airayat |<BR>
RV_8,076.03c sṛjan samudriyā apaḥ ||<BR>
RV_8,076.04a ayaṃ ha yena vā idaṃ svar marutvatā jitam |<BR>
RV_8,076.04c indreṇa somapītaye ||<BR>
RV_8,076.05a marutvantam ṛjīṣiṇam ojasvantaṃ virapśinam |<BR>
RV_8,076.05c indraṃ gīrbhir havāmahe ||<BR>
RV_8,076.06a indram pratnena manmanā marutvantaṃ havāmahe |<BR>
RV_8,076.06c asya somasya pītaye ||<BR>
RV_8,076.07a marutvāṃ indra mīḍhvaḥ pibā somaṃ śatakrato |<BR>
RV_8,076.07c asmin yajñe puruṣṭuta ||<BR>
RV_8,076.08a tubhyed indra marutvate sutāḥ somāso adrivaḥ |<BR>
RV_8,076.08c hṛdā hūyanta ukthinaḥ ||<BR>
RV_8,076.09a pibed indra marutsakhā sutaṃ somaṃ diviṣṭiṣu |<BR>
RV_8,076.09c vajraṃ śiśāna ojasā ||<BR>
RV_8,076.10a uttiṣṭhann ojasā saha pītvī śipre avepayaḥ |<BR>
RV_8,076.10c somam indra camū sutam ||<BR>
RV_8,076.11a anu tvā rodasī ubhe krakṣamāṇam akṛpetām |<BR>
RV_8,076.11c indra yad dasyuhābhavaḥ ||<BR>
RV_8,076.12a vācam aṣṭāpadīm ahaṃ navasraktim ṛtaspṛśam |<BR>
RV_8,076.12c indrāt pari tanvam mame ||<BR>
<BR>
RV_8,077.01a jajñāno nu śatakratur vi pṛcchad iti mātaram |<BR>
RV_8,077.01c ka ugrāḥ ke ha śṛṇvire ||<BR>
RV_8,077.02a ād īṃ śavasy abravīd aurṇavābham ahīśuvam |<BR>
RV_8,077.02c te putra santu niṣṭuraḥ ||<BR>
RV_8,077.03a sam it tān vṛtrahākhidat khe arāṃ iva khedayā |<BR>
RV_8,077.03c pravṛddho dasyuhābhavat ||<BR>
RV_8,077.04a ekayā pratidhāpibat sākaṃ sarāṃsi triṃśatam |<BR>
RV_8,077.04c indraḥ somasya kāṇukā ||<BR>
RV_8,077.05a abhi gandharvam atṛṇad abudhneṣu rajassv ā |<BR>
RV_8,077.05c indro brahmabhya id vṛdhe ||<BR>
RV_8,077.06a nir āvidhyad giribhya ā dhārayat pakvam odanam |<BR>
RV_8,077.06c indro bundaṃ svātatam ||<BR>
RV_8,077.07a śatabradhna iṣus tava sahasraparṇa eka it |<BR>
RV_8,077.07c yam indra cakṛṣe yujam ||<BR>
RV_8,077.08a tena stotṛbhya ā bhara nṛbhyo nāribhyo attave |<BR>
RV_8,077.08c sadyo jāta ṛbhuṣṭhira ||<BR>
RV_8,077.09a etā cyautnāni te kṛtā varṣiṣṭhāni parīṇasā |<BR>
RV_8,077.09c hṛdā vīḍv adhārayaḥ ||<BR>
RV_8,077.10a viśvet tā viṣṇur ābharad urukramas tveṣitaḥ |<BR>
RV_8,077.10c śatam mahiṣān kṣīrapākam odanaṃ varāham indra emuṣam ||<BR>
RV_8,077.11a tuvikṣaṃ te sukṛtaṃ sūmayaṃ dhanuḥ sādhur bundo hiraṇyayaḥ |<BR>
RV_8,077.11c ubhā te bāhū raṇyā susaṃskṛta ṛdūpe cid ṛdūvṛdhā ||<BR>
<BR>
RV_8,078.01a puroḷāśaṃ no andhasa indra sahasram ā bhara |<BR>
RV_8,078.01c śatā ca śūra gonām ||<BR>
RV_8,078.02a ā no bhara vyañjanaṃ gām aśvam abhyañjanam |<BR>
RV_8,078.02c sacā manā hiraṇyayā ||<BR>
RV_8,078.03a uta naḥ karṇaśobhanā purūṇi dhṛṣṇav ā bhara |<BR>
RV_8,078.03c tvaṃ hi śṛṇviṣe vaso ||<BR>
RV_8,078.04a nakīṃ vṛdhīka indra te na suṣā na sudā uta |<BR>
RV_8,078.04c nānyas tvac chūra vāghataḥ ||<BR>
RV_8,078.05a nakīm indro nikartave na śakraḥ pariśaktave |<BR>
RV_8,078.05c viśvaṃ śṛṇoti paśyati ||<BR>
RV_8,078.06a sa manyum martyānām adabdho ni cikīṣate |<BR>
RV_8,078.06c purā nidaś cikīṣate ||<BR>
RV_8,078.07a kratva it pūrṇam udaraṃ turasyāsti vidhataḥ |<BR>
RV_8,078.07c vṛtraghnaḥ somapāvnaḥ ||<BR>
RV_8,078.08a tve vasūni saṃgatā viśvā ca soma saubhagā |<BR>
RV_8,078.08c sudātv aparihvṛtā ||<BR>
RV_8,078.09a tvām id yavayur mama kāmo gavyur hiraṇyayuḥ |<BR>
RV_8,078.09c tvām aśvayur eṣate ||<BR>
RV_8,078.10a taved indrāham āśasā haste dātraṃ canā dade |<BR>
RV_8,078.10c dinasya vā maghavan sambhṛtasya vā pūrdhi yavasya kāśinā ||<BR>
<BR>
RV_8,079.01a ayaṃ kṛtnur agṛbhīto viśvajid udbhid it somaḥ |<BR>
RV_8,079.01c ṛṣir vipraḥ kāvyena ||<BR>
RV_8,079.02a abhy ūrṇoti yan nagnam bhiṣakti viśvaṃ yat turam |<BR>
RV_8,079.02c prem andhaḥ khyan niḥ śroṇo bhūt ||<BR>
RV_8,079.03a tvaṃ soma tanūkṛdbhyo dveṣobhyo 'nyakṛtebhyaḥ |<BR>
RV_8,079.03c uru yantāsi varūtham ||<BR>
RV_8,079.04a tvaṃ cittī tava dakṣair diva ā pṛthivyā ṛjīṣin |<BR>
RV_8,079.04c yāvīr aghasya cid dveṣaḥ ||<BR>
RV_8,079.05a arthino yanti ced arthaṃ gacchān id daduṣo rātim |<BR>
RV_8,079.05c vavṛjyus tṛṣyataḥ kāmam ||<BR>
RV_8,079.06a vidad yat pūrvyaṃ naṣṭam ud īm ṛtāyum īrayat |<BR>
RV_8,079.06c prem āyus tārīd atīrṇam ||<BR>
RV_8,079.07a suśevo no mṛḷayākur adṛptakratur avātaḥ |<BR>
RV_8,079.07c bhavā naḥ soma śaṃ hṛde ||<BR>
RV_8,079.08a mā naḥ soma saṃ vīvijo mā vi bībhiṣathā rājan |<BR>
RV_8,079.08c mā no hārdi tviṣā vadhīḥ ||<BR>
RV_8,079.09a ava yat sve sadhasthe devānāṃ durmatīr īkṣe |<BR>
RV_8,079.09c rājann apa dviṣaḥ sedha mīḍhvo apa sridhaḥ sedha ||<BR>
<BR>
RV_8,080.01a nahy anyam baḷākaram marḍitāraṃ śatakrato |<BR>
RV_8,080.01c tvaṃ na indra mṛḷaya ||<BR>
RV_8,080.02a yo naḥ śaśvat purāvithāmṛdhro vājasātaye |<BR>
RV_8,080.02c sa tvaṃ na indra mṛḷaya ||<BR>
RV_8,080.03a kim aṅga radhracodanaḥ sunvānasyāvited asi |<BR>
RV_8,080.03c kuvit sv indra ṇaḥ śakaḥ ||<BR>
RV_8,080.04a indra pra ṇo ratham ava paścāc cit santam adrivaḥ |<BR>
RV_8,080.04c purastād enam me kṛdhi ||<BR>
RV_8,080.05a hanto nu kim āsase prathamaṃ no rathaṃ kṛdhi |<BR>
RV_8,080.05c upamaṃ vājayu śravaḥ ||<BR>
RV_8,080.06a avā no vājayuṃ rathaṃ sukaraṃ te kim it pari |<BR>
RV_8,080.06c asmān su jigyuṣas kṛdhi ||<BR>
RV_8,080.07a indra dṛhyasva pūr asi bhadrā ta eti niṣkṛtam |<BR>
RV_8,080.07c iyaṃ dhīr ṛtviyāvatī ||<BR>
RV_8,080.08a mā sīm avadya ā bhāg urvī kāṣṭhā hitaṃ dhanam |<BR>
RV_8,080.08c apāvṛktā aratnayaḥ ||<BR>
RV_8,080.09a turīyaṃ nāma yajñiyaṃ yadā karas tad uśmasi |<BR>
RV_8,080.09c ād it patir na ohase ||<BR>
RV_8,080.10a avīvṛdhad vo amṛtā amandīd ekadyūr devā uta yāś ca devīḥ |<BR>
RV_8,080.10c tasmā u rādhaḥ kṛṇuta praśastam prātar makṣū dhiyāvasur jagamyāt ||<BR>
<BR>
RV_8,081.01a ā tū na indra kṣumantaṃ citraṃ grābhaṃ saṃ gṛbhāya |<BR>
RV_8,081.01c mahāhastī dakṣiṇena ||<BR>
RV_8,081.02a vidmā hi tvā tuvikūrmiṃ tuvideṣṇaṃ tuvīmagham |<BR>
RV_8,081.02c tuvimātram avobhiḥ ||<BR>
RV_8,081.03a nahi tvā śūra devā na martāso ditsantam |<BR>
RV_8,081.03c bhīmaṃ na gāṃ vārayante ||<BR>
RV_8,081.04a eto nv indraṃ stavāmeśānaṃ vasvaḥ svarājam |<BR>
RV_8,081.04c na rādhasā mardhiṣan naḥ ||<BR>
RV_8,081.05a pra stoṣad upa gāsiṣac chravat sāma gīyamānam |<BR>
RV_8,081.05c abhi rādhasā jugurat ||<BR>
RV_8,081.06a ā no bhara dakṣiṇenābhi savyena pra mṛśa |<BR>
RV_8,081.06c indra mā no vasor nir bhāk ||<BR>
RV_8,081.07a upa kramasvā bhara dhṛṣatā dhṛṣṇo janānām |<BR>
RV_8,081.07c adāśūṣṭarasya vedaḥ ||<BR>
RV_8,081.08a indra ya u nu te asti vājo viprebhiḥ sanitvaḥ |<BR>
RV_8,081.08c asmābhiḥ su taṃ sanuhi ||<BR>
RV_8,081.09a sadyojuvas te vājā asmabhyaṃ viśvaścandrāḥ |<BR>
RV_8,081.09c vaśaiś ca makṣū jarante ||<BR>
<BR>
RV_8,082.01a ā pra drava parāvato 'rvāvataś ca vṛtrahan |<BR>
RV_8,082.01c madhvaḥ prati prabharmaṇi ||<BR>
RV_8,082.02a tīvrāḥ somāsa ā gahi sutāso mādayiṣṇavaḥ |<BR>
RV_8,082.02c pibā dadhṛg yathociṣe ||<BR>
RV_8,082.03a iṣā mandasvād u te 'raṃ varāya manyave |<BR>
RV_8,082.03c bhuvat ta indra śaṃ hṛde ||<BR>
RV_8,082.04a ā tv aśatrav ā gahi ny ukthāni ca hūyase |<BR>
RV_8,082.04c upame rocane divaḥ ||<BR>
RV_8,082.05a tubhyāyam adribhiḥ suto gobhiḥ śrīto madāya kam |<BR>
RV_8,082.05c pra soma indra hūyate ||<BR>
RV_8,082.06a indra śrudhi su me havam asme sutasya gomataḥ |<BR>
RV_8,082.06c vi pītiṃ tṛptim aśnuhi ||<BR>
RV_8,082.07a ya indra camaseṣv ā somaś camūṣu te sutaḥ |<BR>
RV_8,082.07c pibed asya tvam īśiṣe ||<BR>
RV_8,082.08a yo apsu candramā iva somaś camūṣu dadṛśe |<BR>
RV_8,082.08c pibed asya tvam īśiṣe ||<BR>
RV_8,082.09a yaṃ te śyenaḥ padābharat tiro rajāṃsy aspṛtam |<BR>
RV_8,082.09c pibed asya tvam īśiṣe ||<BR>
<BR>
RV_8,083.01a devānām id avo mahat tad ā vṛṇīmahe vayam |<BR>
RV_8,083.01c vṛṣṇām asmabhyam ūtaye ||<BR>
RV_8,083.02a te naḥ santu yujaḥ sadā varuṇo mitro aryamā |<BR>
RV_8,083.02c vṛdhāsaś ca pracetasaḥ ||<BR>
RV_8,083.03a ati no viṣpitā puru naubhir apo na parṣatha |<BR>
RV_8,083.03c yūyam ṛtasya rathyaḥ ||<BR>
RV_8,083.04a vāmaṃ no astv aryaman vāmaṃ varuṇa śaṃsyam |<BR>
RV_8,083.04c vāmaṃ hy āvṛṇīmahe ||<BR>
RV_8,083.05a vāmasya hi pracetasa īśānāśo riśādasaḥ |<BR>
RV_8,083.05c nem ādityā aghasya yat ||<BR>
RV_8,083.06a vayam id vaḥ sudānavaḥ kṣiyanto yānto adhvann ā |<BR>
RV_8,083.06c devā vṛdhāya hūmahe ||<BR>
RV_8,083.07a adhi na indraiṣāṃ viṣṇo sajātyānām |<BR>
RV_8,083.07c itā maruto aśvinā ||<BR>
RV_8,083.08a pra bhrātṛtvaṃ sudānavo 'dha dvitā samānyā |<BR>
RV_8,083.08c mātur garbhe bharāmahe ||<BR>
RV_8,083.09a yūyaṃ hi ṣṭhā sudānava indrajyeṣṭhā abhidyavaḥ |<BR>
RV_8,083.09c adhā cid va uta bruve ||<BR>
<BR>
RV_8,084.01a preṣṭhaṃ vo atithiṃ stuṣe mitram iva priyam |<BR>
RV_8,084.01c agniṃ rathaṃ na vedyam ||<BR>
RV_8,084.02a kavim iva pracetasaṃ yaṃ devāso adha dvitā |<BR>
RV_8,084.02c ni martyeṣv ādadhuḥ ||<BR>
RV_8,084.03a tvaṃ yaviṣṭha dāśuṣo nṝṃḥ pāhi śṛṇudhī giraḥ |<BR>
RV_8,084.03c rakṣā tokam uta tmanā ||<BR>
RV_8,084.04a kayā te agne aṅgira ūrjo napād upastutim |<BR>
RV_8,084.04c varāya deva manyave ||<BR>
RV_8,084.05a dāśema kasya manasā yajñasya sahaso yaho |<BR>
RV_8,084.05c kad u voca idaṃ namaḥ ||<BR>
RV_8,084.06a adhā tvaṃ hi nas karo viśvā asmabhyaṃ sukṣitīḥ |<BR>
RV_8,084.06c vājadraviṇaso giraḥ ||<BR>
RV_8,084.07a kasya nūnam parīṇaso dhiyo jinvasi dampate |<BR>
RV_8,084.07c goṣātā yasya te giraḥ ||<BR>
RV_8,084.08a tam marjayanta sukratum puroyāvānam ājiṣu |<BR>
RV_8,084.08c sveṣu kṣayeṣu vājinam ||<BR>
RV_8,084.09a kṣeti kṣemebhiḥ sādhubhir nakir yaṃ ghnanti hanti yaḥ |<BR>
RV_8,084.09c agne suvīra edhate ||<BR>
<BR>
RV_8,085.01a ā me havaṃ nāsatyāśvinā gacchataṃ yuvam |<BR>
RV_8,085.01c madhvaḥ somasya pītaye ||<BR>
RV_8,085.02a imam me stomam aśvinemam me śṛṇutaṃ havam |<BR>
RV_8,085.02c madhvaḥ somasya pītaye ||<BR>
RV_8,085.03a ayaṃ vāṃ kṛṣṇo aśvinā havate vājinīvasū |<BR>
RV_8,085.03c madhvaḥ somasya pītaye ||<BR>
RV_8,085.04a śṛṇutaṃ jaritur havaṃ kṛṣṇasya stuvato narā |<BR>
RV_8,085.04c madhvaḥ somasya pītaye ||<BR>
RV_8,085.05a chardir yantam adābhyaṃ viprāya stuvate narā |<BR>
RV_8,085.05c madhvaḥ somasya pītaye ||<BR>
RV_8,085.06a gacchataṃ dāśuṣo gṛham itthā stuvato aśvinā |<BR>
RV_8,085.06c madhvaḥ somasya pītaye ||<BR>
RV_8,085.07a yuñjāthāṃ rāsabhaṃ rathe vīḍvaṅge vṛṣaṇvasū |<BR>
RV_8,085.07c madhvaḥ somasya pītaye ||<BR>
RV_8,085.08a trivandhureṇa trivṛtā rathenā yātam aśvinā |<BR>
RV_8,085.08c madhvaḥ somasya pītaye ||<BR>
RV_8,085.09a nū me giro nāsatyāśvinā prāvataṃ yuvam |<BR>
RV_8,085.09c madhvaḥ somasya pītaye ||<BR>
<BR>
RV_8,086.01a ubhā hi dasrā bhiṣajā mayobhuvobhā dakṣasya vacaso babhūvathuḥ |<BR>
RV_8,086.01c tā vāṃ viśvako havate tanūkṛthe mā no vi yauṣṭaṃ sakhyā mumocatam ||<BR>
RV_8,086.02a kathā nūnaṃ vāṃ vimanā upa stavad yuvaṃ dhiyaṃ dadathur vasyaiṣṭaye |<BR>
RV_8,086.02c tā vāṃ viśvako havate tanūkṛthe mā no vi yauṣṭaṃ sakhyā mumocatam ||<BR>
RV_8,086.03a yuvaṃ hi ṣmā purubhujemam edhatuṃ viṣṇāpve dadathur vasyaiṣṭaye |<BR>
RV_8,086.03c tā vāṃ viśvako havate tanūkṛthe mā no vi yauṣṭaṃ sakhyā mumocatam ||<BR>
RV_8,086.04a uta tyaṃ vīraṃ dhanasām ṛjīṣiṇaṃ dūre cit santam avase havāmahe |<BR>
RV_8,086.04c yasya svādiṣṭhā sumatiḥ pitur yathā mā no vi yauṣṭaṃ sakhyā mumocatam ||<BR>
RV_8,086.05a ṛtena devaḥ savitā śamāyata ṛtasya śṛṅgam urviyā vi paprathe |<BR>
RV_8,086.05c ṛtaṃ sāsāha mahi cit pṛtanyato mā no vi yauṣṭaṃ sakhyā mumocatam ||<BR>
<BR>
RV_8,087.01a dyumnī vāṃ stomo aśvinā krivir na seka ā gatam |<BR>
RV_8,087.01c madhvaḥ sutasya sa divi priyo narā pātaṃ gaurāv iveriṇe ||<BR>
RV_8,087.02a pibataṃ gharmam madhumantam aśvinā barhiḥ sīdataṃ narā |<BR>
RV_8,087.02c tā mandasānā manuṣo duroṇa ā ni pātaṃ vedasā vayaḥ ||<BR>
RV_8,087.03a ā vāṃ viśvābhir ūtibhiḥ priyamedhā ahūṣata |<BR>
RV_8,087.03c tā vartir yātam upa vṛktabarhiṣo juṣṭaṃ yajñaṃ diviṣṭiṣu ||<BR>
RV_8,087.04a pibataṃ somam madhumantam aśvinā barhiḥ sīdataṃ sumat |<BR>
RV_8,087.04c tā vāvṛdhānā upa suṣṭutiṃ divo gantaṃ gaurāv iveriṇam ||<BR>
RV_8,087.05a ā nūnaṃ yātam aśvināśvebhiḥ pruṣitapsubhiḥ |<BR>
RV_8,087.05c dasrā hiraṇyavartanī śubhas patī pātaṃ somam ṛtāvṛdhā ||<BR>
RV_8,087.06a vayaṃ hi vāṃ havāmahe vipanyavo viprāso vājasātaye |<BR>
RV_8,087.06c tā valgū dasrā purudaṃsasā dhiyāśvinā śruṣṭy ā gatam ||<BR>
<BR>
RV_8,088.01a taṃ vo dasmam ṛtīṣahaṃ vasor mandānam andhasaḥ |<BR>
RV_8,088.01c abhi vatsaṃ na svasareṣu dhenava indraṃ gīrbhir navāmahe ||<BR>
RV_8,088.02a dyukṣaṃ sudānuṃ taviṣībhir āvṛtaṃ giriṃ na purubhojasam |<BR>
RV_8,088.02c kṣumantaṃ vājaṃ śatinaṃ sahasriṇam makṣū gomantam īmahe ||<BR>
RV_8,088.03a na tvā bṛhanto adrayo varanta indra vīḷavaḥ |<BR>
RV_8,088.03c yad ditsasi stuvate māvate vasu nakiṣ ṭad ā mināti te ||<BR>
RV_8,088.04a yoddhāsi kratvā śavasota daṃsanā viśvā jātābhi majmanā |<BR>
RV_8,088.04c ā tvāyam arka ūtaye vavartati yaṃ gotamā ajījanan ||<BR>
RV_8,088.05a pra hi ririkṣa ojasā divo antebhyas pari |<BR>
RV_8,088.05c na tvā vivyāca raja indra pārthivam anu svadhāṃ vavakṣitha ||<BR>
RV_8,088.06a nakiḥ pariṣṭir maghavan maghasya te yad dāśuṣe daśasyasi |<BR>
RV_8,088.06c asmākam bodhy ucathasya coditā maṃhiṣṭho vājasātaye ||<BR>
<BR>
RV_8,089.01a bṛhad indrāya gāyata maruto vṛtrahantamam |<BR>
RV_8,089.01c yena jyotir ajanayann ṛtāvṛdho devaṃ devāya jāgṛvi ||<BR>
RV_8,089.02a apādhamad abhiśastīr aśastihāthendro dyumny ābhavat |<BR>
RV_8,089.02c devās ta indra sakhyāya yemire bṛhadbhāno marudgaṇa ||<BR>
RV_8,089.03a pra va indrāya bṛhate maruto brahmārcata |<BR>
RV_8,089.03c vṛtraṃ hanati vṛtrahā śatakratur vajreṇa śataparvaṇā ||<BR>
RV_8,089.04a abhi pra bhara dhṛṣatā dhṛṣanmanaḥ śravaś cit te asad bṛhat |<BR>
RV_8,089.04c arṣantv āpo javasā vi mātaro hano vṛtraṃ jayā svaḥ ||<BR>
RV_8,089.05a yaj jāyathā apūrvya maghavan vṛtrahatyāya |<BR>
RV_8,089.05c tat pṛthivīm aprathayas tad astabhnā uta dyām ||<BR>
RV_8,089.06a tat te yajño ajāyata tad arka uta haskṛtiḥ |<BR>
RV_8,089.06c tad viśvam abhibhūr asi yaj jātaṃ yac ca jantvam ||<BR>
RV_8,089.07a āmāsu pakvam airaya ā sūryaṃ rohayo divi |<BR>
RV_8,089.07c gharmaṃ na sāman tapatā suvṛktibhir juṣṭaṃ girvaṇase bṛhat ||<BR>
<BR>
RV_8,090.01a ā no viśvāsu havya indraḥ samatsu bhūṣatu |<BR>
RV_8,090.01c upa brahmāṇi savanāni vṛtrahā paramajyā ṛcīṣamaḥ ||<BR>
RV_8,090.02a tvaṃ dātā prathamo rādhasām asy asi satya īśānakṛt |<BR>
RV_8,090.02c tuvidyumnasya yujyā vṛṇīmahe putrasya śavaso mahaḥ ||<BR>
RV_8,090.03a brahmā ta indra girvaṇaḥ kriyante anatidbhutā |<BR>
RV_8,090.03c imā juṣasva haryaśva yojanendra yā te amanmahi ||<BR>
RV_8,090.04a tvaṃ hi satyo maghavann anānato vṛtrā bhūri nyṛñjase |<BR>
RV_8,090.04c sa tvaṃ śaviṣṭha vajrahasta dāśuṣe 'rvāñcaṃ rayim ā kṛdhi ||<BR>
RV_8,090.05a tvam indra yaśā asy ṛjīṣī śavasas pate |<BR>
RV_8,090.05c tvaṃ vṛtrāṇi haṃsy apratīny eka id anuttā carṣaṇīdhṛtā ||<BR>
RV_8,090.06a tam u tvā nūnam asura pracetasaṃ rādho bhāgam ivemahe |<BR>
RV_8,090.06c mahīva kṛttiḥ śaraṇā ta indra pra te sumnā no aśnavan ||<BR>
<BR>
RV_8,091.01a kanyā vār avāyatī somam api srutāvidat |<BR>
RV_8,091.01c astam bharanty abravīd indrāya sunavai tvā śakrāya sunavai tvā ||<BR>
RV_8,091.02a asau ya eṣi vīrako gṛhaṃ-gṛhaṃ vicākaśad |<BR>
RV_8,091.02c imaṃ jambhasutam piba dhānāvantaṃ karambhiṇam apūpavantam ukthinam ||<BR>
RV_8,091.03a ā cana tvā cikitsāmo 'dhi cana tvā nemasi |<BR>
RV_8,091.03c śanair iva śanakair ivendrāyendo pari srava ||<BR>
RV_8,091.04a kuvic chakat kuvit karat kuvin no vasyasas karat |<BR>
RV_8,091.04c kuvit patidviṣo yatīr indreṇa saṃgamāmahai ||<BR>
RV_8,091.05a imāni trīṇi viṣṭapā tānīndra vi rohaya |<BR>
RV_8,091.05c śiras tatasyorvarām ād idam ma upodare ||<BR>
RV_8,091.06a asau ca yā na urvarād imāṃ tanvam mama |<BR>
RV_8,091.06c atho tatasya yac chiraḥ sarvā tā romaśā kṛdhi ||<BR>
RV_8,091.07a khe rathasya khe 'nasaḥ khe yugasya śatakrato |<BR>
RV_8,091.07c apālām indra triṣ pūtvy akṛṇoḥ sūryatvacam ||<BR>
<BR>
RV_8,092.01a pāntam ā vo andhasa indram abhi pra gāyata |<BR>
RV_8,092.01c viśvāsāhaṃ śatakratum maṃhiṣṭhaṃ carṣaṇīnām ||<BR>
RV_8,092.02a puruhūtam puruṣṭutaṃ gāthānyaṃ sanaśrutam |<BR>
RV_8,092.02c indra iti bravītana ||<BR>
RV_8,092.03a indra in no mahānāṃ dātā vājānāṃ nṛtuḥ |<BR>
RV_8,092.03c mahāṃ abhijñv ā yamat ||<BR>
RV_8,092.04a apād u śipry andhasaḥ sudakṣasya prahoṣiṇaḥ |<BR>
RV_8,092.04c indor indro yavāśiraḥ ||<BR>
RV_8,092.05a tam v abhi prārcatendraṃ somasya pītaye |<BR>
RV_8,092.05c tad id dhy asya vardhanam ||<BR>
RV_8,092.06a asya pītvā madānāṃ devo devasyaujasā |<BR>
RV_8,092.06c viśvābhi bhuvanā bhuvat ||<BR>
RV_8,092.07a tyam u vaḥ satrāsāhaṃ viśvāsu gīrṣv āyatam |<BR>
RV_8,092.07c ā cyāvayasy ūtaye ||<BR>
RV_8,092.08a yudhmaṃ santam anarvāṇaṃ somapām anapacyutam |<BR>
RV_8,092.08c naram avāryakratum ||<BR>
RV_8,092.09a śikṣā ṇa indra rāya ā puru vidvāṃ ṛcīṣama |<BR>
RV_8,092.09c avā naḥ pārye dhane ||<BR>
RV_8,092.10a ataś cid indra ṇa upā yāhi śatavājayā |<BR>
RV_8,092.10c iṣā sahasravājayā ||<BR>
RV_8,092.11a ayāma dhīvato dhiyo 'rvadbhiḥ śakra godare |<BR>
RV_8,092.11c jayema pṛtsu vajrivaḥ ||<BR>
RV_8,092.12a vayam u tvā śatakrato gāvo na yavaseṣv ā |<BR>
RV_8,092.12c uktheṣu raṇayāmasi ||<BR>
RV_8,092.13a viśvā hi martyatvanānukāmā śatakrato |<BR>
RV_8,092.13c aganma vajrinn āśasaḥ ||<BR>
RV_8,092.14a tve su putra śavaso 'vṛtran kāmakātayaḥ |<BR>
RV_8,092.14c na tvām indrāti ricyate ||<BR>
RV_8,092.15a sa no vṛṣan saniṣṭhayā saṃ ghorayā dravitnvā |<BR>
RV_8,092.15c dhiyāviḍḍhi purandhyā ||<BR>
RV_8,092.16a yas te nūnaṃ śatakratav indra dyumnitamo madaḥ |<BR>
RV_8,092.16c tena nūnam made madeḥ ||<BR>
RV_8,092.17a yas te citraśravastamo ya indra vṛtrahantamaḥ |<BR>
RV_8,092.17c ya ojodātamo madaḥ ||<BR>
RV_8,092.18a vidmā hi yas te adrivas tvādattaḥ satya somapāḥ |<BR>
RV_8,092.18c viśvāsu dasma kṛṣṭiṣu ||<BR>
RV_8,092.19a indrāya madvane sutam pari ṣṭobhantu no giraḥ |<BR>
RV_8,092.19c arkam arcantu kāravaḥ ||<BR>
RV_8,092.20a yasmin viśvā adhi śriyo raṇanti sapta saṃsadaḥ |<BR>
RV_8,092.20c indraṃ sute havāmahe ||<BR>
RV_8,092.21a trikadrukeṣu cetanaṃ devāso yajñam atnata |<BR>
RV_8,092.21c tam id vardhantu no giraḥ ||<BR>
RV_8,092.22a ā tvā viśantv indavaḥ samudram iva sindhavaḥ |<BR>
RV_8,092.22c na tvām indrāti ricyate ||<BR>
RV_8,092.23a vivyaktha mahinā vṛṣan bhakṣaṃ somasya jāgṛve |<BR>
RV_8,092.23c ya indra jaṭhareṣu te ||<BR>
RV_8,092.24a araṃ ta indra kukṣaye somo bhavatu vṛtrahan |<BR>
RV_8,092.24c araṃ dhāmabhya indavaḥ ||<BR>
RV_8,092.25a aram aśvāya gāyati śrutakakṣo araṃ gave |<BR>
RV_8,092.25c aram indrasya dhāmne ||<BR>
RV_8,092.26a araṃ hi ṣma suteṣu ṇaḥ someṣv indra bhūṣasi |<BR>
RV_8,092.26c araṃ te śakra dāvane ||<BR>
RV_8,092.27a parākāttāc cid adrivas tvāṃ nakṣanta no giraḥ |<BR>
RV_8,092.27c araṃ gamāma te vayam ||<BR>
RV_8,092.28a evā hy asi vīrayur evā śūra uta sthiraḥ |<BR>
RV_8,092.28c evā te rādhyam manaḥ ||<BR>
RV_8,092.29a evā rātis tuvīmagha viśvebhir dhāyi dhātṛbhiḥ |<BR>
RV_8,092.29c adhā cid indra me sacā ||<BR>
RV_8,092.30a mo ṣu brahmeva tandrayur bhuvo vājānām pate |<BR>
RV_8,092.30c matsvā sutasya gomataḥ ||<BR>
RV_8,092.31a mā na indrābhy ādiśaḥ sūro aktuṣv ā yaman |<BR>
RV_8,092.31c tvā yujā vanema tat ||<BR>
RV_8,092.32a tvayed indra yujā vayam prati bruvīmahi spṛdhaḥ |<BR>
RV_8,092.32c tvam asmākaṃ tava smasi ||<BR>
RV_8,092.33a tvām id dhi tvāyavo 'nunonuvataś carān |<BR>
RV_8,092.33c sakhāya indra kāravaḥ ||<BR>
<BR>
RV_8,093.01a ud ghed abhi śrutāmaghaṃ vṛṣabhaṃ naryāpasam |<BR>
RV_8,093.01c astāram eṣi sūrya ||<BR>
RV_8,093.02a nava yo navatim puro bibheda bāhvojasā |<BR>
RV_8,093.02c ahiṃ ca vṛtrahāvadhīt ||<BR>
RV_8,093.03a sa na indraḥ śivaḥ sakhāśvāvad gomad yavamat |<BR>
RV_8,093.03c urudhāreva dohate ||<BR>
RV_8,093.04a yad adya kac ca vṛtrahann udagā abhi sūrya |<BR>
RV_8,093.04c sarvaṃ tad indra te vaśe ||<BR>
RV_8,093.05a yad vā pravṛddha satpate na marā iti manyase |<BR>
RV_8,093.05c uto tat satyam it tava ||<BR>
RV_8,093.06a ye somāsaḥ parāvati ye arvāvati sunvire |<BR>
RV_8,093.06c sarvāṃs tāṃ indra gacchasi ||<BR>
RV_8,093.07a tam indraṃ vājayāmasi mahe vṛtrāya hantave |<BR>
RV_8,093.07c sa vṛṣā vṛṣabho bhuvat ||<BR>
RV_8,093.08a indraḥ sa dāmane kṛta ojiṣṭhaḥ sa made hitaḥ |<BR>
RV_8,093.08c dyumnī ślokī sa somyaḥ ||<BR>
RV_8,093.09a girā vajro na sambhṛtaḥ sabalo anapacyutaḥ |<BR>
RV_8,093.09c vavakṣa ṛṣvo astṛtaḥ ||<BR>
RV_8,093.10a durge cin naḥ sugaṃ kṛdhi gṛṇāna indra girvaṇaḥ |<BR>
RV_8,093.10c tvaṃ ca maghavan vaśaḥ ||<BR>
RV_8,093.11a yasya te nū cid ādiśaṃ na minanti svarājyam |<BR>
RV_8,093.11c na devo nādhrigur janaḥ ||<BR>
RV_8,093.12a adhā te apratiṣkutaṃ devī śuṣmaṃ saparyataḥ |<BR>
RV_8,093.12c ubhe suśipra rodasī ||<BR>
RV_8,093.13a tvam etad adhārayaḥ kṛṣṇāsu rohiṇīṣu ca |<BR>
RV_8,093.13c paruṣṇīṣu ruśat payaḥ ||<BR>
RV_8,093.14a vi yad aher adha tviṣo viśve devāso akramuḥ |<BR>
RV_8,093.14c vidan mṛgasya tāṃ amaḥ ||<BR>
RV_8,093.15a ād u me nivaro bhuvad vṛtrahādiṣṭa pauṃsyam |<BR>
RV_8,093.15c ajātaśatrur astṛtaḥ ||<BR>
RV_8,093.16a śrutaṃ vo vṛtrahantamam pra śardhaṃ carṣaṇīnām |<BR>
RV_8,093.16c ā śuṣe rādhase mahe ||<BR>
RV_8,093.17a ayā dhiyā ca gavyayā puruṇāman puruṣṭuta |<BR>
RV_8,093.17c yat some-soma ābhavaḥ ||<BR>
RV_8,093.18a bodhinmanā id astu no vṛtrahā bhūryāsutiḥ |<BR>
RV_8,093.18c śṛṇotu śakra āśiṣam ||<BR>
RV_8,093.19a kayā tvaṃ na ūtyābhi pra mandase vṛṣan |<BR>
RV_8,093.19c kayā stotṛbhya ā bhara ||<BR>
RV_8,093.20a kasya vṛṣā sute sacā niyutvān vṛṣabho raṇat |<BR>
RV_8,093.20c vṛtrahā somapītaye ||<BR>
RV_8,093.21a abhī ṣu ṇas tvaṃ rayim mandasānaḥ sahasriṇam |<BR>
RV_8,093.21c prayantā bodhi dāśuṣe ||<BR>
RV_8,093.22a patnīvantaḥ sutā ima uśanto yanti vītaye |<BR>
RV_8,093.22c apāṃ jagmir nicumpuṇaḥ ||<BR>
RV_8,093.23a iṣṭā hotrā asṛkṣatendraṃ vṛdhāso adhvare |<BR>
RV_8,093.23c acchāvabhṛtham ojasā ||<BR>
RV_8,093.24a iha tyā sadhamādyā harī hiraṇyakeśyā |<BR>
RV_8,093.24c voḷhām abhi prayo hitam ||<BR>
RV_8,093.25a tubhyaṃ somāḥ sutā ime stīrṇam barhir vibhāvaso |<BR>
RV_8,093.25c stotṛbhya indram ā vaha ||<BR>
RV_8,093.26a ā te dakṣaṃ vi rocanā dadhad ratnā vi dāśuṣe |<BR>
RV_8,093.26c stotṛbhya indram arcata ||<BR>
RV_8,093.27a ā te dadhāmīndriyam ukthā viśvā śatakrato |<BR>
RV_8,093.27c stotṛbhya indra mṛḷaya ||<BR>
RV_8,093.28a bhadram-bhadraṃ na ā bhareṣam ūrjaṃ śatakrato |<BR>
RV_8,093.28c yad indra mṛḷayāsi naḥ ||<BR>
RV_8,093.29a sa no viśvāny ā bhara suvitāni śatakrato |<BR>
RV_8,093.29c yad indra mṛḷayāsi naḥ ||<BR>
RV_8,093.30a tvām id vṛtrahantama sutāvanto havāmahe |<BR>
RV_8,093.30c yad indra mṛḷayāsi naḥ ||<BR>
RV_8,093.31a upa no haribhiḥ sutaṃ yāhi madānām pate |<BR>
RV_8,093.31c upa no haribhiḥ sutam ||<BR>
RV_8,093.32a dvitā yo vṛtrahantamo vida indraḥ śatakratuḥ |<BR>
RV_8,093.32c upa no haribhiḥ sutam ||<BR>
RV_8,093.33a tvaṃ hi vṛtrahann eṣām pātā somānām asi |<BR>
RV_8,093.33c upa no haribhiḥ sutam ||<BR>
RV_8,093.34a indra iṣe dadātu na ṛbhukṣaṇam ṛbhuṃ rayim |<BR>
RV_8,093.34c vājī dadātu vājinam ||<BR>
<BR>
RV_8,094.01a gaur dhayati marutāṃ śravasyur mātā maghonām |<BR>
RV_8,094.01c yuktā vahnī rathānām ||<BR>
RV_8,094.02a yasyā devā upasthe vratā viśve dhārayante |<BR>
RV_8,094.02c sūryāmāsā dṛśe kam ||<BR>
RV_8,094.03a tat su no viśve arya ā sadā gṛṇanti kāravaḥ |<BR>
RV_8,094.03c marutaḥ somapītaye ||<BR>
RV_8,094.04a asti somo ayaṃ sutaḥ pibanty asya marutaḥ |<BR>
RV_8,094.04c uta svarājo aśvinā ||<BR>
RV_8,094.05a pibanti mitro aryamā tanā pūtasya varuṇaḥ |<BR>
RV_8,094.05c triṣadhasthasya jāvataḥ ||<BR>
RV_8,094.06a uto nv asya joṣam āṃ indraḥ sutasya gomataḥ |<BR>
RV_8,094.06c prātar hoteva matsati ||<BR>
RV_8,094.07a kad atviṣanta sūrayas tira āpa iva sridhaḥ |<BR>
RV_8,094.07c arṣanti pūtadakṣasaḥ ||<BR>
RV_8,094.08a kad vo adya mahānāṃ devānām avo vṛṇe |<BR>
RV_8,094.08c tmanā ca dasmavarcasām ||<BR>
RV_8,094.09a ā ye viśvā pārthivāni paprathan rocanā divaḥ |<BR>
RV_8,094.09c marutaḥ somapītaye ||<BR>
RV_8,094.10a tyān nu pūtadakṣaso divo vo maruto huve |<BR>
RV_8,094.10c asya somasya pītaye ||<BR>
RV_8,094.11a tyān nu ye vi rodasī tastabhur maruto huve |<BR>
RV_8,094.11c asya somasya pītaye ||<BR>
RV_8,094.12a tyaṃ nu mārutaṃ gaṇaṃ giriṣṭhāṃ vṛṣaṇaṃ huve |<BR>
RV_8,094.12c asya somasya pītaye ||<BR>
<BR>
RV_8,095.01a ā tvā giro rathīr ivāsthuḥ suteṣu girvaṇaḥ |<BR>
RV_8,095.01c abhi tvā sam anūṣatendra vatsaṃ na mātaraḥ ||<BR>
RV_8,095.02a ā tvā śukrā acucyavuḥ sutāsa indra girvaṇaḥ |<BR>
RV_8,095.02c pibā tv asyāndhasa indra viśvāsu te hitam ||<BR>
RV_8,095.03a pibā somam madāya kam indra śyenābhṛtaṃ sutam |<BR>
RV_8,095.03c tvaṃ hi śaśvatīnām patī rājā viśām asi ||<BR>
RV_8,095.04a śrudhī havaṃ tiraścyā indra yas tvā saparyati |<BR>
RV_8,095.04c suvīryasya gomato rāyas pūrdhi mahāṃ asi ||<BR>
RV_8,095.05a indra yas te navīyasīṃ giram mandrām ajījanat |<BR>
RV_8,095.05c cikitvinmanasaṃ dhiyam pratnām ṛtasya pipyuṣīm ||<BR>
RV_8,095.06a tam u ṣṭavāma yaṃ gira indram ukthāni vāvṛdhuḥ |<BR>
RV_8,095.06c purūṇy asya pauṃsyā siṣāsanto vanāmahe ||<BR>
RV_8,095.07a eto nv indraṃ stavāma śuddhaṃ śuddhena sāmnā |<BR>
RV_8,095.07c śuddhair ukthair vāvṛdhvāṃsaṃ śuddha āśīrvān mamattu ||<BR>
RV_8,095.08a indra śuddho na ā gahi śuddhaḥ śuddhābhir ūtibhiḥ |<BR>
RV_8,095.08c śuddho rayiṃ ni dhāraya śuddho mamaddhi somyaḥ ||<BR>
RV_8,095.09a indra śuddho hi no rayiṃ śuddho ratnāni dāśuṣe |<BR>
RV_8,095.09c śuddho vṛtrāṇi jighnase śuddho vājaṃ siṣāsasi ||<BR>
<BR>
RV_8,096.01a asmā uṣāsa ātiranta yāmam indrāya naktam ūrmyāḥ suvācaḥ |<BR>
RV_8,096.01c asmā āpo mātaraḥ sapta tasthur nṛbhyas tarāya sindhavaḥ supārāḥ ||<BR>
RV_8,096.02a atividdhā vithureṇā cid astrā triḥ sapta sānu saṃhitā girīṇām |<BR>
RV_8,096.02c na tad devo na martyas tuturyād yāni pravṛddho vṛṣabhaś cakāra ||<BR>
RV_8,096.03a indrasya vajra āyaso nimiśla indrasya bāhvor bhūyiṣṭham ojaḥ |<BR>
RV_8,096.03c śīrṣann indrasya kratavo nireka āsann eṣanta śrutyā upāke ||<BR>
RV_8,096.04a manye tvā yajñiyaṃ yajñiyānām manye tvā cyavanam acyutānām |<BR>
RV_8,096.04c manye tvā satvanām indra ketum manye tvā vṛṣabhaṃ carṣaṇīnām ||<BR>
RV_8,096.05a ā yad vajram bāhvor indra dhatse madacyutam ahaye hantavā u |<BR>
RV_8,096.05c pra parvatā anavanta pra gāvaḥ pra brahmāṇo abhinakṣanta indram ||<BR>
RV_8,096.06a tam u ṣṭavāma ya imā jajāna viśvā jātāny avarāṇy asmāt |<BR>
RV_8,096.06c indreṇa mitraṃ didhiṣema gīrbhir upo namobhir vṛṣabhaṃ viśema ||<BR>
RV_8,096.07a vṛtrasya tvā śvasathād īṣamāṇā viśve devā ajahur ye sakhāyaḥ |<BR>
RV_8,096.07c marudbhir indra sakhyaṃ te astv athemā viśvāḥ pṛtanā jayāsi ||<BR>
RV_8,096.08a triḥ ṣaṣṭis tvā maruto vāvṛdhānā usrā iva rāśayo yajñiyāsaḥ |<BR>
RV_8,096.08c upa tvemaḥ kṛdhi no bhāgadheyaṃ śuṣmaṃ ta enā haviṣā vidhema ||<BR>
RV_8,096.09a tigmam āyudham marutām anīkaṃ kas ta indra prati vajraṃ dadharṣa |<BR>
RV_8,096.09c anāyudhāso asurā adevāś cakreṇa tāṃ apa vapa ṛjīṣin ||<BR>
RV_8,096.10a maha ugrāya tavase suvṛktim preraya śivatamāya paśvaḥ |<BR>
RV_8,096.10c girvāhase gira indrāya pūrvīr dhehi tanve kuvid aṅga vedat ||<BR>
RV_8,096.11a ukthavāhase vibhve manīṣāṃ druṇā na pāram īrayā nadīnām |<BR>
RV_8,096.11c ni spṛśa dhiyā tanvi śrutasya juṣṭatarasya kuvid aṅga vedat ||<BR>
RV_8,096.12a tad viviḍḍhi yat ta indro jujoṣat stuhi suṣṭutiṃ namasā vivāsa |<BR>
RV_8,096.12c upa bhūṣa jaritar mā ruvaṇyaḥ śrāvayā vācaṃ kuvid aṅga vedat ||<BR>
RV_8,096.13a ava drapso aṃśumatīm atiṣṭhad iyānaḥ kṛṣṇo daśabhiḥ sahasraiḥ |<BR>
RV_8,096.13c āvat tam indraḥ śacyā dhamantam apa snehitīr nṛmaṇā adhatta ||<BR>
RV_8,096.14a drapsam apaśyaṃ viṣuṇe carantam upahvare nadyo aṃśumatyāḥ |<BR>
RV_8,096.14c nabho na kṛṣṇam avatasthivāṃsam iṣyāmi vo vṛṣaṇo yudhyatājau ||<BR>
RV_8,096.15a adha drapso aṃśumatyā upasthe 'dhārayat tanvaṃ titviṣāṇaḥ |<BR>
RV_8,096.15c viśo adevīr abhy ācarantīr bṛhaspatinā yujendraḥ sasāhe ||<BR>
RV_8,096.16a tvaṃ ha tyat saptabhyo jāyamāno 'śatrubhyo abhavaḥ śatrur indra |<BR>
RV_8,096.16c gūḷhe dyāvāpṛthivī anv avindo vibhumadbhyo bhuvanebhyo raṇaṃ dhāḥ ||<BR>
RV_8,096.17a tvaṃ ha tyad apratimānam ojo vajreṇa vajrin dhṛṣito jaghantha |<BR>
RV_8,096.17c tvaṃ śuṣṇasyāvātiro vadhatrais tvaṃ gā indra śacyed avindaḥ ||<BR>
RV_8,096.18a tvaṃ ha tyad vṛṣabha carṣaṇīnāṃ ghano vṛtrāṇāṃ taviṣo babhūtha |<BR>
RV_8,096.18c tvaṃ sindhūṃr asṛjas tastabhānān tvam apo ajayo dāsapatnīḥ ||<BR>
RV_8,096.19a sa sukratū raṇitā yaḥ suteṣv anuttamanyur yo aheva revān |<BR>
RV_8,096.19c ya eka in nary apāṃsi kartā sa vṛtrahā pratīd anyam āhuḥ ||<BR>
RV_8,096.20a sa vṛtrahendraś carṣaṇīdhṛt taṃ suṣṭutyā havyaṃ huvema |<BR>
RV_8,096.20c sa prāvitā maghavā no 'dhivaktā sa vājasya śravasyasya dātā ||<BR>
RV_8,096.21a sa vṛtrahendra ṛbhukṣāḥ sadyo jajñāno havyo babhūva |<BR>
RV_8,096.21c kṛṇvann apāṃsi naryā purūṇi somo na pīto havyaḥ sakhibhyaḥ ||<BR>
<BR>
RV_8,097.01a yā indra bhuja ābharaḥ svarvāṃ asurebhyaḥ |<BR>
RV_8,097.01c stotāram in maghavann asya vardhaya ye ca tve vṛktabarhiṣaḥ ||<BR>
RV_8,097.02a yam indra dadhiṣe tvam aśvaṃ gām bhāgam avyayam |<BR>
RV_8,097.02c yajamāne sunvati dakṣiṇāvati tasmin taṃ dhehi mā paṇau ||<BR>
RV_8,097.03a ya indra sasty avrato 'nuṣvāpam adevayuḥ |<BR>
RV_8,097.03c svaiḥ ṣa evair mumurat poṣyaṃ rayiṃ sanutar dhehi taṃ tataḥ ||<BR>
RV_8,097.04a yac chakrāsi parāvati yad arvāvati vṛtrahan |<BR>
RV_8,097.04c atas tvā gīrbhir dyugad indra keśibhiḥ sutāvāṃ ā vivāsati ||<BR>
RV_8,097.05a yad vāsi rocane divaḥ samudrasyādhi viṣṭapi |<BR>
RV_8,097.05c yat pārthive sadane vṛtrahantama yad antarikṣa ā gahi ||<BR>
RV_8,097.06a sa naḥ someṣu somapāḥ suteṣu śavasas pate |<BR>
RV_8,097.06c mādayasva rādhasā sūnṛtāvatendra rāyā parīṇasā ||<BR>
RV_8,097.07a mā na indra parā vṛṇag bhavā naḥ sadhamādyaḥ |<BR>
RV_8,097.07c tvaṃ na ūtī tvam in na āpyam mā na indra parā vṛṇak ||<BR>
RV_8,097.08a asme indra sacā sute ni ṣadā pītaye madhu |<BR>
RV_8,097.08c kṛdhī jaritre maghavann avo mahad asme indra sacā sute ||<BR>
RV_8,097.09a na tvā devāsa āśata na martyāso adrivaḥ |<BR>
RV_8,097.09c viśvā jātāni śavasābhibhūr asi na tvā devāsa āśata ||<BR>
RV_8,097.10a viśvāḥ pṛtanā abhibhūtaraṃ naraṃ sajūs tatakṣur indraṃ jajanuś ca rājase |<BR>
RV_8,097.10c kratvā variṣṭhaṃ vara āmurim utogram ojiṣṭhaṃ tavasaṃ tarasvinam ||<BR>
RV_8,097.11a sam īṃ rebhāso asvarann indraṃ somasya pītaye |<BR>
RV_8,097.11c svarpatiṃ yad īṃ vṛdhe dhṛtavrato hy ojasā sam ūtibhiḥ ||<BR>
RV_8,097.12a nemiṃ namanti cakṣasā meṣaṃ viprā abhisvarā |<BR>
RV_8,097.12c sudītayo vo adruho 'pi karṇe tarasvinaḥ sam ṛkvabhiḥ ||<BR>
RV_8,097.13a tam indraṃ johavīmi maghavānam ugraṃ satrā dadhānam apratiṣkutaṃ śavāṃsi |<BR>
RV_8,097.13c maṃhiṣṭho gīrbhir ā ca yajñiyo vavartad rāye no viśvā supathā kṛṇotu vajrī ||<BR>
RV_8,097.14a tvam pura indra cikid enā vy ojasā śaviṣṭha śakra nāśayadhyai |<BR>
RV_8,097.14c tvad viśvāni bhuvanāni vajrin dyāvā rejete pṛthivī ca bhīṣā ||<BR>
RV_8,097.15a tan ma ṛtam indra śūra citra pātv apo na vajrin duritāti parṣi bhūri |<BR>
RV_8,097.15c kadā na indra rāya ā daśasyer viśvapsnyasya spṛhayāyyasya rājan ||<BR>
<BR>
RV_8,098.01a indrāya sāma gāyata viprāya bṛhate bṛhat |<BR>
RV_8,098.01c dharmakṛte vipaścite panasyave ||<BR>
RV_8,098.02a tvam indrābhibhūr asi tvaṃ sūryam arocayaḥ |<BR>
RV_8,098.02c viśvakarmā viśvadevo mahāṃ asi ||<BR>
RV_8,098.03a vibhrājañ jyotiṣā svar agaccho rocanaṃ divaḥ |<BR>
RV_8,098.03c devās ta indra sakhyāya yemire ||<BR>
RV_8,098.04a endra no gadhi priyaḥ satrājid agohyaḥ |<BR>
RV_8,098.04c girir na viśvatas pṛthuḥ patir divaḥ ||<BR>
RV_8,098.05a abhi hi satya somapā ubhe babhūtha rodasī |<BR>
RV_8,098.05c indrāsi sunvato vṛdhaḥ patir divaḥ ||<BR>
RV_8,098.06a tvaṃ hi śaśvatīnām indra dartā purām asi |<BR>
RV_8,098.06c hantā dasyor manor vṛdhaḥ patir divaḥ ||<BR>
RV_8,098.07a adhā hīndra girvaṇa upa tvā kāmān mahaḥ sasṛjmahe |<BR>
RV_8,098.07c udeva yanta udabhiḥ ||<BR>
RV_8,098.08a vār ṇa tvā yavyābhir vardhanti śūra brahmāṇi |<BR>
RV_8,098.08c vāvṛdhvāṃsaṃ cid adrivo dive-dive ||<BR>
RV_8,098.09a yuñjanti harī iṣirasya gāthayorau ratha uruyuge |<BR>
RV_8,098.09c indravāhā vacoyujā ||<BR>
RV_8,098.10a tvaṃ na indrā bharaṃ ojo nṛmṇaṃ śatakrato vicarṣaṇe |<BR>
RV_8,098.10c ā vīram pṛtanāṣaham ||<BR>
RV_8,098.11a tvaṃ hi naḥ pitā vaso tvam mātā śatakrato babhūvitha |<BR>
RV_8,098.11c adhā te sumnam īmahe ||<BR>
RV_8,098.12a tvāṃ śuṣmin puruhūta vājayantam upa bruve śatakrato |<BR>
RV_8,098.12c sa no rāsva suvīryam ||<BR>
<BR>
RV_8,099.01a tvām idā hyo naro 'pīpyan vajrin bhūrṇayaḥ |<BR>
RV_8,099.01c sa indra stomavāhasām iha śrudhy upa svasaram ā gahi ||<BR>
RV_8,099.02a matsvā suśipra harivas tad īmahe tve ā bhūṣanti vedhasaḥ |<BR>
RV_8,099.02c tava śravāṃsy upamāny ukthyā suteṣv indra girvaṇaḥ ||<BR>
RV_8,099.03a śrāyanta iva sūryaṃ viśved indrasya bhakṣata |<BR>
RV_8,099.03c vasūni jāte janamāna ojasā prati bhāgaṃ na dīdhima ||<BR>
RV_8,099.04a anarśarātiṃ vasudām upa stuhi bhadrā indrasya rātayaḥ |<BR>
RV_8,099.04c so asya kāmaṃ vidhato na roṣati mano dānāya codayan ||<BR>
RV_8,099.05a tvam indra pratūrtiṣv abhi viśvā asi spṛdhaḥ |<BR>
RV_8,099.05c aśastihā janitā viśvatūr asi tvaṃ tūrya taruṣyataḥ ||<BR>
RV_8,099.06a anu te śuṣmaṃ turayantam īyatuḥ kṣoṇī śiśuṃ na mātarā |<BR>
RV_8,099.06c viśvās te spṛdhaḥ śnathayanta manyave vṛtraṃ yad indra tūrvasi ||<BR>
RV_8,099.07a ita ūtī vo ajaram prahetāram aprahitam |<BR>
RV_8,099.07c āśuṃ jetāraṃ hetāraṃ rathītamam atūrtaṃ tugryāvṛdham ||<BR>
RV_8,099.08a iṣkartāram aniṣkṛtaṃ sahaskṛtaṃ śatamūtiṃ śatakratum |<BR>
RV_8,099.08c samānam indram avase havāmahe vasavānaṃ vasūjuvam ||<BR>
<BR>
RV_8,100.01a ayaṃ ta emi tanvā purastād viśve devā abhi mā yanti paścāt |<BR>
RV_8,100.01c yadā mahyaṃ dīdharo bhāgam indrād in mayā kṛṇavo vīryāṇi ||<BR>
RV_8,100.02a dadhāmi te madhuno bhakṣam agre hitas te bhāgaḥ suto astu somaḥ |<BR>
RV_8,100.02c asaś ca tvaṃ dakṣiṇataḥ sakhā me 'dhā vṛtrāṇi jaṅghanāva bhūri ||<BR>
RV_8,100.03a pra su stomam bharata vājayanta indrāya satyaṃ yadi satyam asti |<BR>
RV_8,100.03c nendro astīti nema u tva āha ka īṃ dadarśa kam abhi ṣṭavāma ||<BR>
RV_8,100.04a ayam asmi jaritaḥ paśya meha viśvā jātāny abhy asmi mahnā |<BR>
RV_8,100.04c ṛtasya mā pradiśo vardhayanty ādardiro bhuvanā dardarīmi ||<BR>
RV_8,100.05a ā yan mā venā aruhann ṛtasyaṃ ekam āsīnaṃ haryatasya pṛṣṭhe |<BR>
RV_8,100.05c manaś cin me hṛda ā praty avocad acikradañ chiśumantaḥ sakhāyaḥ ||<BR>
RV_8,100.06a viśvet tā te savaneṣu pravācyā yā cakartha maghavann indra sunvate |<BR>
RV_8,100.06c pārāvataṃ yat purusambhṛtaṃ vasv apāvṛṇoḥ śarabhāya ṛṣibandhave ||<BR>
RV_8,100.07a pra nūnaṃ dhāvatā pṛthaṅ neha yo vo avāvarīt |<BR>
RV_8,100.07c ni ṣīṃ vṛtrasya marmaṇi vajram indro apīpatat ||<BR>
RV_8,100.08a manojavā ayamāna āyasīm atarat puram |<BR>
RV_8,100.08c divaṃ suparṇo gatvāya somaṃ vajriṇa ābharat ||<BR>
RV_8,100.09a samudre antaḥ śayata udnā vajro abhīvṛtaḥ |<BR>
RV_8,100.09c bharanty asmai saṃyataḥ puraḥprasravaṇā balim ||<BR>
RV_8,100.10a yad vāg vadanty avicetanāni rāṣṭrī devānāṃ niṣasāda mandrā |<BR>
RV_8,100.10c catasra ūrjaṃ duduhe payāṃsi kva svid asyāḥ paramaṃ jagāma ||<BR>
RV_8,100.11a devīṃ vācam ajanayanta devās tāṃ viśvarūpāḥ paśavo vadanti |<BR>
RV_8,100.11c sā no mandreṣam ūrjaṃ duhānā dhenur vāg asmān upa suṣṭutaitu ||<BR>
RV_8,100.12a sakhe viṣṇo vitaraṃ vi kramasva dyaur dehi lokaṃ vajrāya viṣkabhe |<BR>
RV_8,100.12c hanāva vṛtraṃ riṇacāva sindhūn indrasya yantu prasave visṛṣṭāḥ ||<BR>
<BR>
RV_8,101.01a ṛdhag itthā sa martyaḥ śaśame devatātaye |<BR>
RV_8,101.01c yo nūnam mitrāvaruṇāv abhiṣṭaya ācakre havyadātaye ||<BR>
RV_8,101.02a varṣiṣṭhakṣatrā urucakṣasā narā rājānā dīrghaśruttamā |<BR>
RV_8,101.02c tā bāhutā na daṃsanā ratharyataḥ sākaṃ sūryasya raśmibhiḥ ||<BR>
RV_8,101.03a pra yo vām mitrāvaruṇājiro dūto adravat |<BR>
RV_8,101.03c ayaḥśīrṣā maderaghuḥ ||<BR>
RV_8,101.04a na yaḥ sampṛcche na punar havītave na saṃvādāya ramate |<BR>
RV_8,101.04c tasmān no adya samṛter uruṣyatam bāhubhyāṃ na uruṣyatam ||<BR>
RV_8,101.05a pra mitrāya prāryamṇe sacathyam ṛtāvaso |<BR>
RV_8,101.05c varūthyaṃ varuṇe chandyaṃ vaca stotraṃ rājasu gāyata ||<BR>
RV_8,101.06a te hinvire aruṇaṃ jenyaṃ vasv ekam putraṃ tisṝṇām |<BR>
RV_8,101.06c te dhāmāny amṛtā martyānām adabdhā abhi cakṣate ||<BR>
RV_8,101.07a ā me vacāṃsy udyatā dyumattamāni kartvā |<BR>
RV_8,101.07c ubhā yātaṃ nāsatyā sajoṣasā prati havyāni vītaye ||<BR>
RV_8,101.08a rātiṃ yad vām arakṣasaṃ havāmahe yuvābhyāṃ vājinīvasū |<BR>
RV_8,101.08c prācīṃ hotrām pratirantāv itaṃ narā gṛṇānā jamadagninā ||<BR>
RV_8,101.09a ā no yajñaṃ divispṛśaṃ vāyo yāhi sumanmabhiḥ |<BR>
RV_8,101.09c antaḥ pavitra upari śrīṇāno 'yaṃ śukro ayāmi te ||<BR>
RV_8,101.10a vety adhvaryuḥ pathibhī rajiṣṭhaiḥ prati havyāni vītaye |<BR>
RV_8,101.10c adhā niyutva ubhayasya naḥ piba śuciṃ somaṃ gavāśiram ||<BR>
RV_8,101.11a baṇ mahāṃ asi sūrya baḷ āditya mahāṃ asi |<BR>
RV_8,101.11c mahas te sato mahimā panasyate 'ddhā deva mahāṃ asi ||<BR>
RV_8,101.12a baṭ sūrya śravasā mahāṃ asi satrā deva mahāṃ asi |<BR>
RV_8,101.12c mahnā devānām asuryaḥ purohito vibhu jyotir adābhyam ||<BR>
RV_8,101.13a iyaṃ yā nīcy arkiṇī rūpā rohiṇyā kṛtā |<BR>
RV_8,101.13c citreva praty adarśy āyaty antar daśasu bāhuṣu ||<BR>
RV_8,101.14a prajā ha tisro atyāyam īyur ny anyā arkam abhito viviśre |<BR>
RV_8,101.14c bṛhad dha tasthau bhuvaneṣv antaḥ pavamāno harita ā viveśa ||<BR>
RV_8,101.15a mātā rudrāṇāṃ duhitā vasūnāṃ svasādityānām amṛtasya nābhiḥ |<BR>
RV_8,101.15c pra nu vocaṃ cikituṣe janāya mā gām anāgām aditiṃ vadhiṣṭa ||<BR>
RV_8,101.16a vacovidaṃ vācam udīrayantīṃ viśvābhir dhībhir upatiṣṭhamānām |<BR>
RV_8,101.16c devīṃ devebhyaḥ pary eyuṣīṃ gām ā māvṛkta martyo dabhracetāḥ ||<BR>
<BR>
RV_8,102.01a tvam agne bṛhad vayo dadhāsi deva dāśuṣe |<BR>
RV_8,102.01c kavir gṛhapatir yuvā ||<BR>
RV_8,102.02a sa na īḷānayā saha devāṃ agne duvasyuvā |<BR>
RV_8,102.02c cikid vibhānav ā vaha ||<BR>
RV_8,102.03a tvayā ha svid yujā vayaṃ codiṣṭhena yaviṣṭhya |<BR>
RV_8,102.03c abhi ṣmo vājasātaye ||<BR>
RV_8,102.04a aurvabhṛguvac chucim apnavānavad ā huve |<BR>
RV_8,102.04c agniṃ samudravāsasam ||<BR>
RV_8,102.05a huve vātasvanaṃ kavim parjanyakrandyaṃ sahaḥ |<BR>
RV_8,102.05c agniṃ samudravāsasam ||<BR>
RV_8,102.06a ā savaṃ savitur yathā bhagasyeva bhujiṃ huve |<BR>
RV_8,102.06c agniṃ samudravāsasam ||<BR>
RV_8,102.07a agniṃ vo vṛdhantam adhvarāṇām purūtamam |<BR>
RV_8,102.07c acchā naptre sahasvate ||<BR>
RV_8,102.08a ayaṃ yathā na ābhuvat tvaṣṭā rūpeva takṣyā |<BR>
RV_8,102.08c asya kratvā yaśasvataḥ ||<BR>
RV_8,102.09a ayaṃ viśvā abhi śriyo 'gnir deveṣu patyate |<BR>
RV_8,102.09c ā vājair upa no gamat ||<BR>
RV_8,102.10a viśveṣām iha stuhi hotṝṇāṃ yaśastamam |<BR>
RV_8,102.10c agniṃ yajñeṣu pūrvyam ||<BR>
RV_8,102.11a śīram pāvakaśociṣaṃ jyeṣṭho yo dameṣv ā |<BR>
RV_8,102.11c dīdāya dīrghaśruttamaḥ ||<BR>
RV_8,102.12a tam arvantaṃ na sānasiṃ gṛṇīhi vipra śuṣmiṇam |<BR>
RV_8,102.12c mitraṃ na yātayajjanam ||<BR>
RV_8,102.13a upa tvā jāmayo giro dediśatīr haviṣkṛtaḥ |<BR>
RV_8,102.13c vāyor anīke asthiran ||<BR>
RV_8,102.14a yasya tridhātv avṛtam barhis tasthāv asaṃdinam |<BR>
RV_8,102.14c āpaś cin ni dadhā padam ||<BR>
RV_8,102.15a padaṃ devasya mīḷhuṣo 'nādhṛṣṭābhir ūtibhiḥ |<BR>
RV_8,102.15c bhadrā sūrya ivopadṛk ||<BR>
RV_8,102.16a agne ghṛtasya dhītibhis tepāno deva śociṣā |<BR>
RV_8,102.16c ā devān vakṣi yakṣi ca ||<BR>
RV_8,102.17a taṃ tvājananta mātaraḥ kaviṃ devāso aṅgiraḥ |<BR>
RV_8,102.17c havyavāham amartyam ||<BR>
RV_8,102.18a pracetasaṃ tvā kave 'gne dūtaṃ vareṇyam |<BR>
RV_8,102.18c havyavāhaṃ ni ṣedire ||<BR>
RV_8,102.19a nahi me asty aghnyā na svadhitir vananvati |<BR>
RV_8,102.19c athaitādṛg bharāmi te ||<BR>
RV_8,102.20a yad agne kāni kāni cid ā te dārūṇi dadhmasi |<BR>
RV_8,102.20c tā juṣasva yaviṣṭhya ||<BR>
RV_8,102.21a yad atty upajihvikā yad vamro atisarpati |<BR>
RV_8,102.21c sarvaṃ tad astu te ghṛtam ||<BR>
RV_8,102.22a agnim indhāno manasā dhiyaṃ saceta martyaḥ |<BR>
RV_8,102.22c agnim īdhe vivasvabhiḥ ||<BR>
<BR>
RV_8,103.01a adarśi gātuvittamo yasmin vratāny ādadhuḥ |<BR>
RV_8,103.01c upo ṣu jātam āryasya vardhanam agniṃ nakṣanta no giraḥ ||<BR>
RV_8,103.02a pra daivodāso agnir devāṃ acchā na majmanā |<BR>
RV_8,103.02c anu mātaram pṛthivīṃ vi vāvṛte tasthau nākasya sānavi ||<BR>
RV_8,103.03a yasmād rejanta kṛṣṭayaś carkṛtyāni kṛṇvataḥ |<BR>
RV_8,103.03c sahasrasām medhasātāv iva tmanāgniṃ dhībhiḥ saparyata ||<BR>
RV_8,103.04a pra yaṃ rāye ninīṣasi marto yas te vaso dāśat |<BR>
RV_8,103.04c sa vīraṃ dhatte agna ukthaśaṃsinaṃ tmanā sahasrapoṣiṇam ||<BR>
RV_8,103.05a sa dṛḷhe cid abhi tṛṇatti vājam arvatā sa dhatte akṣiti śravaḥ |<BR>
RV_8,103.05c tve devatrā sadā purūvaso viśvā vāmāni dhīmahi ||<BR>
RV_8,103.06a yo viśvā dayate vasu hotā mandro janānām |<BR>
RV_8,103.06c madhor na pātrā prathamāny asmai pra stomā yanty agnaye ||<BR>
RV_8,103.07a aśvaṃ na gīrbhī rathyaṃ sudānavo marmṛjyante devayavaḥ |<BR>
RV_8,103.07c ubhe toke tanaye dasma viśpate parṣi rādho maghonām ||<BR>
RV_8,103.08a pra maṃhiṣṭhāya gāyata ṛtāvne bṛhate śukraśociṣe |<BR>
RV_8,103.08c upastutāso agnaye ||<BR>
RV_8,103.09a ā vaṃsate maghavā vīravad yaśaḥ samiddho dyumny āhutaḥ |<BR>
RV_8,103.09c kuvin no asya sumatir navīyasy acchā vājebhir āgamat ||<BR>
RV_8,103.10a preṣṭham u priyāṇāṃ stuhy āsāvātithim |<BR>
RV_8,103.10c agniṃ rathānāṃ yamam ||<BR>
RV_8,103.11a uditā yo niditā veditā vasv ā yajñiyo vavartati |<BR>
RV_8,103.11c duṣṭarā yasya pravaṇe normayo dhiyā vājaṃ siṣāsataḥ ||<BR>
RV_8,103.12a mā no hṛṇītām atithir vasur agniḥ purupraśasta eṣaḥ |<BR>
RV_8,103.12c yaḥ suhotā svadhvaraḥ ||<BR>
RV_8,103.13a mo te riṣan ye acchoktibhir vaso 'gne kebhiś cid evaiḥ |<BR>
RV_8,103.13c kīriś cid dhi tvām īṭṭe dūtyāya rātahavyaḥ svadhvaraḥ ||<BR>
RV_8,103.14a āgne yāhi marutsakhā rudrebhiḥ somapītaye |<BR>
RV_8,103.14c sobharyā upa suṣṭutim mādayasva svarṇare ||<BR>
<BR>
<BR>
<BR>
_____________________________________________________________<BR>
<BR>
<BR>
<BR>
 <BR>
Ṛgveda 9<BR>
<BR>
<BR>
<BR>
RV_9,001.01a svādiṣṭhayā madiṣṭhayā pavasva soma dhārayā |<BR>
RV_9,001.01c indrāya pātave sutaḥ ||<BR>
RV_9,001.02a rakṣohā viśvacarṣaṇir abhi yonim ayohatam |<BR>
RV_9,001.02c druṇā sadhastham āsadat ||<BR>
RV_9,001.03a varivodhātamo bhava maṃhiṣṭho vṛtrahantamaḥ |<BR>
RV_9,001.03c parṣi rādho maghonām ||<BR>
RV_9,001.04a abhy arṣa mahānāṃ devānāṃ vītim andhasā |<BR>
RV_9,001.04c abhi vājam uta śravaḥ ||<BR>
RV_9,001.05a tvām acchā carāmasi tad id arthaṃ dive-dive |<BR>
RV_9,001.05c indo tve na āśasaḥ ||<BR>
RV_9,001.06a punāti te parisrutaṃ somaṃ sūryasya duhitā |<BR>
RV_9,001.06c vāreṇa śaśvatā tanā ||<BR>
RV_9,001.07a tam īm aṇvīḥ samarya ā gṛbhṇanti yoṣaṇo daśa |<BR>
RV_9,001.07c svasāraḥ pārye divi ||<BR>
RV_9,001.08a tam īṃ hinvanty agruvo dhamanti bākuraṃ dṛtim |<BR>
RV_9,001.08c tridhātu vāraṇam madhu ||<BR>
RV_9,001.09a abhīmam aghnyā uta śrīṇanti dhenavaḥ śiśum |<BR>
RV_9,001.09c somam indrāya pātave ||<BR>
RV_9,001.10a asyed indro madeṣv ā viśvā vṛtrāṇi jighnate |<BR>
RV_9,001.10c śūro maghā ca maṃhate ||<BR>
<BR>
RV_9,002.01a pavasva devavīr ati pavitraṃ soma raṃhyā |<BR>
RV_9,002.01c indram indo vṛṣā viśa ||<BR>
RV_9,002.02a ā vacyasva mahi psaro vṛṣendo dyumnavattamaḥ |<BR>
RV_9,002.02c ā yoniṃ dharṇasiḥ sadaḥ ||<BR>
RV_9,002.03a adhukṣata priyam madhu dhārā sutasya vedhasaḥ |<BR>
RV_9,002.03c apo vasiṣṭa sukratuḥ ||<BR>
RV_9,002.04a mahāntaṃ tvā mahīr anv āpo arṣanti sindhavaḥ |<BR>
RV_9,002.04c yad gobhir vāsayiṣyase ||<BR>
RV_9,002.05a samudro apsu māmṛje viṣṭambho dharuṇo divaḥ |<BR>
RV_9,002.05c somaḥ pavitre asmayuḥ ||<BR>
RV_9,002.06a acikradad vṛṣā harir mahān mitro na darśataḥ |<BR>
RV_9,002.06c saṃ sūryeṇa rocate ||<BR>
RV_9,002.07a giras ta inda ojasā marmṛjyante apasyuvaḥ |<BR>
RV_9,002.07c yābhir madāya śumbhase ||<BR>
RV_9,002.08a taṃ tvā madāya ghṛṣvaya u lokakṛtnum īmahe |<BR>
RV_9,002.08c tava praśastayo mahīḥ ||<BR>
RV_9,002.09a asmabhyam indav indrayur madhvaḥ pavasva dhārayā |<BR>
RV_9,002.09c parjanyo vṛṣṭimāṃ iva ||<BR>
RV_9,002.10a goṣā indo nṛṣā asy aśvasā vājasā uta |<BR>
RV_9,002.10c ātmā yajñasya pūrvyaḥ ||<BR>
<BR>
RV_9,003.01a eṣa devo amartyaḥ parṇavīr iva dīyati |<BR>
RV_9,003.01c abhi droṇāny āsadam ||<BR>
RV_9,003.02a eṣa devo vipā kṛto 'ti hvarāṃsi dhāvati |<BR>
RV_9,003.02c pavamāno adābhyaḥ ||<BR>
RV_9,003.03a eṣa devo vipanyubhiḥ pavamāna ṛtāyubhiḥ |<BR>
RV_9,003.03c harir vājāya mṛjyate ||<BR>
RV_9,003.04a eṣa viśvāni vāryā śūro yann iva satvabhiḥ |<BR>
RV_9,003.04c pavamānaḥ siṣāsati ||<BR>
RV_9,003.05a eṣa devo ratharyati pavamāno daśasyati |<BR>
RV_9,003.05c āviṣ kṛṇoti vagvanum ||<BR>
RV_9,003.06a eṣa viprair abhiṣṭuto 'po devo vi gāhate |<BR>
RV_9,003.06c dadhad ratnāni dāśuṣe ||<BR>
RV_9,003.07a eṣa divaṃ vi dhāvati tiro rajāṃsi dhārayā |<BR>
RV_9,003.07c pavamānaḥ kanikradat ||<BR>
RV_9,003.08a eṣa divaṃ vy āsarat tiro rajāṃsy aspṛtaḥ |<BR>
RV_9,003.08c pavamānaḥ svadhvaraḥ ||<BR>
RV_9,003.09a eṣa pratnena janmanā devo devebhyaḥ sutaḥ |<BR>
RV_9,003.09c hariḥ pavitre arṣati ||<BR>
RV_9,003.10a eṣa u sya puruvrato jajñāno janayann iṣaḥ |<BR>
RV_9,003.10c dhārayā pavate sutaḥ ||<BR>
<BR>
RV_9,004.01a sanā ca soma jeṣi ca pavamāna mahi śravaḥ |<BR>
RV_9,004.01c athā no vasyasas kṛdhi ||<BR>
RV_9,004.02a sanā jyotiḥ sanā svar viśvā ca soma saubhagā |<BR>
RV_9,004.02c athā no vasyasas kṛdhi ||<BR>
RV_9,004.03a sanā dakṣam uta kratum apa soma mṛdho jahi |<BR>
RV_9,004.03c athā no vasyasas kṛdhi ||<BR>
RV_9,004.04a pavītāraḥ punītana somam indrāya pātave |<BR>
RV_9,004.04c athā no vasyasas kṛdhi ||<BR>
RV_9,004.05a tvaṃ sūrye na ā bhaja tava kratvā tavotibhiḥ |<BR>
RV_9,004.05c athā no vasyasas kṛdhi ||<BR>
RV_9,004.06a tava kratvā tavotibhir jyok paśyema sūryam |<BR>
RV_9,004.06c athā no vasyasas kṛdhi ||<BR>
RV_9,004.07a abhy arṣa svāyudha soma dvibarhasaṃ rayim |<BR>
RV_9,004.07c athā no vasyasas kṛdhi ||<BR>
RV_9,004.08a abhy arṣānapacyuto rayiṃ samatsu sāsahiḥ |<BR>
RV_9,004.08c athā no vasyasas kṛdhi ||<BR>
RV_9,004.09a tvāṃ yajñair avīvṛdhan pavamāna vidharmaṇi |<BR>
RV_9,004.09c athā no vasyasas kṛdhi ||<BR>
RV_9,004.10a rayiṃ naś citram aśvinam indo viśvāyum ā bhara |<BR>
RV_9,004.10c athā no vasyasas kṛdhi ||<BR>
<BR>
RV_9,005.01a samiddho viśvatas patiḥ pavamāno vi rājati |<BR>
RV_9,005.01c prīṇan vṛṣā kanikradat ||<BR>
RV_9,005.02a tanūnapāt pavamānaḥ śṛṅge śiśāno arṣati |<BR>
RV_9,005.02c antarikṣeṇa rārajat ||<BR>
RV_9,005.03a īḷenyaḥ pavamāno rayir vi rājati dyumān |<BR>
RV_9,005.03c madhor dhārābhir ojasā ||<BR>
RV_9,005.04a barhiḥ prācīnam ojasā pavamāna stṛṇan hariḥ |<BR>
RV_9,005.04c deveṣu deva īyate ||<BR>
RV_9,005.05a ud ātair jihate bṛhad dvāro devīr hiraṇyayīḥ |<BR>
RV_9,005.05c pavamānena suṣṭutāḥ ||<BR>
RV_9,005.06a suśilpe bṛhatī mahī pavamāno vṛṣaṇyati |<BR>
RV_9,005.06c naktoṣāsā na darśate ||<BR>
RV_9,005.07a ubhā devā nṛcakṣasā hotārā daivyā huve |<BR>
RV_9,005.07c pavamāna indro vṛṣā ||<BR>
RV_9,005.08a bhāratī pavamānasya sarasvatīḷā mahī |<BR>
RV_9,005.08c imaṃ no yajñam ā gaman tisro devīḥ supeśasaḥ ||<BR>
RV_9,005.09a tvaṣṭāram agrajāṃ gopām puroyāvānam ā huve |<BR>
RV_9,005.09c indur indro vṛṣā hariḥ pavamānaḥ prajāpatiḥ ||<BR>
RV_9,005.10a vanaspatim pavamāna madhvā sam aṅgdhi dhārayā |<BR>
RV_9,005.10c sahasravalśaṃ haritam bhrājamānaṃ hiraṇyayam ||<BR>
RV_9,005.11a viśve devāḥ svāhākṛtim pavamānasyā gata |<BR>
RV_9,005.11c vāyur bṛhaspatiḥ sūryo 'gnir indraḥ sajoṣasaḥ ||<BR>
<BR>
RV_9,006.01a mandrayā soma dhārayā vṛṣā pavasva devayuḥ |<BR>
RV_9,006.01c avyo vāreṣv asmayuḥ ||<BR>
RV_9,006.02a abhi tyam madyam madam indav indra iti kṣara |<BR>
RV_9,006.02c abhi vājino arvataḥ ||<BR>
RV_9,006.03a abhi tyam pūrvyam madaṃ suvāno arṣa pavitra ā |<BR>
RV_9,006.03c abhi vājam uta śravaḥ ||<BR>
RV_9,006.04a anu drapsāsa indava āpo na pravatāsaran |<BR>
RV_9,006.04c punānā indram āśata ||<BR>
RV_9,006.05a yam atyam iva vājinam mṛjanti yoṣaṇo daśa |<BR>
RV_9,006.05c vane krīḷantam atyavim ||<BR>
RV_9,006.06a taṃ gobhir vṛṣaṇaṃ rasam madāya devavītaye |<BR>
RV_9,006.06c sutam bharāya saṃ sṛja ||<BR>
RV_9,006.07a devo devāya dhārayendrāya pavate sutaḥ |<BR>
RV_9,006.07c payo yad asya pīpayat ||<BR>
RV_9,006.08a ātmā yajñasya raṃhyā suṣvāṇaḥ pavate sutaḥ |<BR>
RV_9,006.08c pratnaṃ ni pāti kāvyam ||<BR>
RV_9,006.09a evā punāna indrayur madam madiṣṭha vītaye |<BR>
RV_9,006.09c guhā cid dadhiṣe giraḥ ||<BR>
<BR>
RV_9,007.01a asṛgram indavaḥ pathā dharmann ṛtasya suśriyaḥ |<BR>
RV_9,007.01c vidānā asya yojanam ||<BR>
RV_9,007.02a pra dhārā madhvo agriyo mahīr apo vi gāhate |<BR>
RV_9,007.02c havir haviṣṣu vandyaḥ ||<BR>
RV_9,007.03a pra yujo vāco agriyo vṛṣāva cakradad vane |<BR>
RV_9,007.03c sadmābhi satyo adhvaraḥ ||<BR>
RV_9,007.04a pari yat kāvyā kavir nṛmṇā vasāno arṣati |<BR>
RV_9,007.04c svar vājī siṣāsati ||<BR>
RV_9,007.05a pavamāno abhi spṛdho viśo rājeva sīdati |<BR>
RV_9,007.05c yad īm ṛṇvanti vedhasaḥ ||<BR>
RV_9,007.06a avyo vāre pari priyo harir vaneṣu sīdati |<BR>
RV_9,007.06c rebho vanuṣyate matī ||<BR>
RV_9,007.07a sa vāyum indram aśvinā sākam madena gacchati |<BR>
RV_9,007.07c raṇā yo asya dharmabhiḥ ||<BR>
RV_9,007.08a ā mitrāvaruṇā bhagam madhvaḥ pavanta ūrmayaḥ |<BR>
RV_9,007.08c vidānā asya śakmabhiḥ ||<BR>
RV_9,007.09a asmabhyaṃ rodasī rayim madhvo vājasya sātaye |<BR>
RV_9,007.09c śravo vasūni saṃ jitam ||<BR>
<BR>
RV_9,008.01a ete somā abhi priyam indrasya kāmam akṣaran |<BR>
RV_9,008.01c vardhanto asya vīryam ||<BR>
RV_9,008.02a punānāsaś camūṣado gacchanto vāyum aśvinā |<BR>
RV_9,008.02c te no dhāntu suvīryam ||<BR>
RV_9,008.03a indrasya soma rādhase punāno hārdi codaya |<BR>
RV_9,008.03c ṛtasya yonim āsadam ||<BR>
RV_9,008.04a mṛjanti tvā daśa kṣipo hinvanti sapta dhītayaḥ |<BR>
RV_9,008.04c anu viprā amādiṣuḥ ||<BR>
RV_9,008.05a devebhyas tvā madāya kaṃ sṛjānam ati meṣyaḥ |<BR>
RV_9,008.05c saṃ gobhir vāsayāmasi ||<BR>
RV_9,008.06a punānaḥ kalaśeṣv ā vastrāṇy aruṣo hariḥ |<BR>
RV_9,008.06c pari gavyāny avyata ||<BR>
RV_9,008.07a maghona ā pavasva no jahi viśvā apa dviṣaḥ |<BR>
RV_9,008.07c indo sakhāyam ā viśa ||<BR>
RV_9,008.08a vṛṣṭiṃ divaḥ pari srava dyumnam pṛthivyā adhi |<BR>
RV_9,008.08c saho naḥ soma pṛtsu dhāḥ ||<BR>
RV_9,008.09a nṛcakṣasaṃ tvā vayam indrapītaṃ svarvidam |<BR>
RV_9,008.09c bhakṣīmahi prajām iṣam ||<BR>
<BR>
RV_9,009.01a pari priyā divaḥ kavir vayāṃsi naptyor hitaḥ |<BR>
RV_9,009.01c suvāno yāti kavikratuḥ ||<BR>
RV_9,009.02a pra-pra kṣayāya panyase janāya juṣṭo adruhe |<BR>
RV_9,009.02c vīty arṣa caniṣṭhayā ||<BR>
RV_9,009.03a sa sūnur mātarā śucir jāto jāte arocayat |<BR>
RV_9,009.03c mahān mahī ṛtāvṛdhā ||<BR>
RV_9,009.04a sa sapta dhītibhir hito nadyo ajinvad adruhaḥ |<BR>
RV_9,009.04c yā ekam akṣi vāvṛdhuḥ ||<BR>
RV_9,009.05a tā abhi santam astṛtam mahe yuvānam ā dadhuḥ |<BR>
RV_9,009.05c indum indra tava vrate ||<BR>
RV_9,009.06a abhi vahnir amartyaḥ sapta paśyati vāvahiḥ |<BR>
RV_9,009.06c krivir devīr atarpayat ||<BR>
RV_9,009.07a avā kalpeṣu naḥ pumas tamāṃsi soma yodhyā |<BR>
RV_9,009.07c tāni punāna jaṅghanaḥ ||<BR>
RV_9,009.08a nū navyase navīyase sūktāya sādhayā pathaḥ |<BR>
RV_9,009.08c pratnavad rocayā rucaḥ ||<BR>
RV_9,009.09a pavamāna mahi śravo gām aśvaṃ rāsi vīravat |<BR>
RV_9,009.09c sanā medhāṃ sanā svaḥ ||<BR>
<BR>
RV_9,010.01a pra svānāso rathā ivārvanto na śravasyavaḥ |<BR>
RV_9,010.01c somāso rāye akramuḥ ||<BR>
RV_9,010.02a hinvānāso rathā iva dadhanvire gabhastyoḥ |<BR>
RV_9,010.02c bharāsaḥ kāriṇām iva ||<BR>
RV_9,010.03a rājāno na praśastibhiḥ somāso gobhir añjate |<BR>
RV_9,010.03c yajño na sapta dhātṛbhiḥ ||<BR>
RV_9,010.04a pari suvānāsa indavo madāya barhaṇā girā |<BR>
RV_9,010.04c sutā arṣanti dhārayā ||<BR>
RV_9,010.05a āpānāso vivasvato jananta uṣaso bhagam |<BR>
RV_9,010.05c sūrā aṇvaṃ vi tanvate ||<BR>
RV_9,010.06a apa dvārā matīnām pratnā ṛṇvanti kāravaḥ |<BR>
RV_9,010.06c vṛṣṇo harasa āyavaḥ ||<BR>
RV_9,010.07a samīcīnāsa āsate hotāraḥ saptajāmayaḥ |<BR>
RV_9,010.07c padam ekasya piprataḥ ||<BR>
RV_9,010.08a nābhā nābhiṃ na ā dade cakṣuś cit sūrye sacā |<BR>
RV_9,010.08c kaver apatyam ā duhe ||<BR>
RV_9,010.09a abhi priyā divas padam adhvaryubhir guhā hitam |<BR>
RV_9,010.09c sūraḥ paśyati cakṣasā ||<BR>
<BR>
RV_9,011.01a upāsmai gāyatā naraḥ pavamānāyendave |<BR>
RV_9,011.01c abhi devāṃ iyakṣate ||<BR>
RV_9,011.02a abhi te madhunā payo 'tharvāṇo aśiśrayuḥ |<BR>
RV_9,011.02c devaṃ devāya devayu ||<BR>
RV_9,011.03a sa naḥ pavasva śaṃ gave śaṃ janāya śam arvate |<BR>
RV_9,011.03c śaṃ rājann oṣadhībhyaḥ ||<BR>
RV_9,011.04a babhrave nu svatavase 'ruṇāya divispṛśe |<BR>
RV_9,011.04c somāya gātham arcata ||<BR>
RV_9,011.05a hastacyutebhir adribhiḥ sutaṃ somam punītana |<BR>
RV_9,011.05c madhāv ā dhāvatā madhu ||<BR>
RV_9,011.06a namased upa sīdata dadhned abhi śrīṇītana |<BR>
RV_9,011.06c indum indre dadhātana ||<BR>
RV_9,011.07a amitrahā vicarṣaṇiḥ pavasva soma śaṃ gave |<BR>
RV_9,011.07c devebhyo anukāmakṛt ||<BR>
RV_9,011.08a indrāya soma pātave madāya pari ṣicyase |<BR>
RV_9,011.08c manaścin manasas patiḥ ||<BR>
RV_9,011.09a pavamāna suvīryaṃ rayiṃ soma rirīhi naḥ |<BR>
RV_9,011.09c indav indreṇa no yujā ||<BR>
<BR>
RV_9,012.01a somā asṛgram indavaḥ sutā ṛtasya sādane |<BR>
RV_9,012.01c indrāya madhumattamāḥ ||<BR>
RV_9,012.02a abhi viprā anūṣata gāvo vatsaṃ na mātaraḥ |<BR>
RV_9,012.02c indraṃ somasya pītaye ||<BR>
RV_9,012.03a madacyut kṣeti sādane sindhor ūrmā vipaścit |<BR>
RV_9,012.03c somo gaurī adhi śritaḥ ||<BR>
RV_9,012.04a divo nābhā vicakṣaṇo 'vyo vāre mahīyate |<BR>
RV_9,012.04c somo yaḥ sukratuḥ kaviḥ ||<BR>
RV_9,012.05a yaḥ somaḥ kalaśeṣv āṃ antaḥ pavitra āhitaḥ |<BR>
RV_9,012.05c tam induḥ pari ṣasvaje ||<BR>
RV_9,012.06a pra vācam indur iṣyati samudrasyādhi viṣṭapi |<BR>
RV_9,012.06c jinvan kośam madhuścutam ||<BR>
RV_9,012.07a nityastotro vanaspatir dhīnām antaḥ sabardughaḥ |<BR>
RV_9,012.07c hinvāno mānuṣā yugā ||<BR>
RV_9,012.08a abhi priyā divas padā somo hinvāno arṣati |<BR>
RV_9,012.08c viprasya dhārayā kaviḥ ||<BR>
RV_9,012.09a ā pavamāna dhāraya rayiṃ sahasravarcasam |<BR>
RV_9,012.09c asme indo svābhuvam ||<BR>
<BR>
RV_9,013.01a somaḥ punāno arṣati sahasradhāro atyaviḥ |<BR>
RV_9,013.01c vāyor indrasya niṣkṛtam ||<BR>
RV_9,013.02a pavamānam avasyavo vipram abhi pra gāyata |<BR>
RV_9,013.02c suṣvāṇaṃ devavītaye ||<BR>
RV_9,013.03a pavante vājasātaye somāḥ sahasrapājasaḥ |<BR>
RV_9,013.03c gṛṇānā devavītaye ||<BR>
RV_9,013.04a uta no vājasātaye pavasva bṛhatīr iṣaḥ |<BR>
RV_9,013.04c dyumad indo suvīryam ||<BR>
RV_9,013.05a te naḥ sahasriṇaṃ rayim pavantām ā suvīryam |<BR>
RV_9,013.05c suvānā devāsa indavaḥ ||<BR>
RV_9,013.06a atyā hiyānā na hetṛbhir asṛgraṃ vājasātaye |<BR>
RV_9,013.06c vi vāram avyam āśavaḥ ||<BR>
RV_9,013.07a vāśrā arṣantīndavo 'bhi vatsaṃ na dhenavaḥ |<BR>
RV_9,013.07c dadhanvire gabhastyoḥ ||<BR>
RV_9,013.08a juṣṭa indrāya matsaraḥ pavamāna kanikradat |<BR>
RV_9,013.08c viśvā apa dviṣo jahi ||<BR>
RV_9,013.09a apaghnanto arāvṇaḥ pavamānāḥ svardṛśaḥ |<BR>
RV_9,013.09c yonāv ṛtasya sīdata ||<BR>
<BR>
RV_9,014.01a pari prāsiṣyadat kaviḥ sindhor ūrmāv adhi śritaḥ |<BR>
RV_9,014.01c kāram bibhrat puruspṛham ||<BR>
RV_9,014.02a girā yadī sabandhavaḥ pañca vrātā apasyavaḥ |<BR>
RV_9,014.02c pariṣkṛṇvanti dharṇasim ||<BR>
RV_9,014.03a ād asya śuṣmiṇo rase viśve devā amatsata |<BR>
RV_9,014.03c yadī gobhir vasāyate ||<BR>
RV_9,014.04a niriṇāno vi dhāvati jahac charyāṇi tānvā |<BR>
RV_9,014.04c atrā saṃ jighnate yujā ||<BR>
RV_9,014.05a naptībhir yo vivasvataḥ śubhro na māmṛje yuvā |<BR>
RV_9,014.05c gāḥ kṛṇvāno na nirṇijam ||<BR>
RV_9,014.06a ati śritī tiraścatā gavyā jigāty aṇvyā |<BR>
RV_9,014.06c vagnum iyarti yaṃ vide ||<BR>
RV_9,014.07a abhi kṣipaḥ sam agmata marjayantīr iṣas patim |<BR>
RV_9,014.07c pṛṣṭhā gṛbhṇata vājinaḥ ||<BR>
RV_9,014.08a pari divyāni marmṛśad viśvāni soma pārthivā |<BR>
RV_9,014.08c vasūni yāhy asmayuḥ ||<BR>
<BR>
RV_9,015.01a eṣa dhiyā yāty aṇvyā śūro rathebhir āśubhiḥ |<BR>
RV_9,015.01c gacchann indrasya niṣkṛtam ||<BR>
RV_9,015.02a eṣa purū dhiyāyate bṛhate devatātaye |<BR>
RV_9,015.02c yatrāmṛtāsa āsate ||<BR>
RV_9,015.03a eṣa hito vi nīyate 'ntaḥ śubhrāvatā pathā |<BR>
RV_9,015.03c yadī tuñjanti bhūrṇayaḥ ||<BR>
RV_9,015.04a eṣa śṛṅgāṇi dodhuvac chiśīte yūthyo vṛṣā |<BR>
RV_9,015.04c nṛmṇā dadhāna ojasā ||<BR>
RV_9,015.05a eṣa rukmibhir īyate vājī śubhrebhir aṃśubhiḥ |<BR>
RV_9,015.05c patiḥ sindhūnām bhavan ||<BR>
RV_9,015.06a eṣa vasūni pibdanā paruṣā yayivāṃ ati |<BR>
RV_9,015.06c ava śādeṣu gacchati ||<BR>
RV_9,015.07a etam mṛjanti marjyam upa droṇeṣv āyavaḥ |<BR>
RV_9,015.07c pracakrāṇam mahīr iṣaḥ ||<BR>
RV_9,015.08a etam u tyaṃ daśa kṣipo mṛjanti sapta dhītayaḥ |<BR>
RV_9,015.08c svāyudham madintamam ||<BR>
<BR>
RV_9,016.01a pra te sotāra oṇyo rasam madāya ghṛṣvaye |<BR>
RV_9,016.01c sargo na takty etaśaḥ ||<BR>
RV_9,016.02a kratvā dakṣasya rathyam apo vasānam andhasā |<BR>
RV_9,016.02c goṣām aṇveṣu saścima ||<BR>
RV_9,016.03a anaptam apsu duṣṭaraṃ somam pavitra ā sṛja |<BR>
RV_9,016.03c punīhīndrāya pātave ||<BR>
RV_9,016.04a pra punānasya cetasā somaḥ pavitre arṣati |<BR>
RV_9,016.04c kratvā sadhastham āsadat ||<BR>
RV_9,016.05a pra tvā namobhir indava indra somā asṛkṣata |<BR>
RV_9,016.05c mahe bharāya kāriṇaḥ ||<BR>
RV_9,016.06a punāno rūpe avyaye viśvā arṣann abhi śriyaḥ |<BR>
RV_9,016.06c śūro na goṣu tiṣṭhati ||<BR>
RV_9,016.07a divo na sānu pipyuṣī dhārā sutasya vedhasaḥ |<BR>
RV_9,016.07c vṛthā pavitre arṣati ||<BR>
RV_9,016.08a tvaṃ soma vipaścitaṃ tanā punāna āyuṣu |<BR>
RV_9,016.08c avyo vāraṃ vi dhāvasi ||<BR>
<BR>
RV_9,017.01a pra nimneneva sindhavo ghnanto vṛtrāṇi bhūrṇayaḥ |<BR>
RV_9,017.01c somā asṛgram āśavaḥ ||<BR>
RV_9,017.02a abhi suvānāsa indavo vṛṣṭayaḥ pṛthivīm iva |<BR>
RV_9,017.02c indraṃ somāso akṣaran ||<BR>
RV_9,017.03a atyūrmir matsaro madaḥ somaḥ pavitre arṣati |<BR>
RV_9,017.03c vighnan rakṣāṃsi devayuḥ ||<BR>
RV_9,017.04a ā kalaśeṣu dhāvati pavitre pari ṣicyate |<BR>
RV_9,017.04c ukthair yajñeṣu vardhate ||<BR>
RV_9,017.05a ati trī soma rocanā rohan na bhrājase divam |<BR>
RV_9,017.05c iṣṇan sūryaṃ na codayaḥ ||<BR>
RV_9,017.06a abhi viprā anūṣata mūrdhan yajñasya kāravaḥ |<BR>
RV_9,017.06c dadhānāś cakṣasi priyam ||<BR>
RV_9,017.07a tam u tvā vājinaṃ naro dhībhir viprā avasyavaḥ |<BR>
RV_9,017.07c mṛjanti devatātaye ||<BR>
RV_9,017.08a madhor dhārām anu kṣara tīvraḥ sadhastham āsadaḥ |<BR>
RV_9,017.08c cārur ṛtāya pītaye ||<BR>
<BR>
RV_9,018.01a pari suvāno giriṣṭhāḥ pavitre somo akṣāḥ |<BR>
RV_9,018.01c madeṣu sarvadhā asi ||<BR>
RV_9,018.02a tvaṃ vipras tvaṃ kavir madhu pra jātam andhasaḥ |<BR>
RV_9,018.02c madeṣu sarvadhā asi ||<BR>
RV_9,018.03a tava viśve sajoṣaso devāsaḥ pītim āśata |<BR>
RV_9,018.03c madeṣu sarvadhā asi ||<BR>
RV_9,018.04a ā yo viśvāni vāryā vasūni hastayor dadhe |<BR>
RV_9,018.04c madeṣu sarvadhā asi ||<BR>
RV_9,018.05a ya ime rodasī mahī sam mātareva dohate |<BR>
RV_9,018.05c madeṣu sarvadhā asi ||<BR>
RV_9,018.06a pari yo rodasī ubhe sadyo vājebhir arṣati |<BR>
RV_9,018.06c madeṣu sarvadhā asi ||<BR>
RV_9,018.07a sa śuṣmī kalaśeṣv ā punāno acikradat |<BR>
RV_9,018.07c madeṣu sarvadhā asi ||<BR>
<BR>
RV_9,019.01a yat soma citram ukthyaṃ divyam pārthivaṃ vasu |<BR>
RV_9,019.01c tan naḥ punāna ā bhara ||<BR>
RV_9,019.02a yuvaṃ hi sthaḥ svarpatī indraś ca soma gopatī |<BR>
RV_9,019.02c īśānā pipyataṃ dhiyaḥ ||<BR>
RV_9,019.03a vṛṣā punāna āyuṣu stanayann adhi barhiṣi |<BR>
RV_9,019.03c hariḥ san yonim āsadat ||<BR>
RV_9,019.04a avāvaśanta dhītayo vṛṣabhasyādhi retasi |<BR>
RV_9,019.04c sūnor vatsasya mātaraḥ ||<BR>
RV_9,019.05a kuvid vṛṣaṇyantībhyaḥ punāno garbham ādadhat |<BR>
RV_9,019.05c yāḥ śukraṃ duhate payaḥ ||<BR>
RV_9,019.06a upa śikṣāpatasthuṣo bhiyasam ā dhehi śatruṣu |<BR>
RV_9,019.06c pavamāna vidā rayim ||<BR>
RV_9,019.07a ni śatroḥ soma vṛṣṇyaṃ ni śuṣmaṃ ni vayas tira |<BR>
RV_9,019.07c dūre vā sato anti vā ||<BR>
<BR>
RV_9,020.01a pra kavir devavītaye 'vyo vārebhir arṣati |<BR>
RV_9,020.01c sāhvān viśvā abhi spṛdhaḥ ||<BR>
RV_9,020.02a sa hi ṣmā jaritṛbhya ā vājaṃ gomantam invati |<BR>
RV_9,020.02c pavamānaḥ sahasriṇam ||<BR>
RV_9,020.03a pari viśvāni cetasā mṛśase pavase matī |<BR>
RV_9,020.03c sa naḥ soma śravo vidaḥ ||<BR>
RV_9,020.04a abhy arṣa bṛhad yaśo maghavadbhyo dhruvaṃ rayim |<BR>
RV_9,020.04c iṣaṃ stotṛbhya ā bhara ||<BR>
RV_9,020.05a tvaṃ rājeva suvrato giraḥ somā viveśitha |<BR>
RV_9,020.05c punāno vahne adbhuta ||<BR>
RV_9,020.06a sa vahnir apsu duṣṭaro mṛjyamāno gabhastyoḥ |<BR>
RV_9,020.06c somaś camūṣu sīdati ||<BR>
RV_9,020.07a krīḷur makho na maṃhayuḥ pavitraṃ soma gacchasi |<BR>
RV_9,020.07c dadhat stotre suvīryam ||<BR>
<BR>
RV_9,021.01a ete dhāvantīndavaḥ somā indrāya ghṛṣvayaḥ |<BR>
RV_9,021.01c matsarāsaḥ svarvidaḥ ||<BR>
RV_9,021.02a pravṛṇvanto abhiyujaḥ suṣvaye varivovidaḥ |<BR>
RV_9,021.02c svayaṃ stotre vayaskṛtaḥ ||<BR>
RV_9,021.03a vṛthā krīḷanta indavaḥ sadhastham abhy ekam it |<BR>
RV_9,021.03c sindhor ūrmā vy akṣaran ||<BR>
RV_9,021.04a ete viśvāni vāryā pavamānāsa āśata |<BR>
RV_9,021.04c hitā na saptayo rathe ||<BR>
RV_9,021.05a āsmin piśaṅgam indavo dadhātā venam ādiśe |<BR>
RV_9,021.05c yo asmabhyam arāvā ||<BR>
RV_9,021.06a ṛbhur na rathyaṃ navaṃ dadhātā ketam ādiśe |<BR>
RV_9,021.06c śukrāḥ pavadhvam arṇasā ||<BR>
RV_9,021.07a eta u tye avīvaśan kāṣṭhāṃ vājino akrata |<BR>
RV_9,021.07c sataḥ prāsāviṣur matim ||<BR>
<BR>
RV_9,022.01a ete somāsa āśavo rathā iva pra vājinaḥ |<BR>
RV_9,022.01c sargāḥ sṛṣṭā aheṣata ||<BR>
RV_9,022.02a ete vātā ivoravaḥ parjanyasyeva vṛṣṭayaḥ |<BR>
RV_9,022.02c agner iva bhramā vṛthā ||<BR>
RV_9,022.03a ete pūtā vipaścitaḥ somāso dadhyāśiraḥ |<BR>
RV_9,022.03c vipā vy ānaśur dhiyaḥ ||<BR>
RV_9,022.04a ete mṛṣṭā amartyāḥ sasṛvāṃso na śaśramuḥ |<BR>
RV_9,022.04c iyakṣantaḥ patho rajaḥ ||<BR>
RV_9,022.05a ete pṛṣṭhāni rodasor viprayanto vy ānaśuḥ |<BR>
RV_9,022.05c utedam uttamaṃ rajaḥ ||<BR>
RV_9,022.06a tantuṃ tanvānam uttamam anu pravata āśata |<BR>
RV_9,022.06c utedam uttamāyyam ||<BR>
RV_9,022.07a tvaṃ soma paṇibhya ā vasu gavyāni dhārayaḥ |<BR>
RV_9,022.07c tataṃ tantum acikradaḥ ||<BR>
<BR>
RV_9,023.01a somā asṛgram āśavo madhor madasya dhārayā |<BR>
RV_9,023.01c abhi viśvāni kāvyā ||<BR>
RV_9,023.02a anu pratnāsa āyavaḥ padaṃ navīyo akramuḥ |<BR>
RV_9,023.02c ruce jananta sūryam ||<BR>
RV_9,023.03a ā pavamāna no bharāryo adāśuṣo gayam |<BR>
RV_9,023.03c kṛdhi prajāvatīr iṣaḥ ||<BR>
RV_9,023.04a abhi somāsa āyavaḥ pavante madyam madam |<BR>
RV_9,023.04c abhi kośam madhuścutam ||<BR>
RV_9,023.05a somo arṣati dharṇasir dadhāna indriyaṃ rasam |<BR>
RV_9,023.05c suvīro abhiśastipāḥ ||<BR>
RV_9,023.06a indrāya soma pavase devebhyaḥ sadhamādyaḥ |<BR>
RV_9,023.06c indo vājaṃ siṣāsasi ||<BR>
RV_9,023.07a asya pītvā madānām indro vṛtrāṇy aprati |<BR>
RV_9,023.07c jaghāna jaghanac ca nu ||<BR>
<BR>
RV_9,024.01a pra somāso adhanviṣuḥ pavamānāsa indavaḥ |<BR>
RV_9,024.01c śrīṇānā apsu mṛñjata ||<BR>
RV_9,024.02a abhi gāvo adhanviṣur āpo na pravatā yatīḥ |<BR>
RV_9,024.02c punānā indram āśata ||<BR>
RV_9,024.03a pra pavamāna dhanvasi somendrāya pātave |<BR>
RV_9,024.03c nṛbhir yato vi nīyase ||<BR>
RV_9,024.04a tvaṃ soma nṛmādanaḥ pavasva carṣaṇīsahe |<BR>
RV_9,024.04c sasnir yo anumādyaḥ ||<BR>
RV_9,024.05a indo yad adribhiḥ sutaḥ pavitram paridhāvasi |<BR>
RV_9,024.05c aram indrasya dhāmne ||<BR>
RV_9,024.06a pavasva vṛtrahantamokthebhir anumādyaḥ |<BR>
RV_9,024.06c śuciḥ pāvako adbhutaḥ ||<BR>
RV_9,024.07a śuciḥ pāvaka ucyate somaḥ sutasya madhvaḥ |<BR>
RV_9,024.07c devāvīr aghaśaṃsahā ||<BR>
<BR>
RV_9,025.01a pavasva dakṣasādhano devebhyaḥ pītaye hare |<BR>
RV_9,025.01c marudbhyo vāyave madaḥ ||<BR>
RV_9,025.02a pavamāna dhiyā hito 'bhi yoniṃ kanikradat |<BR>
RV_9,025.02c dharmaṇā vāyum ā viśa ||<BR>
RV_9,025.03a saṃ devaiḥ śobhate vṛṣā kavir yonāv adhi priyaḥ |<BR>
RV_9,025.03c vṛtrahā devavītamaḥ ||<BR>
RV_9,025.04a viśvā rūpāṇy āviśan punāno yāti haryataḥ |<BR>
RV_9,025.04c yatrāmṛtāsa āsate ||<BR>
RV_9,025.05a aruṣo janayan giraḥ somaḥ pavata āyuṣak |<BR>
RV_9,025.05c indraṃ gacchan kavikratuḥ ||<BR>
RV_9,025.06a ā pavasva madintama pavitraṃ dhārayā kave |<BR>
RV_9,025.06c arkasya yonim āsadam ||<BR>
<BR>
RV_9,026.01a tam amṛkṣanta vājinam upasthe aditer adhi |<BR>
RV_9,026.01c viprāso aṇvyā dhiyā ||<BR>
RV_9,026.02a taṃ gāvo abhy anūṣata sahasradhāram akṣitam |<BR>
RV_9,026.02c induṃ dhartāram ā divaḥ ||<BR>
RV_9,026.03a taṃ vedhām medhayāhyan pavamānam adhi dyavi |<BR>
RV_9,026.03c dharṇasim bhūridhāyasam ||<BR>
RV_9,026.04a tam ahyan bhurijor dhiyā saṃvasānaṃ vivasvataḥ |<BR>
RV_9,026.04c patiṃ vāco adābhyam ||<BR>
RV_9,026.05a taṃ sānāv adhi jāmayo hariṃ hinvanty adribhiḥ |<BR>
RV_9,026.05c haryatam bhūricakṣasam ||<BR>
RV_9,026.06a taṃ tvā hinvanti vedhasaḥ pavamāna girāvṛdham |<BR>
RV_9,026.06c indav indrāya matsaram ||<BR>
<BR>
RV_9,027.01a eṣa kavir abhiṣṭutaḥ pavitre adhi tośate |<BR>
RV_9,027.01c punāno ghnann apa sridhaḥ ||<BR>
RV_9,027.02a eṣa indrāya vāyave svarjit pari ṣicyate |<BR>
RV_9,027.02c pavitre dakṣasādhanaḥ ||<BR>
RV_9,027.03a eṣa nṛbhir vi nīyate divo mūrdhā vṛṣā sutaḥ |<BR>
RV_9,027.03c somo vaneṣu viśvavit ||<BR>
RV_9,027.04a eṣa gavyur acikradat pavamāno hiraṇyayuḥ |<BR>
RV_9,027.04c induḥ satrājid astṛtaḥ ||<BR>
RV_9,027.05a eṣa sūryeṇa hāsate pavamāno adhi dyavi |<BR>
RV_9,027.05c pavitre matsaro madaḥ ||<BR>
RV_9,027.06a eṣa śuṣmy asiṣyadad antarikṣe vṛṣā hariḥ |<BR>
RV_9,027.06c punāna indur indram ā ||<BR>
<BR>
RV_9,028.01a eṣa vājī hito nṛbhir viśvavin manasas patiḥ |<BR>
RV_9,028.01c avyo vāraṃ vi dhāvati ||<BR>
RV_9,028.02a eṣa pavitre akṣarat somo devebhyaḥ sutaḥ |<BR>
RV_9,028.02c viśvā dhāmāny āviśan ||<BR>
RV_9,028.03a eṣa devaḥ śubhāyate 'dhi yonāv amartyaḥ |<BR>
RV_9,028.03c vṛtrahā devavītamaḥ ||<BR>
RV_9,028.04a eṣa vṛṣā kanikradad daśabhir jāmibhir yataḥ |<BR>
RV_9,028.04c abhi droṇāni dhāvati ||<BR>
RV_9,028.05a eṣa sūryam arocayat pavamāno vicarṣaṇiḥ |<BR>
RV_9,028.05c viśvā dhāmāni viśvavit ||<BR>
RV_9,028.06a eṣa śuṣmy adābhyaḥ somaḥ punāno arṣati |<BR>
RV_9,028.06c devāvīr aghaśaṃsahā ||<BR>
<BR>
RV_9,029.01a prāsya dhārā akṣaran vṛṣṇaḥ sutasyaujasā |<BR>
RV_9,029.01c devāṃ anu prabhūṣataḥ ||<BR>
RV_9,029.02a saptim mṛjanti vedhaso gṛṇantaḥ kāravo girā |<BR>
RV_9,029.02c jyotir jajñānam ukthyam ||<BR>
RV_9,029.03a suṣahā soma tāni te punānāya prabhūvaso |<BR>
RV_9,029.03c vardhā samudram ukthyam ||<BR>
RV_9,029.04a viśvā vasūni saṃjayan pavasva soma dhārayā |<BR>
RV_9,029.04c inu dveṣāṃsi sadhryak ||<BR>
RV_9,029.05a rakṣā su no araruṣaḥ svanāt samasya kasya cit |<BR>
RV_9,029.05c nido yatra mumucmahe ||<BR>
RV_9,029.06a endo pārthivaṃ rayiṃ divyam pavasva dhārayā |<BR>
RV_9,029.06c dyumantaṃ śuṣmam ā bhara ||<BR>
<BR>
RV_9,030.01a pra dhārā asya śuṣmiṇo vṛthā pavitre akṣaran |<BR>
RV_9,030.01c punāno vācam iṣyati ||<BR>
RV_9,030.02a indur hiyānaḥ sotṛbhir mṛjyamānaḥ kanikradat |<BR>
RV_9,030.02c iyarti vagnum indriyam ||<BR>
RV_9,030.03a ā naḥ śuṣmaṃ nṛṣāhyaṃ vīravantam puruspṛham |<BR>
RV_9,030.03c pavasva soma dhārayā ||<BR>
RV_9,030.04a pra somo ati dhārayā pavamāno asiṣyadat |<BR>
RV_9,030.04c abhi droṇāny āsadam ||<BR>
RV_9,030.05a apsu tvā madhumattamaṃ hariṃ hinvanty adribhiḥ |<BR>
RV_9,030.05c indav indrāya pītaye ||<BR>
RV_9,030.06a sunotā madhumattamaṃ somam indrāya vajriṇe |<BR>
RV_9,030.06c cāruṃ śardhāya matsaram ||<BR>
<BR>
RV_9,031.01a pra somāsaḥ svādhyaḥ pavamānāso akramuḥ |<BR>
RV_9,031.01c rayiṃ kṛṇvanti cetanam ||<BR>
RV_9,031.02a divas pṛthivyā adhi bhavendo dyumnavardhanaḥ |<BR>
RV_9,031.02c bhavā vājānām patiḥ ||<BR>
RV_9,031.03a tubhyaṃ vātā abhipriyas tubhyam arṣanti sindhavaḥ |<BR>
RV_9,031.03c soma vardhanti te mahaḥ ||<BR>
RV_9,031.04a ā pyāyasva sam etu te viśvataḥ soma vṛṣṇyam |<BR>
RV_9,031.04c bhavā vājasya saṃgathe ||<BR>
RV_9,031.05a tubhyaṃ gāvo ghṛtam payo babhro duduhre akṣitam |<BR>
RV_9,031.05c varṣiṣṭhe adhi sānavi ||<BR>
RV_9,031.06a svāyudhasya te sato bhuvanasya pate vayam |<BR>
RV_9,031.06c indo sakhitvam uśmasi ||<BR>
<BR>
RV_9,032.01a pra somāso madacyutaḥ śravase no maghonaḥ |<BR>
RV_9,032.01c sutā vidathe akramuḥ ||<BR>
RV_9,032.02a ād īṃ tritasya yoṣaṇo hariṃ hinvanty adribhiḥ |<BR>
RV_9,032.02c indum indrāya pītaye ||<BR>
RV_9,032.03a ād īṃ haṃso yathā gaṇaṃ viśvasyāvīvaśan matim |<BR>
RV_9,032.03c atyo na gobhir ajyate ||<BR>
RV_9,032.04a ubhe somāvacākaśan mṛgo na takto arṣasi |<BR>
RV_9,032.04c sīdann ṛtasya yonim ā ||<BR>
RV_9,032.05a abhi gāvo anūṣata yoṣā jāram iva priyam |<BR>
RV_9,032.05c agann ājiṃ yathā hitam ||<BR>
RV_9,032.06a asme dhehi dyumad yaśo maghavadbhyaś ca mahyaṃ ca |<BR>
RV_9,032.06c sanim medhām uta śravaḥ ||<BR>
<BR>
RV_9,033.01a pra somāso vipaścito 'pāṃ na yanty ūrmayaḥ |<BR>
RV_9,033.01c vanāni mahiṣā iva ||<BR>
RV_9,033.02a abhi droṇāni babhravaḥ śukrā ṛtasya dhārayā |<BR>
RV_9,033.02c vājaṃ gomantam akṣaran ||<BR>
RV_9,033.03a sutā indrāya vāyave varuṇāya marudbhyaḥ |<BR>
RV_9,033.03c somā arṣanti viṣṇave ||<BR>
RV_9,033.04a tisro vāca ud īrate gāvo mimanti dhenavaḥ |<BR>
RV_9,033.04c harir eti kanikradat ||<BR>
RV_9,033.05a abhi brahmīr anūṣata yahvīr ṛtasya mātaraḥ |<BR>
RV_9,033.05c marmṛjyante divaḥ śiśum ||<BR>
RV_9,033.06a rāyaḥ samudrāṃś caturo 'smabhyaṃ soma viśvataḥ |<BR>
RV_9,033.06c ā pavasva sahasriṇaḥ ||<BR>
<BR>
RV_9,034.01a pra suvāno dhārayā tanendur hinvāno arṣati |<BR>
RV_9,034.01c rujad dṛḷhā vy ojasā ||<BR>
RV_9,034.02a suta indrāya vāyave varuṇāya marudbhyaḥ |<BR>
RV_9,034.02c somo arṣati viṣṇave ||<BR>
RV_9,034.03a vṛṣāṇaṃ vṛṣabhir yataṃ sunvanti somam adribhiḥ |<BR>
RV_9,034.03c duhanti śakmanā payaḥ ||<BR>
RV_9,034.04a bhuvat tritasya marjyo bhuvad indrāya matsaraḥ |<BR>
RV_9,034.04c saṃ rūpair ajyate hariḥ ||<BR>
RV_9,034.05a abhīm ṛtasya viṣṭapaṃ duhate pṛśnimātaraḥ |<BR>
RV_9,034.05c cāru priyatamaṃ haviḥ ||<BR>
RV_9,034.06a sam enam ahrutā imā giro arṣanti sasrutaḥ |<BR>
RV_9,034.06c dhenūr vāśro avīvaśat ||<BR>
<BR>
RV_9,035.01a ā naḥ pavasva dhārayā pavamāna rayim pṛthum |<BR>
RV_9,035.01c yayā jyotir vidāsi naḥ ||<BR>
RV_9,035.02a indo samudramīṅkhaya pavasva viśvamejaya |<BR>
RV_9,035.02c rāyo dhartā na ojasā ||<BR>
RV_9,035.03a tvayā vīreṇa vīravo 'bhi ṣyāma pṛtanyataḥ |<BR>
RV_9,035.03c kṣarā ṇo abhi vāryam ||<BR>
RV_9,035.04a pra vājam indur iṣyati siṣāsan vājasā ṛṣiḥ |<BR>
RV_9,035.04c vratā vidāna āyudhā ||<BR>
RV_9,035.05a taṃ gīrbhir vācamīṅkhayam punānaṃ vāsayāmasi |<BR>
RV_9,035.05c somaṃ janasya gopatim ||<BR>
RV_9,035.06a viśvo yasya vrate jano dādhāra dharmaṇas pateḥ |<BR>
RV_9,035.06c punānasya prabhūvasoḥ ||<BR>
<BR>
RV_9,036.01a asarji rathyo yathā pavitre camvoḥ sutaḥ |<BR>
RV_9,036.01c kārṣman vājī ny akramīt ||<BR>
RV_9,036.02a sa vahniḥ soma jāgṛviḥ pavasva devavīr ati |<BR>
RV_9,036.02c abhi kośam madhuścutam ||<BR>
RV_9,036.03a sa no jyotīṃṣi pūrvya pavamāna vi rocaya |<BR>
RV_9,036.03c kratve dakṣāya no hinu ||<BR>
RV_9,036.04a śumbhamāna ṛtāyubhir mṛjyamāno gabhastyoḥ |<BR>
RV_9,036.04c pavate vāre avyaye ||<BR>
RV_9,036.05a sa viśvā dāśuṣe vasu somo divyāni pārthivā |<BR>
RV_9,036.05c pavatām āntarikṣyā ||<BR>
RV_9,036.06a ā divas pṛṣṭham aśvayur gavyayuḥ soma rohasi |<BR>
RV_9,036.06c vīrayuḥ śavasas pate ||<BR>
<BR>
RV_9,037.01a sa sutaḥ pītaye vṛṣā somaḥ pavitre arṣati |<BR>
RV_9,037.01c vighnan rakṣāṃsi devayuḥ ||<BR>
RV_9,037.02a sa pavitre vicakṣaṇo harir arṣati dharṇasiḥ |<BR>
RV_9,037.02c abhi yoniṃ kanikradat ||<BR>
RV_9,037.03a sa vājī rocanā divaḥ pavamāno vi dhāvati |<BR>
RV_9,037.03c rakṣohā vāram avyayam ||<BR>
RV_9,037.04a sa tritasyādhi sānavi pavamāno arocayat |<BR>
RV_9,037.04c jāmibhiḥ sūryaṃ saha ||<BR>
RV_9,037.05a sa vṛtrahā vṛṣā suto varivovid adābhyaḥ |<BR>
RV_9,037.05c somo vājam ivāsarat ||<BR>
RV_9,037.06a sa devaḥ kavineṣito 'bhi droṇāni dhāvati |<BR>
RV_9,037.06c indur indrāya maṃhanā ||<BR>
<BR>
RV_9,038.01a eṣa u sya vṛṣā ratho 'vyo vārebhir arṣati |<BR>
RV_9,038.01c gacchan vājaṃ sahasriṇam ||<BR>
RV_9,038.02a etaṃ tritasya yoṣaṇo hariṃ hinvanty adribhiḥ |<BR>
RV_9,038.02c indum indrāya pītaye ||<BR>
RV_9,038.03a etaṃ tyaṃ harito daśa marmṛjyante apasyuvaḥ |<BR>
RV_9,038.03c yābhir madāya śumbhate ||<BR>
RV_9,038.04a eṣa sya mānuṣīṣv ā śyeno na vikṣu sīdati |<BR>
RV_9,038.04c gacchañ jāro na yoṣitam ||<BR>
RV_9,038.05a eṣa sya madyo raso 'va caṣṭe divaḥ śiśuḥ |<BR>
RV_9,038.05c ya indur vāram āviśat ||<BR>
RV_9,038.06a eṣa sya pītaye suto harir arṣati dharṇasiḥ |<BR>
RV_9,038.06c krandan yonim abhi priyam ||<BR>
<BR>
RV_9,039.01a āśur arṣa bṛhanmate pari priyeṇa dhāmnā |<BR>
RV_9,039.01c yatra devā iti bravan ||<BR>
RV_9,039.02a pariṣkṛṇvann aniṣkṛtaṃ janāya yātayann iṣaḥ |<BR>
RV_9,039.02c vṛṣṭiṃ divaḥ pari srava ||<BR>
RV_9,039.03a suta eti pavitra ā tviṣiṃ dadhāna ojasā |<BR>
RV_9,039.03c vicakṣāṇo virocayan ||<BR>
RV_9,039.04a ayaṃ sa yo divas pari raghuyāmā pavitra ā |<BR>
RV_9,039.04c sindhor ūrmā vy akṣarat ||<BR>
RV_9,039.05a āvivāsan parāvato atho arvāvataḥ sutaḥ |<BR>
RV_9,039.05c indrāya sicyate madhu ||<BR>
RV_9,039.06a samīcīnā anūṣata hariṃ hinvanty adribhiḥ |<BR>
RV_9,039.06c yonāv ṛtasya sīdata ||<BR>
<BR>
RV_9,040.01a punāno akramīd abhi viśvā mṛdho vicarṣaṇiḥ |<BR>
RV_9,040.01c śumbhanti vipraṃ dhītibhiḥ ||<BR>
RV_9,040.02a ā yonim aruṇo ruhad gamad indraṃ vṛṣā sutaḥ |<BR>
RV_9,040.02c dhruve sadasi sīdati ||<BR>
RV_9,040.03a nū no rayim mahām indo 'smabhyaṃ soma viśvataḥ |<BR>
RV_9,040.03c ā pavasva sahasriṇam ||<BR>
RV_9,040.04a viśvā soma pavamāna dyumnānīndav ā bhara |<BR>
RV_9,040.04c vidāḥ sahasriṇīr iṣaḥ ||<BR>
RV_9,040.05a sa naḥ punāna ā bhara rayiṃ stotre suvīryam |<BR>
RV_9,040.05c jaritur vardhayā giraḥ ||<BR>
RV_9,040.06a punāna indav ā bhara soma dvibarhasaṃ rayim |<BR>
RV_9,040.06c vṛṣann indo na ukthyam ||<BR>
<BR>
RV_9,041.01a pra ye gāvo na bhūrṇayas tveṣā ayāso akramuḥ |<BR>
RV_9,041.01c ghnantaḥ kṛṣṇām apa tvacam ||<BR>
RV_9,041.02a suvitasya manāmahe 'ti setuṃ durāvyam |<BR>
RV_9,041.02c sāhvāṃso dasyum avratam ||<BR>
RV_9,041.03a śṛṇve vṛṣṭer iva svanaḥ pavamānasya śuṣmiṇaḥ |<BR>
RV_9,041.03c caranti vidyuto divi ||<BR>
RV_9,041.04a ā pavasva mahīm iṣaṃ gomad indo hiraṇyavat |<BR>
RV_9,041.04c aśvāvad vājavat sutaḥ ||<BR>
RV_9,041.05a sa pavasva vicarṣaṇa ā mahī rodasī pṛṇa |<BR>
RV_9,041.05c uṣāḥ sūryo na raśmibhiḥ ||<BR>
RV_9,041.06a pari ṇaḥ śarmayantyā dhārayā soma viśvataḥ |<BR>
RV_9,041.06c sarā raseva viṣṭapam ||<BR>
<BR>
RV_9,042.01a janayan rocanā divo janayann apsu sūryam |<BR>
RV_9,042.01c vasāno gā apo hariḥ ||<BR>
RV_9,042.02a eṣa pratnena manmanā devo devebhyas pari |<BR>
RV_9,042.02c dhārayā pavate sutaḥ ||<BR>
RV_9,042.03a vāvṛdhānāya tūrvaye pavante vājasātaye |<BR>
RV_9,042.03c somāḥ sahasrapājasaḥ ||<BR>
RV_9,042.04a duhānaḥ pratnam it payaḥ pavitre pari ṣicyate |<BR>
RV_9,042.04c krandan devāṃ ajījanat ||<BR>
RV_9,042.05a abhi viśvāni vāryābhi devāṃ ṛtāvṛdhaḥ |<BR>
RV_9,042.05c somaḥ punāno arṣati ||<BR>
RV_9,042.06a goman naḥ soma vīravad aśvāvad vājavat sutaḥ |<BR>
RV_9,042.06c pavasva bṛhatīr iṣaḥ ||<BR>
<BR>
RV_9,043.01a yo atya iva mṛjyate gobhir madāya haryataḥ |<BR>
RV_9,043.01c taṃ gīrbhir vāsayāmasi ||<BR>
RV_9,043.02a taṃ no viśvā avasyuvo giraḥ śumbhanti pūrvathā |<BR>
RV_9,043.02c indum indrāya pītaye ||<BR>
RV_9,043.03a punāno yāti haryataḥ somo gīrbhiḥ pariṣkṛtaḥ |<BR>
RV_9,043.03c viprasya medhyātitheḥ ||<BR>
RV_9,043.04a pavamāna vidā rayim asmabhyaṃ soma suśriyam |<BR>
RV_9,043.04c indo sahasravarcasam ||<BR>
RV_9,043.05a indur atyo na vājasṛt kanikranti pavitra ā |<BR>
RV_9,043.05c yad akṣār ati devayuḥ ||<BR>
RV_9,043.06a pavasva vājasātaye viprasya gṛṇato vṛdhe |<BR>
RV_9,043.06c soma rāsva suvīryam ||<BR>
<BR>
RV_9,044.01a pra ṇa indo mahe tana ūrmiṃ na bibhrad arṣasi |<BR>
RV_9,044.01c abhi devāṃ ayāsyaḥ ||<BR>
RV_9,044.02a matī juṣṭo dhiyā hitaḥ somo hinve parāvati |<BR>
RV_9,044.02c viprasya dhārayā kaviḥ ||<BR>
RV_9,044.03a ayaṃ deveṣu jāgṛviḥ suta eti pavitra ā |<BR>
RV_9,044.03c somo yāti vicarṣaṇiḥ ||<BR>
RV_9,044.04a sa naḥ pavasva vājayuś cakrāṇaś cārum adhvaram |<BR>
RV_9,044.04c barhiṣmāṃ ā vivāsati ||<BR>
RV_9,044.05a sa no bhagāya vāyave vipravīraḥ sadāvṛdhaḥ |<BR>
RV_9,044.05c somo deveṣv ā yamat ||<BR>
RV_9,044.06a sa no adya vasuttaye kratuvid gātuvittamaḥ |<BR>
RV_9,044.06c vājaṃ jeṣi śravo bṛhat ||<BR>
<BR>
RV_9,045.01a sa pavasva madāya kaṃ nṛcakṣā devavītaye |<BR>
RV_9,045.01c indav indrāya pītaye ||<BR>
RV_9,045.02a sa no arṣābhi dūtyaṃ tvam indrāya tośase |<BR>
RV_9,045.02c devān sakhibhya ā varam ||<BR>
RV_9,045.03a uta tvām aruṇaṃ vayaṃ gobhir añjmo madāya kam |<BR>
RV_9,045.03c vi no rāye duro vṛdhi ||<BR>
RV_9,045.04a aty ū pavitram akramīd vājī dhuraṃ na yāmani |<BR>
RV_9,045.04c indur deveṣu patyate ||<BR>
RV_9,045.05a sam ī sakhāyo asvaran vane krīḷantam atyavim |<BR>
RV_9,045.05c induṃ nāvā anūṣata ||<BR>
RV_9,045.06a tayā pavasva dhārayā yayā pīto vicakṣase |<BR>
RV_9,045.06c indo stotre suvīryam ||<BR>
<BR>
RV_9,046.01a asṛgran devavītaye 'tyāsaḥ kṛtvyā iva |<BR>
RV_9,046.01c kṣarantaḥ parvatāvṛdhaḥ ||<BR>
RV_9,046.02a pariṣkṛtāsa indavo yoṣeva pitryāvatī |<BR>
RV_9,046.02c vāyuṃ somā asṛkṣata ||<BR>
RV_9,046.03a ete somāsa indavaḥ prayasvantaś camū sutāḥ |<BR>
RV_9,046.03c indraṃ vardhanti karmabhiḥ ||<BR>
RV_9,046.04a ā dhāvatā suhastyaḥ śukrā gṛbhṇīta manthinā |<BR>
RV_9,046.04c gobhiḥ śrīṇīta matsaram ||<BR>
RV_9,046.05a sa pavasva dhanañjaya prayantā rādhaso mahaḥ |<BR>
RV_9,046.05c asmabhyaṃ soma gātuvit ||<BR>
RV_9,046.06a etam mṛjanti marjyam pavamānaṃ daśa kṣipaḥ |<BR>
RV_9,046.06c indrāya matsaram madam ||<BR>
<BR>
RV_9,047.01a ayā somaḥ sukṛtyayā mahaś cid abhy avardhata |<BR>
RV_9,047.01c mandāna ud vṛṣāyate ||<BR>
RV_9,047.02a kṛtānīd asya kartvā cetante dasyutarhaṇā |<BR>
RV_9,047.02c ṛṇā ca dhṛṣṇuś cayate ||<BR>
RV_9,047.03a āt soma indriyo raso vajraḥ sahasrasā bhuvat |<BR>
RV_9,047.03c ukthaṃ yad asya jāyate ||<BR>
RV_9,047.04a svayaṃ kavir vidhartari viprāya ratnam icchati |<BR>
RV_9,047.04c yadī marmṛjyate dhiyaḥ ||<BR>
RV_9,047.05a siṣāsatū rayīṇāṃ vājeṣv arvatām iva |<BR>
RV_9,047.05c bhareṣu jigyuṣām asi ||<BR>
<BR>
RV_9,048.01a taṃ tvā nṛmṇāni bibhrataṃ sadhastheṣu maho divaḥ |<BR>
RV_9,048.01c cāruṃ sukṛtyayemahe ||<BR>
RV_9,048.02a saṃvṛktadhṛṣṇum ukthyam mahāmahivratam madam |<BR>
RV_9,048.02c śatam puro rurukṣaṇim ||<BR>
RV_9,048.03a atas tvā rayim abhi rājānaṃ sukrato divaḥ |<BR>
RV_9,048.03c suparṇo avyathir bharat ||<BR>
RV_9,048.04a viśvasmā it svar dṛśe sādhāraṇaṃ rajasturam |<BR>
RV_9,048.04c gopām ṛtasya vir bharat ||<BR>
RV_9,048.05a adhā hinvāna indriyaṃ jyāyo mahitvam ānaśe |<BR>
RV_9,048.05c abhiṣṭikṛd vicarṣaṇiḥ ||<BR>
<BR>
RV_9,049.01a pavasva vṛṣṭim ā su no 'pām ūrmiṃ divas pari |<BR>
RV_9,049.01c ayakṣmā bṛhatīr iṣaḥ ||<BR>
RV_9,049.02a tayā pavasva dhārayā yayā gāva ihāgaman |<BR>
RV_9,049.02c janyāsa upa no gṛham ||<BR>
RV_9,049.03a ghṛtam pavasva dhārayā yajñeṣu devavītamaḥ |<BR>
RV_9,049.03c asmabhyaṃ vṛṣṭim ā pava ||<BR>
RV_9,049.04a sa na ūrje vy avyayam pavitraṃ dhāva dhārayā |<BR>
RV_9,049.04c devāsaḥ śṛṇavan hi kam ||<BR>
RV_9,049.05a pavamāno asiṣyadad rakṣāṃsy apajaṅghanat |<BR>
RV_9,049.05c pratnavad rocayan rucaḥ ||<BR>
<BR>
RV_9,050.01a ut te śuṣmāsa īrate sindhor ūrmer iva svanaḥ |<BR>
RV_9,050.01c vāṇasya codayā pavim ||<BR>
RV_9,050.02a prasave ta ud īrate tisro vāco makhasyuvaḥ |<BR>
RV_9,050.02c yad avya eṣi sānavi ||<BR>
RV_9,050.03a avyo vāre pari priyaṃ hariṃ hinvanty adribhiḥ |<BR>
RV_9,050.03c pavamānam madhuścutam ||<BR>
RV_9,050.04a ā pavasva madintama pavitraṃ dhārayā kave |<BR>
RV_9,050.04c arkasya yonim āsadam ||<BR>
RV_9,050.05a sa pavasva madintama gobhir añjāno aktubhiḥ |<BR>
RV_9,050.05c indav indrāya pītaye ||<BR>
<BR>
RV_9,051.01a adhvaryo adribhiḥ sutaṃ somam pavitra ā sṛja |<BR>
RV_9,051.01c punīhīndrāya pātave ||<BR>
RV_9,051.02a divaḥ pīyūṣam uttamaṃ somam indrāya vajriṇe |<BR>
RV_9,051.02c sunotā madhumattamam ||<BR>
RV_9,051.03a tava tya indo andhaso devā madhor vy aśnate |<BR>
RV_9,051.03c pavamānasya marutaḥ ||<BR>
RV_9,051.04a tvaṃ hi soma vardhayan suto madāya bhūrṇaye |<BR>
RV_9,051.04c vṛṣan stotāram ūtaye ||<BR>
RV_9,051.05a abhy arṣa vicakṣaṇa pavitraṃ dhārayā sutaḥ |<BR>
RV_9,051.05c abhi vājam uta śravaḥ ||<BR>
<BR>
RV_9,052.01a pari dyukṣaḥ sanadrayir bharad vājaṃ no andhasā |<BR>
RV_9,052.01c suvāno arṣa pavitra ā ||<BR>
RV_9,052.02a tava pratnebhir adhvabhir avyo vāre pari priyaḥ |<BR>
RV_9,052.02c sahasradhāro yāt tanā ||<BR>
RV_9,052.03a carur na yas tam īṅkhayendo na dānam īṅkhaya |<BR>
RV_9,052.03c vadhair vadhasnav īṅkhaya ||<BR>
RV_9,052.04a ni śuṣmam indav eṣām puruhūta janānām |<BR>
RV_9,052.04c yo asmāṃ ādideśati ||<BR>
RV_9,052.05a śataṃ na inda ūtibhiḥ sahasraṃ vā śucīnām |<BR>
RV_9,052.05c pavasva maṃhayadrayiḥ ||<BR>
<BR>
RV_9,053.01a ut te śuṣmāso asthū rakṣo bhindanto adrivaḥ |<BR>
RV_9,053.01c nudasva yāḥ parispṛdhaḥ ||<BR>
RV_9,053.02a ayā nijaghnir ojasā rathasaṃge dhane hite |<BR>
RV_9,053.02c stavā abibhyuṣā hṛdā ||<BR>
RV_9,053.03a asya vratāni nādhṛṣe pavamānasya dūḍhyā |<BR>
RV_9,053.03c ruja yas tvā pṛtanyati ||<BR>
RV_9,053.04a taṃ hinvanti madacyutaṃ hariṃ nadīṣu vājinam |<BR>
RV_9,053.04c indum indrāya matsaram ||<BR>
<BR>
RV_9,054.01a asya pratnām anu dyutaṃ śukraṃ duduhre ahrayaḥ |<BR>
RV_9,054.01c payaḥ sahasrasām ṛṣim ||<BR>
RV_9,054.02a ayaṃ sūrya ivopadṛg ayaṃ sarāṃsi dhāvati |<BR>
RV_9,054.02c sapta pravata ā divam ||<BR>
RV_9,054.03a ayaṃ viśvāni tiṣṭhati punāno bhuvanopari |<BR>
RV_9,054.03c somo devo na sūryaḥ ||<BR>
RV_9,054.04a pari ṇo devavītaye vājāṃ arṣasi gomataḥ |<BR>
RV_9,054.04c punāna indav indrayuḥ ||<BR>
<BR>
RV_9,055.01a yavaṃ-yavaṃ no andhasā puṣṭam-puṣṭam pari srava |<BR>
RV_9,055.01c soma viśvā ca saubhagā ||<BR>
RV_9,055.02a indo yathā tava stavo yathā te jātam andhasaḥ |<BR>
RV_9,055.02c ni barhiṣi priye sadaḥ ||<BR>
RV_9,055.03a uta no govid aśvavit pavasva somāndhasā |<BR>
RV_9,055.03c makṣūtamebhir ahabhiḥ ||<BR>
RV_9,055.04a yo jināti na jīyate hanti śatrum abhītya |<BR>
RV_9,055.04c sa pavasva sahasrajit ||<BR>
<BR>
RV_9,056.01a pari soma ṛtam bṛhad āśuḥ pavitre arṣati |<BR>
RV_9,056.01c vighnan rakṣāṃsi devayuḥ ||<BR>
RV_9,056.02a yat somo vājam arṣati śataṃ dhārā apasyuvaḥ |<BR>
RV_9,056.02c indrasya sakhyam āviśan ||<BR>
RV_9,056.03a abhi tvā yoṣaṇo daśa jāraṃ na kanyānūṣata |<BR>
RV_9,056.03c mṛjyase soma sātaye ||<BR>
RV_9,056.04a tvam indrāya viṣṇave svādur indo pari srava |<BR>
RV_9,056.04c nṝn stotṝn pāhy aṃhasaḥ ||<BR>
<BR>
RV_9,057.01a pra te dhārā asaścato divo na yanti vṛṣṭayaḥ |<BR>
RV_9,057.01c acchā vājaṃ sahasriṇam ||<BR>
RV_9,057.02a abhi priyāṇi kāvyā viśvā cakṣāṇo arṣati |<BR>
RV_9,057.02c haris tuñjāna āyudhā ||<BR>
RV_9,057.03a sa marmṛjāna āyubhir ibho rājeva suvrataḥ |<BR>
RV_9,057.03c śyeno na vaṃsu ṣīdati ||<BR>
RV_9,057.04a sa no viśvā divo vasūto pṛthivyā adhi |<BR>
RV_9,057.04c punāna indav ā bhara ||<BR>
<BR>
RV_9,058.01a tarat sa mandī dhāvati dhārā sutasyāndhasaḥ |<BR>
RV_9,058.01c tarat sa mandī dhāvati ||<BR>
RV_9,058.02a usrā veda vasūnām martasya devy avasaḥ |<BR>
RV_9,058.02c tarat sa mandī dhāvati ||<BR>
RV_9,058.03a dhvasrayoḥ puruṣantyor ā sahasrāṇi dadmahe |<BR>
RV_9,058.03c tarat sa mandī dhāvati ||<BR>
RV_9,058.04a ā yayos triṃśataṃ tanā sahasrāṇi ca dadmahe |<BR>
RV_9,058.04c tarat sa mandī dhāvati ||<BR>
<BR>
RV_9,059.01a pavasva gojid aśvajid viśvajit soma raṇyajit |<BR>
RV_9,059.01c prajāvad ratnam ā bhara ||<BR>
RV_9,059.02a pavasvādbhyo adābhyaḥ pavasvauṣadhībhyaḥ |<BR>
RV_9,059.02c pavasva dhiṣaṇābhyaḥ ||<BR>
RV_9,059.03a tvaṃ soma pavamāno viśvāni duritā tara |<BR>
RV_9,059.03c kaviḥ sīda ni barhiṣi ||<BR>
RV_9,059.04a pavamāna svar vido jāyamāno 'bhavo mahān |<BR>
RV_9,059.04c indo viśvāṃ abhīd asi ||<BR>
RV_9,060.01a pra gāyatreṇa gāyata pavamānaṃ vicarṣaṇim |<BR>
RV_9,060.01c induṃ sahasracakṣasam ||<BR>
RV_9,060.02a taṃ tvā sahasracakṣasam atho sahasrabharṇasam |<BR>
RV_9,060.02c ati vāram apāviṣuḥ ||<BR>
RV_9,060.03a ati vārān pavamāno asiṣyadat kalaśāṃ abhi dhāvati |<BR>
RV_9,060.03c indrasya hārdy āviśan ||<BR>
RV_9,060.04a indrasya soma rādhase śam pavasva vicarṣaṇe |<BR>
RV_9,060.04c prajāvad reta ā bhara ||<BR>
<BR>
RV_9,061.01a ayā vītī pari srava yas ta indo madeṣv ā |<BR>
RV_9,061.01c avāhan navatīr nava ||<BR>
RV_9,061.02a puraḥ sadya itthādhiye divodāsāya śambaram |<BR>
RV_9,061.02c adha tyaṃ turvaśaṃ yadum ||<BR>
RV_9,061.03a pari ṇo aśvam aśvavid gomad indo hiraṇyavat |<BR>
RV_9,061.03c kṣarā sahasriṇīr iṣaḥ ||<BR>
RV_9,061.04a pavamānasya te vayam pavitram abhyundataḥ |<BR>
RV_9,061.04c sakhitvam ā vṛṇīmahe ||<BR>
RV_9,061.05a ye te pavitram ūrmayo 'bhikṣaranti dhārayā |<BR>
RV_9,061.05c tebhir naḥ soma mṛḷaya ||<BR>
RV_9,061.06a sa naḥ punāna ā bhara rayiṃ vīravatīm iṣam |<BR>
RV_9,061.06c īśānaḥ soma viśvataḥ ||<BR>
RV_9,061.07a etam u tyaṃ daśa kṣipo mṛjanti sindhumātaram |<BR>
RV_9,061.07c sam ādityebhir akhyata ||<BR>
RV_9,061.08a sam indreṇota vāyunā suta eti pavitra ā |<BR>
RV_9,061.08c saṃ sūryasya raśmibhiḥ ||<BR>
RV_9,061.09a sa no bhagāya vāyave pūṣṇe pavasva madhumān |<BR>
RV_9,061.09c cārur mitre varuṇe ca ||<BR>
RV_9,061.10a uccā te jātam andhaso divi ṣad bhūmy ā dade |<BR>
RV_9,061.10c ugraṃ śarma mahi śravaḥ ||<BR>
RV_9,061.11a enā viśvāny arya ā dyumnāni mānuṣāṇām |<BR>
RV_9,061.11c siṣāsanto vanāmahe ||<BR>
RV_9,061.12a sa na indrāya yajyave varuṇāya marudbhyaḥ |<BR>
RV_9,061.12c varivovit pari srava ||<BR>
RV_9,061.13a upo ṣu jātam apturaṃ gobhir bhaṅgam pariṣkṛtam |<BR>
RV_9,061.13c induṃ devā ayāsiṣuḥ ||<BR>
RV_9,061.14a tam id vardhantu no giro vatsaṃ saṃśiśvarīr iva |<BR>
RV_9,061.14c ya indrasya hṛdaṃsaniḥ ||<BR>
RV_9,061.15a arṣā ṇaḥ soma śaṃ gave dhukṣasva pipyuṣīm iṣam |<BR>
RV_9,061.15c vardhā samudram ukthyam ||<BR>
RV_9,061.16a pavamāno ajījanad divaś citraṃ na tanyatum |<BR>
RV_9,061.16c jyotir vaiśvānaram bṛhat ||<BR>
RV_9,061.17a pavamānasya te raso mado rājann aducchunaḥ |<BR>
RV_9,061.17c vi vāram avyam arṣati ||<BR>
RV_9,061.18a pavamāna rasas tava dakṣo vi rājati dyumān |<BR>
RV_9,061.18c jyotir viśvaṃ svar dṛśe ||<BR>
RV_9,061.19a yas te mado vareṇyas tenā pavasvāndhasā |<BR>
RV_9,061.19c devāvīr aghaśaṃsahā ||<BR>
RV_9,061.20a jaghnir vṛtram amitriyaṃ sasnir vājaṃ dive-dive |<BR>
RV_9,061.20c goṣā u aśvasā asi ||<BR>
RV_9,061.21a sammiślo aruṣo bhava sūpasthābhir na dhenubhiḥ |<BR>
RV_9,061.21c sīdañ chyeno na yonim ā ||<BR>
RV_9,061.22a sa pavasva ya āvithendraṃ vṛtrāya hantave |<BR>
RV_9,061.22c vavrivāṃsam mahīr apaḥ ||<BR>
RV_9,061.23a suvīrāso vayaṃ dhanā jayema soma mīḍhvaḥ |<BR>
RV_9,061.23c punāno vardha no giraḥ ||<BR>
RV_9,061.24a tvotāsas tavāvasā syāma vanvanta āmuraḥ |<BR>
RV_9,061.24c soma vrateṣu jāgṛhi ||<BR>
RV_9,061.25a apaghnan pavate mṛdho 'pa somo arāvṇaḥ |<BR>
RV_9,061.25c gacchann indrasya niṣkṛtam ||<BR>
RV_9,061.26a maho no rāya ā bhara pavamāna jahī mṛdhaḥ |<BR>
RV_9,061.26c rāsvendo vīravad yaśaḥ ||<BR>
RV_9,061.27a na tvā śataṃ cana hruto rādho ditsantam ā minan |<BR>
RV_9,061.27c yat punāno makhasyase ||<BR>
RV_9,061.28a pavasvendo vṛṣā sutaḥ kṛdhī no yaśaso jane |<BR>
RV_9,061.28c viśvā apa dviṣo jahi ||<BR>
RV_9,061.29a asya te sakhye vayaṃ tavendo dyumna uttame |<BR>
RV_9,061.29c sāsahyāma pṛtanyataḥ ||<BR>
RV_9,061.30a yā te bhīmāny āyudhā tigmāni santi dhūrvaṇe |<BR>
RV_9,061.30c rakṣā samasya no nidaḥ ||<BR>
<BR>
RV_9,062.01a ete asṛgram indavas tiraḥ pavitram āśavaḥ |<BR>
RV_9,062.01c viśvāny abhi saubhagā ||<BR>
RV_9,062.02a vighnanto duritā puru sugā tokāya vājinaḥ |<BR>
RV_9,062.02c tanā kṛṇvanto arvate ||<BR>
RV_9,062.03a kṛṇvanto varivo gave 'bhy arṣanti suṣṭutim |<BR>
RV_9,062.03c iḷām asmabhyaṃ saṃyatam ||<BR>
RV_9,062.04a asāvy aṃśur madāyāpsu dakṣo giriṣṭhāḥ |<BR>
RV_9,062.04c śyeno na yonim āsadat ||<BR>
RV_9,062.05a śubhram andho devavātam apsu dhūto nṛbhiḥ sutaḥ |<BR>
RV_9,062.05c svadanti gāvaḥ payobhiḥ ||<BR>
RV_9,062.06a ād īm aśvaṃ na hetāro 'śūśubhann amṛtāya |<BR>
RV_9,062.06c madhvo rasaṃ sadhamāde ||<BR>
RV_9,062.07a yās te dhārā madhuścuto 'sṛgram inda ūtaye |<BR>
RV_9,062.07c tābhiḥ pavitram āsadaḥ ||<BR>
RV_9,062.08a so arṣendrāya pītaye tiro romāṇy avyayā |<BR>
RV_9,062.08c sīdan yonā vaneṣv ā ||<BR>
RV_9,062.09a tvam indo pari srava svādiṣṭho aṅgirobhyaḥ |<BR>
RV_9,062.09c varivovid ghṛtam payaḥ ||<BR>
RV_9,062.10a ayaṃ vicarṣaṇir hitaḥ pavamānaḥ sa cetati |<BR>
RV_9,062.10c hinvāna āpyam bṛhat ||<BR>
RV_9,062.11a eṣa vṛṣā vṛṣavrataḥ pavamāno aśastihā |<BR>
RV_9,062.11c karad vasūni dāśuṣe ||<BR>
RV_9,062.12a ā pavasva sahasriṇaṃ rayiṃ gomantam aśvinam |<BR>
RV_9,062.12c puruścandram puruspṛham ||<BR>
RV_9,062.13a eṣa sya pari ṣicyate marmṛjyamāna āyubhiḥ |<BR>
RV_9,062.13c urugāyaḥ kavikratuḥ ||<BR>
RV_9,062.14a sahasrotiḥ śatāmagho vimāno rajasaḥ kaviḥ |<BR>
RV_9,062.14c indrāya pavate madaḥ ||<BR>
RV_9,062.15a girā jāta iha stuta indur indrāya dhīyate |<BR>
RV_9,062.15c vir yonā vasatāv iva ||<BR>
RV_9,062.16a pavamānaḥ suto nṛbhiḥ somo vājam ivāsarat |<BR>
RV_9,062.16c camūṣu śakmanāsadam ||<BR>
RV_9,062.17a taṃ tripṛṣṭhe trivandhure rathe yuñjanti yātave |<BR>
RV_9,062.17c ṛṣīṇāṃ sapta dhītibhiḥ ||<BR>
RV_9,062.18a taṃ sotāro dhanaspṛtam āśuṃ vājāya yātave |<BR>
RV_9,062.18c hariṃ hinota vājinam ||<BR>
RV_9,062.19a āviśan kalaśaṃ suto viśvā arṣann abhi śriyaḥ |<BR>
RV_9,062.19c śūro na goṣu tiṣṭhati ||<BR>
RV_9,062.20a ā ta indo madāya kam payo duhanty āyavaḥ |<BR>
RV_9,062.20c devā devebhyo madhu ||<BR>
RV_9,062.21a ā naḥ somam pavitra ā sṛjatā madhumattamam |<BR>
RV_9,062.21c devebhyo devaśruttamam ||<BR>
RV_9,062.22a ete somā asṛkṣata gṛṇānāḥ śravase mahe |<BR>
RV_9,062.22c madintamasya dhārayā ||<BR>
RV_9,062.23a abhi gavyāni vītaye nṛmṇā punāno arṣasi |<BR>
RV_9,062.23c sanadvājaḥ pari srava ||<BR>
RV_9,062.24a uta no gomatīr iṣo viśvā arṣa pariṣṭubhaḥ |<BR>
RV_9,062.24c gṛṇāno jamadagninā ||<BR>
RV_9,062.25a pavasva vāco agriyaḥ soma citrābhir ūtibhiḥ |<BR>
RV_9,062.25c abhi viśvāni kāvyā ||<BR>
RV_9,062.26a tvaṃ samudriyā apo 'griyo vāca īrayan |<BR>
RV_9,062.26c pavasva viśvamejaya ||<BR>
RV_9,062.27a tubhyemā bhuvanā kave mahimne soma tasthire |<BR>
RV_9,062.27c tubhyam arṣanti sindhavaḥ ||<BR>
RV_9,062.28a pra te divo na vṛṣṭayo dhārā yanty asaścataḥ |<BR>
RV_9,062.28c abhi śukrām upastiram ||<BR>
RV_9,062.29a indrāyendum punītanograṃ dakṣāya sādhanam |<BR>
RV_9,062.29c īśānaṃ vītirādhasam ||<BR>
RV_9,062.30a pavamāna ṛtaḥ kaviḥ somaḥ pavitram āsadat |<BR>
RV_9,062.30c dadhat stotre suvīryam ||<BR>
<BR>
RV_9,063.01a ā pavasva sahasriṇaṃ rayiṃ soma suvīryam |<BR>
RV_9,063.01c asme śravāṃsi dhāraya ||<BR>
RV_9,063.02a iṣam ūrjaṃ ca pinvasa indrāya matsarintamaḥ |<BR>
RV_9,063.02c camūṣv ā ni ṣīdasi ||<BR>
RV_9,063.03a suta indrāya viṣṇave somaḥ kalaśe akṣarat |<BR>
RV_9,063.03c madhumāṃ astu vāyave ||<BR>
RV_9,063.04a ete asṛgram āśavo 'ti hvarāṃsi babhravaḥ |<BR>
RV_9,063.04c somā ṛtasya dhārayā ||<BR>
RV_9,063.05a indraṃ vardhanto apturaḥ kṛṇvanto viśvam āryam |<BR>
RV_9,063.05c apaghnanto arāvṇaḥ ||<BR>
RV_9,063.06a sutā anu svam ā rajo 'bhy arṣanti babhravaḥ |<BR>
RV_9,063.06c indraṃ gacchanta indavaḥ ||<BR>
RV_9,063.07a ayā pavasva dhārayā yayā sūryam arocayaḥ |<BR>
RV_9,063.07c hinvāno mānuṣīr apaḥ ||<BR>
RV_9,063.08a ayukta sūra etaśam pavamāno manāv adhi |<BR>
RV_9,063.08c antarikṣeṇa yātave ||<BR>
RV_9,063.09a uta tyā harito daśa sūro ayukta yātave |<BR>
RV_9,063.09c indur indra iti bruvan ||<BR>
RV_9,063.10a parīto vāyave sutaṃ gira indrāya matsaram |<BR>
RV_9,063.10c avyo vāreṣu siñcata ||<BR>
RV_9,063.11a pavamāna vidā rayim asmabhyaṃ soma duṣṭaram |<BR>
RV_9,063.11c yo dūṇāśo vanuṣyatā ||<BR>
RV_9,063.12a abhy arṣa sahasriṇaṃ rayiṃ gomantam aśvinam |<BR>
RV_9,063.12c abhi vājam uta śravaḥ ||<BR>
RV_9,063.13a somo devo na sūryo 'dribhiḥ pavate sutaḥ |<BR>
RV_9,063.13c dadhānaḥ kalaśe rasam ||<BR>
RV_9,063.14a ete dhāmāny āryā śukrā ṛtasya dhārayā |<BR>
RV_9,063.14c vājaṃ gomantam akṣaran ||<BR>
RV_9,063.15a sutā indrāya vajriṇe somāso dadhyāśiraḥ |<BR>
RV_9,063.15c pavitram aty akṣaran ||<BR>
RV_9,063.16a pra soma madhumattamo rāye arṣa pavitra ā |<BR>
RV_9,063.16c mado yo devavītamaḥ ||<BR>
RV_9,063.17a tam ī mṛjanty āyavo hariṃ nadīṣu vājinam |<BR>
RV_9,063.17c indum indrāya matsaram ||<BR>
RV_9,063.18a ā pavasva hiraṇyavad aśvāvat soma vīravat |<BR>
RV_9,063.18c vājaṃ gomantam ā bhara ||<BR>
RV_9,063.19a pari vāje na vājayum avyo vāreṣu siñcata |<BR>
RV_9,063.19c indrāya madhumattamam ||<BR>
RV_9,063.20a kavim mṛjanti marjyaṃ dhībhir viprā avasyavaḥ |<BR>
RV_9,063.20c vṛṣā kanikrad arṣati ||<BR>
RV_9,063.21a vṛṣaṇaṃ dhībhir apturaṃ somam ṛtasya dhārayā |<BR>
RV_9,063.21c matī viprāḥ sam asvaran ||<BR>
RV_9,063.22a pavasva devāyuṣag indraṃ gacchatu te madaḥ |<BR>
RV_9,063.22c vāyum ā roha dharmaṇā ||<BR>
RV_9,063.23a pavamāna ni tośase rayiṃ soma śravāyyam |<BR>
RV_9,063.23c priyaḥ samudram ā viśa ||<BR>
RV_9,063.24a apaghnan pavase mṛdhaḥ kratuvit soma matsaraḥ |<BR>
RV_9,063.24c nudasvādevayuṃ janam ||<BR>
RV_9,063.25a pavamānā asṛkṣata somāḥ śukrāsa indavaḥ |<BR>
RV_9,063.25c abhi viśvāni kāvyā ||<BR>
RV_9,063.26a pavamānāsa āśavaḥ śubhrā asṛgram indavaḥ |<BR>
RV_9,063.26c ghnanto viśvā apa dviṣaḥ ||<BR>
RV_9,063.27a pavamānā divas pary antarikṣād asṛkṣata |<BR>
RV_9,063.27c pṛthivyā adhi sānavi ||<BR>
RV_9,063.28a punānaḥ soma dhārayendo viśvā apa sridhaḥ |<BR>
RV_9,063.28c jahi rakṣāṃsi sukrato ||<BR>
RV_9,063.29a apaghnan soma rakṣaso 'bhy arṣa kanikradat |<BR>
RV_9,063.29c dyumantaṃ śuṣmam uttamam ||<BR>
RV_9,063.30a asme vasūni dhāraya soma divyāni pārthivā |<BR>
RV_9,063.30c indo viśvāni vāryā ||<BR>
<BR>
RV_9,064.01a vṛṣā soma dyumāṃ asi vṛṣā deva vṛṣavrataḥ |<BR>
RV_9,064.01c vṛṣā dharmāṇi dadhiṣe ||<BR>
RV_9,064.02a vṛṣṇas te vṛṣṇyaṃ śavo vṛṣā vanaṃ vṛṣā madaḥ |<BR>
RV_9,064.02c satyaṃ vṛṣan vṛṣed asi ||<BR>
RV_9,064.03a aśvo na cakrado vṛṣā saṃ gā indo sam arvataḥ |<BR>
RV_9,064.03c vi no rāye duro vṛdhi ||<BR>
RV_9,064.04a asṛkṣata pra vājino gavyā somāso aśvayā |<BR>
RV_9,064.04c śukrāso vīrayāśavaḥ ||<BR>
RV_9,064.05a śumbhamānā ṛtāyubhir mṛjyamānā gabhastyoḥ |<BR>
RV_9,064.05c pavante vāre avyaye ||<BR>
RV_9,064.06a te viśvā dāśuṣe vasu somā divyāni pārthivā |<BR>
RV_9,064.06c pavantām āntarikṣyā ||<BR>
RV_9,064.07a pavamānasya viśvavit pra te sargā asṛkṣata |<BR>
RV_9,064.07c sūryasyeva na raśmayaḥ ||<BR>
RV_9,064.08a ketuṃ kṛṇvan divas pari viśvā rūpābhy arṣasi |<BR>
RV_9,064.08c samudraḥ soma pinvase ||<BR>
RV_9,064.09a hinvāno vācam iṣyasi pavamāna vidharmaṇi |<BR>
RV_9,064.09c akrān devo na sūryaḥ ||<BR>
RV_9,064.10a induḥ paviṣṭa cetanaḥ priyaḥ kavīnām matī |<BR>
RV_9,064.10c sṛjad aśvaṃ rathīr iva ||<BR>
RV_9,064.11a ūrmir yas te pavitra ā devāvīḥ paryakṣarat |<BR>
RV_9,064.11c sīdann ṛtasya yonim ā ||<BR>
RV_9,064.12a sa no arṣa pavitra ā mado yo devavītamaḥ |<BR>
RV_9,064.12c indav indrāya pītaye ||<BR>
RV_9,064.13a iṣe pavasva dhārayā mṛjyamāno manīṣibhiḥ |<BR>
RV_9,064.13c indo rucābhi gā ihi ||<BR>
RV_9,064.14a punāno varivas kṛdhy ūrjaṃ janāya girvaṇaḥ |<BR>
RV_9,064.14c hare sṛjāna āśiram ||<BR>
RV_9,064.15a punāno devavītaya indrasya yāhi niṣkṛtam |<BR>
RV_9,064.15c dyutāno vājibhir yataḥ ||<BR>
RV_9,064.16a pra hinvānāsa indavo 'cchā samudram āśavaḥ |<BR>
RV_9,064.16c dhiyā jūtā asṛkṣata ||<BR>
RV_9,064.17a marmṛjānāsa āyavo vṛthā samudram indavaḥ |<BR>
RV_9,064.17c agmann ṛtasya yonim ā ||<BR>
RV_9,064.18a pari ṇo yāhy asmayur viśvā vasūny ojasā |<BR>
RV_9,064.18c pāhi naḥ śarma vīravat ||<BR>
RV_9,064.19a mimāti vahnir etaśaḥ padaṃ yujāna ṛkvabhiḥ |<BR>
RV_9,064.19c pra yat samudra āhitaḥ ||<BR>
RV_9,064.20a ā yad yoniṃ hiraṇyayam āśur ṛtasya sīdati |<BR>
RV_9,064.20c jahāty apracetasaḥ ||<BR>
RV_9,064.21a abhi venā anūṣateyakṣanti pracetasaḥ |<BR>
RV_9,064.21c majjanty avicetasaḥ ||<BR>
RV_9,064.22a indrāyendo marutvate pavasva madhumattamaḥ |<BR>
RV_9,064.22c ṛtasya yonim āsadam ||<BR>
RV_9,064.23a taṃ tvā viprā vacovidaḥ pari ṣkṛṇvanti vedhasaḥ |<BR>
RV_9,064.23c saṃ tvā mṛjanty āyavaḥ ||<BR>
RV_9,064.24a rasaṃ te mitro aryamā pibanti varuṇaḥ kave |<BR>
RV_9,064.24c pavamānasya marutaḥ ||<BR>
RV_9,064.25a tvaṃ soma vipaścitam punāno vācam iṣyasi |<BR>
RV_9,064.25c indo sahasrabharṇasam ||<BR>
RV_9,064.26a uto sahasrabharṇasaṃ vācaṃ soma makhasyuvam |<BR>
RV_9,064.26c punāna indav ā bhara ||<BR>
RV_9,064.27a punāna indav eṣām puruhūta janānām |<BR>
RV_9,064.27c priyaḥ samudram ā viśa ||<BR>
RV_9,064.28a davidyutatyā rucā pariṣṭobhantyā kṛpā |<BR>
RV_9,064.28c somāḥ śukrā gavāśiraḥ ||<BR>
RV_9,064.29a hinvāno hetṛbhir yata ā vājaṃ vājy akramīt |<BR>
RV_9,064.29c sīdanto vanuṣo yathā ||<BR>
RV_9,064.30a ṛdhak soma svastaye saṃjagmāno divaḥ kaviḥ |<BR>
RV_9,064.30c pavasva sūryo dṛśe ||<BR>
<BR>
RV_9,065.01a hinvanti sūram usrayaḥ svasāro jāmayas patim |<BR>
RV_9,065.01c mahām indum mahīyuvaḥ ||<BR>
RV_9,065.02a pavamāna rucā-rucā devo devebhyas pari |<BR>
RV_9,065.02c viśvā vasūny ā viśa ||<BR>
RV_9,065.03a ā pavamāna suṣṭutiṃ vṛṣṭiṃ devebhyo duvaḥ |<BR>
RV_9,065.03c iṣe pavasva saṃyatam ||<BR>
RV_9,065.04a vṛṣā hy asi bhānunā dyumantaṃ tvā havāmahe |<BR>
RV_9,065.04c pavamāna svādhyaḥ ||<BR>
RV_9,065.05a ā pavasva suvīryam mandamānaḥ svāyudha |<BR>
RV_9,065.05c iho ṣv indav ā gahi ||<BR>
RV_9,065.06a yad adbhiḥ pariṣicyase mṛjyamāno gabhastyoḥ |<BR>
RV_9,065.06c druṇā sadhastham aśnuṣe ||<BR>
RV_9,065.07a pra somāya vyaśvavat pavamānāya gāyata |<BR>
RV_9,065.07c mahe sahasracakṣase ||<BR>
RV_9,065.08a yasya varṇam madhuścutaṃ hariṃ hinvanty adribhiḥ |<BR>
RV_9,065.08c indum indrāya pītaye ||<BR>
RV_9,065.09a tasya te vājino vayaṃ viśvā dhanāni jigyuṣaḥ |<BR>
RV_9,065.09c sakhitvam ā vṛṇīmahe ||<BR>
RV_9,065.10a vṛṣā pavasva dhārayā marutvate ca matsaraḥ |<BR>
RV_9,065.10c viśvā dadhāna ojasā ||<BR>
RV_9,065.11a taṃ tvā dhartāram oṇyoḥ pavamāna svardṛśam |<BR>
RV_9,065.11c hinve vājeṣu vājinam ||<BR>
RV_9,065.12a ayā citto vipānayā hariḥ pavasva dhārayā |<BR>
RV_9,065.12c yujaṃ vājeṣu codaya ||<BR>
RV_9,065.13a ā na indo mahīm iṣam pavasva viśvadarśataḥ |<BR>
RV_9,065.13c asmabhyaṃ soma gātuvit ||<BR>
RV_9,065.14a ā kalaśā anūṣatendo dhārābhir ojasā |<BR>
RV_9,065.14c endrasya pītaye viśa ||<BR>
RV_9,065.15a yasya te madyaṃ rasaṃ tīvraṃ duhanty adribhiḥ |<BR>
RV_9,065.15c sa pavasvābhimātihā ||<BR>
RV_9,065.16a rājā medhābhir īyate pavamāno manāv adhi |<BR>
RV_9,065.16c antarikṣeṇa yātave ||<BR>
RV_9,065.17a ā na indo śatagvinaṃ gavām poṣaṃ svaśvyam |<BR>
RV_9,065.17c vahā bhagattim ūtaye ||<BR>
RV_9,065.18a ā naḥ soma saho juvo rūpaṃ na varcase bhara |<BR>
RV_9,065.18c suṣvāṇo devavītaye ||<BR>
RV_9,065.19a arṣā soma dyumattamo 'bhi droṇāni roruvat |<BR>
RV_9,065.19c sīdañ chyeno na yonim ā ||<BR>
RV_9,065.20a apsā indrāya vāyave varuṇāya marudbhyaḥ |<BR>
RV_9,065.20c somo arṣati viṣṇave ||<BR>
RV_9,065.21a iṣaṃ tokāya no dadhad asmabhyaṃ soma viśvataḥ |<BR>
RV_9,065.21c ā pavasva sahasriṇam ||<BR>
RV_9,065.22a ye somāsaḥ parāvati ye arvāvati sunvire |<BR>
RV_9,065.22c ye vādaḥ śaryaṇāvati ||<BR>
RV_9,065.23a ya ārjīkeṣu kṛtvasu ye madhye pastyānām |<BR>
RV_9,065.23c ye vā janeṣu pañcasu ||<BR>
RV_9,065.24a te no vṛṣṭiṃ divas pari pavantām ā suvīryam |<BR>
RV_9,065.24c suvānā devāsa indavaḥ ||<BR>
RV_9,065.25a pavate haryato harir gṛṇāno jamadagninā |<BR>
RV_9,065.25c hinvāno gor adhi tvaci ||<BR>
RV_9,065.26a pra śukrāso vayojuvo hinvānāso na saptayaḥ |<BR>
RV_9,065.26c śrīṇānā apsu mṛñjata ||<BR>
RV_9,065.27a taṃ tvā suteṣv ābhuvo hinvire devatātaye |<BR>
RV_9,065.27c sa pavasvānayā rucā ||<BR>
RV_9,065.28a ā te dakṣam mayobhuvaṃ vahnim adyā vṛṇīmahe |<BR>
RV_9,065.28c pāntam ā puruspṛham ||<BR>
RV_9,065.29a ā mandram ā vareṇyam ā vipram ā manīṣiṇam |<BR>
RV_9,065.29c pāntam ā puruspṛham ||<BR>
RV_9,065.30a ā rayim ā sucetunam ā sukrato tanūṣv ā |<BR>
RV_9,065.30c pāntam ā puruspṛham ||<BR>
<BR>
RV_9,066.01a pavasva viśvacarṣaṇe 'bhi viśvāni kāvyā |<BR>
RV_9,066.01c sakhā sakhibhya īḍyaḥ ||<BR>
RV_9,066.02a tābhyāṃ viśvasya rājasi ye pavamāna dhāmanī |<BR>
RV_9,066.02c pratīcī soma tasthatuḥ ||<BR>
RV_9,066.03a pari dhāmāni yāni te tvaṃ somāsi viśvataḥ |<BR>
RV_9,066.03c pavamāna ṛtubhiḥ kave ||<BR>
RV_9,066.04a pavasva janayann iṣo 'bhi viśvāni vāryā |<BR>
RV_9,066.04c sakhā sakhibhya ūtaye ||<BR>
RV_9,066.05a tava śukrāso arcayo divas pṛṣṭhe vi tanvate |<BR>
RV_9,066.05c pavitraṃ soma dhāmabhiḥ ||<BR>
RV_9,066.06a taveme sapta sindhavaḥ praśiṣaṃ soma sisrate |<BR>
RV_9,066.06c tubhyaṃ dhāvanti dhenavaḥ ||<BR>
RV_9,066.07a pra soma yāhi dhārayā suta indrāya matsaraḥ |<BR>
RV_9,066.07c dadhāno akṣiti śravaḥ ||<BR>
RV_9,066.08a sam u tvā dhībhir asvaran hinvatīḥ sapta jāmayaḥ |<BR>
RV_9,066.08c vipram ājā vivasvataḥ ||<BR>
RV_9,066.09a mṛjanti tvā sam agruvo 'vye jīrāv adhi ṣvaṇi |<BR>
RV_9,066.09c rebho yad ajyase vane ||<BR>
RV_9,066.10a pavamānasya te kave vājin sargā asṛkṣata |<BR>
RV_9,066.10c arvanto na śravasyavaḥ ||<BR>
RV_9,066.11a acchā kośam madhuścutam asṛgraṃ vāre avyaye |<BR>
RV_9,066.11c avāvaśanta dhītayaḥ ||<BR>
RV_9,066.12a acchā samudram indavo 'staṃ gāvo na dhenavaḥ |<BR>
RV_9,066.12c agmann ṛtasya yonim ā ||<BR>
RV_9,066.13a pra ṇa indo mahe raṇa āpo arṣanti sindhavaḥ |<BR>
RV_9,066.13c yad gobhir vāsayiṣyase ||<BR>
RV_9,066.14a asya te sakhye vayam iyakṣantas tvotayaḥ |<BR>
RV_9,066.14c indo sakhitvam uśmasi ||<BR>
RV_9,066.15a ā pavasva gaviṣṭaye mahe soma nṛcakṣase |<BR>
RV_9,066.15c endrasya jaṭhare viśa ||<BR>
RV_9,066.16a mahāṃ asi soma jyeṣṭha ugrāṇām inda ojiṣṭhaḥ |<BR>
RV_9,066.16c yudhvā sañ chaśvaj jigetha ||<BR>
RV_9,066.17a ya ugrebhyaś cid ojīyāñ chūrebhyaś cic chūrataraḥ |<BR>
RV_9,066.17c bhūridābhyaś cin maṃhīyān ||<BR>
RV_9,066.18a tvaṃ soma sūra eṣas tokasya sātā tanūnām |<BR>
RV_9,066.18c vṛṇīmahe sakhyāya vṛṇīmahe yujyāya ||<BR>
RV_9,066.19a agna āyūṃṣi pavasa ā suvorjam iṣaṃ ca naḥ |<BR>
RV_9,066.19c āre bādhasva ducchunām ||<BR>
RV_9,066.20a agnir ṛṣiḥ pavamānaḥ pāñcajanyaḥ purohitaḥ |<BR>
RV_9,066.20c tam īmahe mahāgayam ||<BR>
RV_9,066.21a agne pavasva svapā asme varcaḥ suvīryam |<BR>
RV_9,066.21c dadhad rayim mayi poṣam ||<BR>
RV_9,066.22a pavamāno ati sridho 'bhy arṣati suṣṭutim |<BR>
RV_9,066.22c sūro na viśvadarśataḥ ||<BR>
RV_9,066.23a sa marmṛjāna āyubhiḥ prayasvān prayase hitaḥ |<BR>
RV_9,066.23c indur atyo vicakṣaṇaḥ ||<BR>
RV_9,066.24a pavamāna ṛtam bṛhac chukraṃ jyotir ajījanat |<BR>
RV_9,066.24c kṛṣṇā tamāṃsi jaṅghanat ||<BR>
RV_9,066.25a pavamānasya jaṅghnato hareś candrā asṛkṣata |<BR>
RV_9,066.25c jīrā ajiraśociṣaḥ ||<BR>
RV_9,066.26a pavamāno rathītamaḥ śubhrebhiḥ śubhraśastamaḥ |<BR>
RV_9,066.26c hariścandro marudgaṇaḥ ||<BR>
RV_9,066.27a pavamāno vy aśnavad raśmibhir vājasātamaḥ |<BR>
RV_9,066.27c dadhat stotre suvīryam ||<BR>
RV_9,066.28a pra suvāna indur akṣāḥ pavitram aty avyayam |<BR>
RV_9,066.28c punāna indur indram ā ||<BR>
RV_9,066.29a eṣa somo adhi tvaci gavāṃ krīḷaty adribhiḥ |<BR>
RV_9,066.29c indram madāya johuvat ||<BR>
RV_9,066.30a yasya te dyumnavat payaḥ pavamānābhṛtaṃ divaḥ |<BR>
RV_9,066.30c tena no mṛḷa jīvase ||<BR>
<BR>
RV_9,067.01a tvaṃ somāsi dhārayur mandra ojiṣṭho adhvare |<BR>
RV_9,067.01c pavasva maṃhayadrayiḥ ||<BR>
RV_9,067.02a tvaṃ suto nṛmādano dadhanvān matsarintamaḥ |<BR>
RV_9,067.02c indrāya sūrir andhasā ||<BR>
RV_9,067.03a tvaṃ suṣvāṇo adribhir abhy arṣa kanikradat |<BR>
RV_9,067.03c dyumantaṃ śuṣmam uttamam ||<BR>
RV_9,067.04a indur hinvāno arṣati tiro vārāṇy avyayā |<BR>
RV_9,067.04c harir vājam acikradat ||<BR>
RV_9,067.05a indo vy avyam arṣasi vi śravāṃsi vi saubhagā |<BR>
RV_9,067.05c vi vājān soma gomataḥ ||<BR>
RV_9,067.06a ā na indo śatagvinaṃ rayiṃ gomantam aśvinam |<BR>
RV_9,067.06c bharā soma sahasriṇam ||<BR>
RV_9,067.07a pavamānāsa indavas tiraḥ pavitram āśavaḥ |<BR>
RV_9,067.07c indraṃ yāmebhir āśata ||<BR>
RV_9,067.08a kakuhaḥ somyo rasa indur indrāya pūrvyaḥ |<BR>
RV_9,067.08c āyuḥ pavata āyave ||<BR>
RV_9,067.09a hinvanti sūram usrayaḥ pavamānam madhuścutam |<BR>
RV_9,067.09c abhi girā sam asvaran ||<BR>
RV_9,067.10a avitā no ajāśvaḥ pūṣā yāmani-yāmani |<BR>
RV_9,067.10c ā bhakṣat kanyāsu naḥ ||<BR>
RV_9,067.11a ayaṃ somaḥ kapardine ghṛtaṃ na pavate madhu |<BR>
RV_9,067.11c ā bhakṣat kanyāsu naḥ ||<BR>
RV_9,067.12a ayaṃ ta āghṛṇe suto ghṛtaṃ na pavate śuci |<BR>
RV_9,067.12c ā bhakṣat kanyāsu naḥ ||<BR>
RV_9,067.13a vāco jantuḥ kavīnām pavasva soma dhārayā |<BR>
RV_9,067.13c deveṣu ratnadhā asi ||<BR>
RV_9,067.14a ā kalaśeṣu dhāvati śyeno varma vi gāhate |<BR>
RV_9,067.14c abhi droṇā kanikradat ||<BR>
RV_9,067.15a pari pra soma te raso 'sarji kalaśe sutaḥ |<BR>
RV_9,067.15c śyeno na takto arṣati ||<BR>
RV_9,067.16a pavasva soma mandayann indrāya madhumattamaḥ ||<BR>
RV_9,067.17a asṛgran devavītaye vājayanto rathā iva ||<BR>
RV_9,067.18a te sutāso madintamāḥ śukrā vāyum asṛkṣata ||<BR>
RV_9,067.19a grāvṇā tunno abhiṣṭutaḥ pavitraṃ soma gacchasi |<BR>
RV_9,067.19c dadhat stotre suvīryam ||<BR>
RV_9,067.20a eṣa tunno abhiṣṭutaḥ pavitram ati gāhate |<BR>
RV_9,067.20c rakṣohā vāram avyayam ||<BR>
RV_9,067.21a yad anti yac ca dūrake bhayaṃ vindati mām iha |<BR>
RV_9,067.21c pavamāna vi taj jahi ||<BR>
RV_9,067.22a pavamānaḥ so adya naḥ pavitreṇa vicarṣaṇiḥ |<BR>
RV_9,067.22c yaḥ potā sa punātu naḥ ||<BR>
RV_9,067.23a yat te pavitram arciṣy agne vitatam antar ā |<BR>
RV_9,067.23c brahma tena punīhi naḥ ||<BR>
RV_9,067.24a yat te pavitram arcivad agne tena punīhi naḥ |<BR>
RV_9,067.24c brahmasavaiḥ punīhi naḥ ||<BR>
RV_9,067.25a ubhābhyāṃ deva savitaḥ pavitreṇa savena ca |<BR>
RV_9,067.25c mām punīhi viśvataḥ ||<BR>
RV_9,067.26a tribhiṣ ṭvaṃ deva savitar varṣiṣṭhaiḥ soma dhāmabhiḥ |<BR>
RV_9,067.26c agne dakṣaiḥ punīhi naḥ ||<BR>
RV_9,067.27a punantu māṃ devajanāḥ punantu vasavo dhiyā |<BR>
RV_9,067.27c viśve devāḥ punīta mā jātavedaḥ punīhi mā ||<BR>
RV_9,067.28a pra pyāyasva pra syandasva soma viśvebhir aṃśubhiḥ |<BR>
RV_9,067.28c devebhya uttamaṃ haviḥ ||<BR>
RV_9,067.29a upa priyam panipnataṃ yuvānam āhutīvṛdham |<BR>
RV_9,067.29c aganma bibhrato namaḥ ||<BR>
RV_9,067.30a alāyyasya paraśur nanāśa tam ā pavasva deva soma |<BR>
RV_9,067.30c ākhuṃ cid eva deva soma ||<BR>
RV_9,067.31a yaḥ pāvamānīr adhyety ṛṣibhiḥ sambhṛtaṃ rasam |<BR>
RV_9,067.31c sarvaṃ sa pūtam aśnāti svaditam mātariśvanā ||<BR>
RV_9,067.32a pāvamānīr yo adhyety ṛṣibhiḥ sambhṛtaṃ rasam |<BR>
RV_9,067.32c tasmai sarasvatī duhe kṣīraṃ sarpir madhūdakam ||<BR>
<BR>
RV_9,068.01a pra devam acchā madhumanta indavo 'siṣyadanta gāva ā na dhenavaḥ |<BR>
RV_9,068.01c barhiṣado vacanāvanta ūdhabhiḥ parisrutam usriyā nirṇijaṃ dhire ||<BR>
RV_9,068.02a sa roruvad abhi pūrvā acikradad upāruhaḥ śrathayan svādate hariḥ |<BR>
RV_9,068.02c tiraḥ pavitram pariyann uru jrayo ni śaryāṇi dadhate deva ā varam ||<BR>
RV_9,068.03a vi yo mame yamyā saṃyatī madaḥ sākaṃvṛdhā payasā pinvad akṣitā |<BR>
RV_9,068.03c mahī apāre rajasī vivevidad abhivrajann akṣitam pāja ā dade ||<BR>
RV_9,068.04a sa mātarā vicaran vājayann apaḥ pra medhiraḥ svadhayā pinvate padam |<BR>
RV_9,068.04c aṃśur yavena pipiśe yato nṛbhiḥ saṃ jāmibhir nasate rakṣate śiraḥ ||<BR>
RV_9,068.05a saṃ dakṣeṇa manasā jāyate kavir ṛtasya garbho nihito yamā paraḥ |<BR>
RV_9,068.05c yūnā ha santā prathamaṃ vi jajñatur guhā hitaṃ janima nemam udyatam ||<BR>
RV_9,068.06a mandrasya rūpaṃ vividur manīṣiṇaḥ śyeno yad andho abharat parāvataḥ |<BR>
RV_9,068.06c tam marjayanta suvṛdhaṃ nadīṣv āṃ uśantam aṃśum pariyantam ṛgmiyam ||<BR>
RV_9,068.07a tvām mṛjanti daśa yoṣaṇaḥ sutaṃ soma ṛṣibhir matibhir dhītibhir hitam |<BR>
RV_9,068.07c avyo vārebhir uta devahūtibhir nṛbhir yato vājam ā darṣi sātaye ||<BR>
RV_9,068.08a pariprayantaṃ vayyaṃ suṣaṃsadaṃ somam manīṣā abhy anūṣata stubhaḥ |<BR>
RV_9,068.08c yo dhārayā madhumāṃ ūrmiṇā diva iyarti vācaṃ rayiṣāḷ amartyaḥ ||<BR>
RV_9,068.09a ayaṃ diva iyarti viśvam ā rajaḥ somaḥ punānaḥ kalaśeṣu sīdati |<BR>
RV_9,068.09c adbhir gobhir mṛjyate adribhiḥ sutaḥ punāna indur varivo vidat priyam ||<BR>
RV_9,068.10a evā naḥ soma pariṣicyamāno vayo dadhac citratamam pavasva |<BR>
RV_9,068.10c adveṣe dyāvāpṛthivī huvema devā dhatta rayim asme suvīram ||<BR>
<BR>
RV_9,069.01a iṣur na dhanvan prati dhīyate matir vatso na mātur upa sarjy ūdhani |<BR>
RV_9,069.01c urudhāreva duhe agra āyaty asya vrateṣv api soma iṣyate ||<BR>
RV_9,069.02a upo matiḥ pṛcyate sicyate madhu mandrājanī codate antar āsani |<BR>
RV_9,069.02c pavamānaḥ saṃtaniḥ praghnatām iva madhumān drapsaḥ pari vāram arṣati ||<BR>
RV_9,069.03a avye vadhūyuḥ pavate pari tvaci śrathnīte naptīr aditer ṛtaṃ yate |<BR>
RV_9,069.03c harir akrān yajataḥ saṃyato mado nṛmṇā śiśāno mahiṣo na śobhate ||<BR>
RV_9,069.04a ukṣā mimāti prati yanti dhenavo devasya devīr upa yanti niṣkṛtam |<BR>
RV_9,069.04c aty akramīd arjunaṃ vāram avyayam atkaṃ na niktam pari somo avyata ||<BR>
RV_9,069.05a amṛktena ruśatā vāsasā harir amartyo nirṇijānaḥ pari vyata |<BR>
RV_9,069.05c divas pṛṣṭham barhaṇā nirṇije kṛtopastaraṇaṃ camvor nabhasmayam ||<BR>
RV_9,069.06a sūryasyeva raśmayo drāvayitnavo matsarāsaḥ prasupaḥ sākam īrate |<BR>
RV_9,069.06c tantuṃ tatam pari sargāsa āśavo nendrād ṛte pavate dhāma kiṃ cana ||<BR>
RV_9,069.07a sindhor iva pravaṇe nimna āśavo vṛṣacyutā madāso gātum āśata |<BR>
RV_9,069.07c śaṃ no niveśe dvipade catuṣpade 'sme vājāḥ soma tiṣṭhantu kṛṣṭayaḥ ||<BR>
RV_9,069.08a ā naḥ pavasva vasumad dhiraṇyavad aśvāvad gomad yavamat suvīryam |<BR>
RV_9,069.08c yūyaṃ hi soma pitaro mama sthana divo mūrdhānaḥ prasthitā vayaskṛtaḥ ||<BR>
RV_9,069.09a ete somāḥ pavamānāsa indraṃ rathā iva pra yayuḥ sātim accha |<BR>
RV_9,069.09c sutāḥ pavitram ati yanty avyaṃ hitvī vavriṃ harito vṛṣṭim accha ||<BR>
RV_9,069.10a indav indrāya bṛhate pavasva sumṛḷīko anavadyo riśādāḥ |<BR>
RV_9,069.10c bharā candrāṇi gṛṇate vasūni devair dyāvāpṛthivī prāvataṃ naḥ ||<BR>
<BR>
RV_9,070.01a trir asmai sapta dhenavo duduhre satyām āśiram pūrvye vyomani |<BR>
RV_9,070.01c catvāry anyā bhuvanāni nirṇije cārūṇi cakre yad ṛtair avardhata ||<BR>
RV_9,070.02a sa bhikṣamāṇo amṛtasya cāruṇa ubhe dyāvā kāvyenā vi śaśrathe |<BR>
RV_9,070.02c tejiṣṭhā apo maṃhanā pari vyata yadī devasya śravasā sado viduḥ ||<BR>
RV_9,070.03a te asya santu ketavo 'mṛtyavo 'dābhyāso januṣī ubhe anu |<BR>
RV_9,070.03c yebhir nṛmṇā ca devyā ca punata ād id rājānam mananā agṛbhṇata ||<BR>
RV_9,070.04a sa mṛjyamāno daśabhiḥ sukarmabhiḥ pra madhyamāsu mātṛṣu prame sacā |<BR>
RV_9,070.04c vratāni pāno amṛtasya cāruṇa ubhe nṛcakṣā anu paśyate viśau ||<BR>
RV_9,070.05a sa marmṛjāna indriyāya dhāyasa obhe antā rodasī harṣate hitaḥ |<BR>
RV_9,070.05c vṛṣā śuṣmeṇa bādhate vi durmatīr ādediśānaḥ śaryaheva śurudhaḥ ||<BR>
RV_9,070.06a sa mātarā na dadṛśāna usriyo nānadad eti marutām iva svanaḥ |<BR>
RV_9,070.06c jānann ṛtam prathamaṃ yat svarṇaram praśastaye kam avṛṇīta sukratuḥ ||<BR>
RV_9,070.07a ruvati bhīmo vṛṣabhas taviṣyayā śṛṅge śiśāno hariṇī vicakṣaṇaḥ |<BR>
RV_9,070.07c ā yoniṃ somaḥ sukṛtaṃ ni ṣīdati gavyayī tvag bhavati nirṇig avyayī ||<BR>
RV_9,070.08a śuciḥ punānas tanvam arepasam avye harir ny adhāviṣṭa sānavi |<BR>
RV_9,070.08c juṣṭo mitrāya varuṇāya vāyave tridhātu madhu kriyate sukarmabhiḥ ||<BR>
RV_9,070.09a pavasva soma devavītaye vṛṣendrasya hārdi somadhānam ā viśa |<BR>
RV_9,070.09c purā no bādhād duritāti pāraya kṣetravid dhi diśa āhā vipṛcchate ||<BR>
RV_9,070.10a hito na saptir abhi vājam arṣendrasyendo jaṭharam ā pavasva |<BR>
RV_9,070.10c nāvā na sindhum ati parṣi vidvāñ chūro na yudhyann ava no nida spaḥ ||<BR>
<BR>
RV_9,071.01a ā dakṣiṇā sṛjyate śuṣmy āsadaṃ veti druho rakṣasaḥ pāti jāgṛviḥ |<BR>
RV_9,071.01c harir opaśaṃ kṛṇute nabhas paya upastire camvor brahma nirṇije ||<BR>
RV_9,071.02a pra kṛṣṭiheva śūṣa eti roruvad asuryaṃ varṇaṃ ni riṇīte asya tam |<BR>
RV_9,071.02c jahāti vavrim pitur eti niṣkṛtam upaprutaṃ kṛṇute nirṇijaṃ tanā ||<BR>
RV_9,071.03a adribhiḥ sutaḥ pavate gabhastyor vṛṣāyate nabhasā vepate matī |<BR>
RV_9,071.03c sa modate nasate sādhate girā nenikte apsu yajate parīmaṇi ||<BR>
RV_9,071.04a pari dyukṣaṃ sahasaḥ parvatāvṛdham madhvaḥ siñcanti harmyasya sakṣaṇim |<BR>
RV_9,071.04c ā yasmin gāvaḥ suhutāda ūdhani mūrdhañ chrīṇanty agriyaṃ varīmabhiḥ ||<BR>
RV_9,071.05a sam ī rathaṃ na bhurijor aheṣata daśa svasāro aditer upastha ā |<BR>
RV_9,071.05c jigād upa jrayati gor apīcyam padaṃ yad asya matuthā ajījanan ||<BR>
RV_9,071.06a śyeno na yoniṃ sadanaṃ dhiyā kṛtaṃ hiraṇyayam āsadaṃ deva eṣati |<BR>
RV_9,071.06c e riṇanti barhiṣi priyaṃ girāśvo na devāṃ apy eti yajñiyaḥ ||<BR>
RV_9,071.07a parā vyakto aruṣo divaḥ kavir vṛṣā tripṛṣṭho anaviṣṭa gā abhi |<BR>
RV_9,071.07c sahasraṇītir yatiḥ parāyatī rebho na pūrvīr uṣaso vi rājati ||<BR>
RV_9,071.08a tveṣaṃ rūpaṃ kṛṇute varṇo asya sa yatrāśayat samṛtā sedhati sridhaḥ |<BR>
RV_9,071.08c apsā yāti svadhayā daivyaṃ janaṃ saṃ suṣṭutī nasate saṃ goagrayā ||<BR>
RV_9,071.09a ukṣeva yūthā pariyann arāvīd adhi tviṣīr adhita sūryasya |<BR>
RV_9,071.09c divyaḥ suparṇo 'va cakṣata kṣāṃ somaḥ pari kratunā paśyate jāḥ ||<BR>
<BR>
RV_9,072.01a harim mṛjanty aruṣo na yujyate saṃ dhenubhiḥ kalaśe somo ajyate |<BR>
RV_9,072.01c ud vācam īrayati hinvate matī puruṣṭutasya kati cit paripriyaḥ ||<BR>
RV_9,072.02a sākaṃ vadanti bahavo manīṣiṇa indrasya somaṃ jaṭhare yad āduhuḥ |<BR>
RV_9,072.02c yadī mṛjanti sugabhastayo naraḥ sanīḷābhir daśabhiḥ kāmyam madhu ||<BR>
RV_9,072.03a aramamāṇo aty eti gā abhi sūryasya priyaṃ duhitus tiro ravam |<BR>
RV_9,072.03c anv asmai joṣam abharad vinaṅgṛsaḥ saṃ dvayībhiḥ svasṛbhiḥ kṣeti jāmibhiḥ ||<BR>
RV_9,072.04a nṛdhūto adriṣuto barhiṣi priyaḥ patir gavām pradiva indur ṛtviyaḥ |<BR>
RV_9,072.04c purandhivān manuṣo yajñasādhanaḥ śucir dhiyā pavate soma indra te ||<BR>
RV_9,072.05a nṛbāhubhyāṃ codito dhārayā suto 'nuṣvadham pavate soma indra te |<BR>
RV_9,072.05c āprāḥ kratūn sam ajair adhvare matīr ver na druṣac camvor āsadad dhariḥ ||<BR>
RV_9,072.06a aṃśuṃ duhanti stanayantam akṣitaṃ kaviṃ kavayo 'paso manīṣiṇaḥ |<BR>
RV_9,072.06c sam ī gāvo matayo yanti saṃyata ṛtasya yonā sadane punarbhuvaḥ ||<BR>
RV_9,072.07a nābhā pṛthivyā dharuṇo maho divo 'pām ūrmau sindhuṣv antar ukṣitaḥ |<BR>
RV_9,072.07c indrasya vajro vṛṣabho vibhūvasuḥ somo hṛde pavate cāru matsaraḥ ||<BR>
RV_9,072.08a sa tū pavasva pari pārthivaṃ raja stotre śikṣann ādhūnvate ca sukrato |<BR>
RV_9,072.08c mā no nir bhāg vasunaḥ sādanaspṛśo rayim piśaṅgam bahulaṃ vasīmahi ||<BR>
RV_9,072.09a ā tū na indo śatadātv aśvyaṃ sahasradātu paśumad dhiraṇyavat |<BR>
RV_9,072.09c upa māsva bṛhatī revatīr iṣo 'dhi stotrasya pavamāna no gahi ||<BR>
<BR>
RV_9,073.01a srakve drapsasya dhamataḥ sam asvarann ṛtasya yonā sam aranta nābhayaḥ |<BR>
RV_9,073.01c trīn sa mūrdhno asuraś cakra ārabhe satyasya nāvaḥ sukṛtam apīparan ||<BR>
RV_9,073.02a samyak samyañco mahiṣā aheṣata sindhor ūrmāv adhi venā avīvipan |<BR>
RV_9,073.02c madhor dhārābhir janayanto arkam it priyām indrasya tanvam avīvṛdhan ||<BR>
RV_9,073.03a pavitravantaḥ pari vācam āsate pitaiṣām pratno abhi rakṣati vratam |<BR>
RV_9,073.03c mahaḥ samudraṃ varuṇas tiro dadhe dhīrā ic chekur dharuṇeṣv ārabham ||<BR>
RV_9,073.04a sahasradhāre 'va te sam asvaran divo nāke madhujihvā asaścataḥ |<BR>
RV_9,073.04c asya spaśo na ni miṣanti bhūrṇayaḥ pade-pade pāśinaḥ santi setavaḥ ||<BR>
RV_9,073.05a pitur mātur adhy ā ye samasvarann ṛcā śocantaḥ saṃdahanto avratān |<BR>
RV_9,073.05c indradviṣṭām apa dhamanti māyayā tvacam asiknīm bhūmano divas pari ||<BR>
RV_9,073.06a pratnān mānād adhy ā ye samasvarañ chlokayantrāso rabhasasya mantavaḥ |<BR>
RV_9,073.06c apānakṣāso badhirā ahāsata ṛtasya panthāṃ na taranti duṣkṛtaḥ ||<BR>
RV_9,073.07a sahasradhāre vitate pavitra ā vācam punanti kavayo manīṣiṇaḥ |<BR>
RV_9,073.07c rudrāsa eṣām iṣirāso adruha spaśaḥ svañcaḥ sudṛśo nṛcakṣasaḥ ||<BR>
RV_9,073.08a ṛtasya gopā na dabhāya sukratus trī ṣa pavitrā hṛdy antar ā dadhe |<BR>
RV_9,073.08c vidvān sa viśvā bhuvanābhi paśyaty avājuṣṭān vidhyati karte avratān ||<BR>
RV_9,073.09a ṛtasya tantur vitataḥ pavitra ā jihvāyā agre varuṇasya māyayā |<BR>
RV_9,073.09c dhīrāś cit tat saminakṣanta āśatātrā kartam ava padāty aprabhuḥ ||<BR>
<BR>
RV_9,074.01a śiśur na jāto 'va cakradad vane svar yad vājy aruṣaḥ siṣāsati |<BR>
RV_9,074.01c divo retasā sacate payovṛdhā tam īmahe sumatī śarma saprathaḥ ||<BR>
RV_9,074.02a divo ya skambho dharuṇaḥ svātata āpūrṇo aṃśuḥ paryeti viśvataḥ |<BR>
RV_9,074.02c seme mahī rodasī yakṣad āvṛtā samīcīne dādhāra sam iṣaḥ kaviḥ ||<BR>
RV_9,074.03a mahi psaraḥ sukṛtaṃ somyam madhūrvī gavyūtir aditer ṛtaṃ yate |<BR>
RV_9,074.03c īśe yo vṛṣṭer ita usriyo vṛṣāpāṃ netā ya itaūtir ṛgmiyaḥ ||<BR>
RV_9,074.04a ātmanvan nabho duhyate ghṛtam paya ṛtasya nābhir amṛtaṃ vi jāyate |<BR>
RV_9,074.04c samīcīnāḥ sudānavaḥ prīṇanti taṃ naro hitam ava mehanti peravaḥ ||<BR>
RV_9,074.05a arāvīd aṃśuḥ sacamāna ūrmiṇā devāvyam manuṣe pinvati tvacam |<BR>
RV_9,074.05c dadhāti garbham aditer upastha ā yena tokaṃ ca tanayaṃ ca dhāmahe ||<BR>
RV_9,074.06a sahasradhāre 'va tā asaścatas tṛtīye santu rajasi prajāvatīḥ |<BR>
RV_9,074.06c catasro nābho nihitā avo divo havir bharanty amṛtaṃ ghṛtaścutaḥ ||<BR>
RV_9,074.07a śvetaṃ rūpaṃ kṛṇute yat siṣāsati somo mīḍhvāṃ asuro veda bhūmanaḥ |<BR>
RV_9,074.07c dhiyā śamī sacate sem abhi pravad divas kavandham ava darṣad udriṇam ||<BR>
RV_9,074.08a adha śvetaṃ kalaśaṃ gobhir aktaṃ kārṣmann ā vājy akramīt sasavān |<BR>
RV_9,074.08c ā hinvire manasā devayantaḥ kakṣīvate śatahimāya gonām ||<BR>
RV_9,074.09a adbhiḥ soma papṛcānasya te raso 'vyo vāraṃ vi pavamāna dhāvati |<BR>
RV_9,074.09c sa mṛjyamānaḥ kavibhir madintama svadasvendrāya pavamāna pītaye ||<BR>
<BR>
RV_9,075.01a abhi priyāṇi pavate canohito nāmāni yahvo adhi yeṣu vardhate |<BR>
RV_9,075.01c ā sūryasya bṛhato bṛhann adhi rathaṃ viṣvañcam aruhad vicakṣaṇaḥ ||<BR>
RV_9,075.02a ṛtasya jihvā pavate madhu priyaṃ vaktā patir dhiyo asyā adābhyaḥ |<BR>
RV_9,075.02c dadhāti putraḥ pitror apīcyaṃ nāma tṛtīyam adhi rocane divaḥ ||<BR>
RV_9,075.03a ava dyutānaḥ kalaśāṃ acikradan nṛbhir yemānaḥ kośa ā hiraṇyaye |<BR>
RV_9,075.03c abhīm ṛtasya dohanā anūṣatādhi tripṛṣṭha uṣaso vi rājati ||<BR>
RV_9,075.04a adribhiḥ suto matibhiś canohitaḥ prarocayan rodasī mātarā śuciḥ |<BR>
RV_9,075.04c romāṇy avyā samayā vi dhāvati madhor dhārā pinvamānā dive-dive ||<BR>
RV_9,075.05a pari soma pra dhanvā svastaye nṛbhiḥ punāno abhi vāsayāśiram |<BR>
RV_9,075.05c ye te madā āhanaso vihāyasas tebhir indraṃ codaya dātave magham ||<BR>
<BR>
RV_9,076.01a dhartā divaḥ pavate kṛtvyo raso dakṣo devānām anumādyo nṛbhiḥ |<BR>
RV_9,076.01c hariḥ sṛjāno atyo na satvabhir vṛthā pājāṃsi kṛṇute nadīṣv ā ||<BR>
RV_9,076.02a śūro na dhatta āyudhā gabhastyoḥ svaḥ siṣāsan rathiro gaviṣṭiṣu |<BR>
RV_9,076.02c indrasya śuṣmam īrayann apasyubhir indur hinvāno ajyate manīṣibhiḥ ||<BR>
RV_9,076.03a indrasya soma pavamāna ūrmiṇā taviṣyamāṇo jaṭhareṣv ā viśa |<BR>
RV_9,076.03c pra ṇaḥ pinva vidyud abhreva rodasī dhiyā na vājāṃ upa māsi śaśvataḥ ||<BR>
RV_9,076.04a viśvasya rājā pavate svardṛśa ṛtasya dhītim ṛṣiṣāḷ avīvaśat |<BR>
RV_9,076.04c yaḥ sūryasyāsireṇa mṛjyate pitā matīnām asamaṣṭakāvyaḥ ||<BR>
RV_9,076.05a vṛṣeva yūthā pari kośam arṣasy apām upasthe vṛṣabhaḥ kanikradat |<BR>
RV_9,076.05c sa indrāya pavase matsarintamo yathā jeṣāma samithe tvotayaḥ ||<BR>
<BR>
RV_9,077.01a eṣa pra kośe madhumāṃ acikradad indrasya vajro vapuṣo vapuṣṭaraḥ |<BR>
RV_9,077.01c abhīm ṛtasya sudughā ghṛtaścuto vāśrā arṣanti payaseva dhenavaḥ ||<BR>
RV_9,077.02a sa pūrvyaḥ pavate yaṃ divas pari śyeno mathāyad iṣitas tiro rajaḥ |<BR>
RV_9,077.02c sa madhva ā yuvate vevijāna it kṛśānor astur manasāha bibhyuṣā ||<BR>
RV_9,077.03a te naḥ pūrvāsa uparāsa indavo mahe vājāya dhanvantu gomate |<BR>
RV_9,077.03c īkṣeṇyāso ahyo na cāravo brahma-brahma ye jujuṣur havir-haviḥ ||<BR>
RV_9,077.04a ayaṃ no vidvān vanavad vanuṣyata induḥ satrācā manasā puruṣṭutaḥ |<BR>
RV_9,077.04c inasya yaḥ sadane garbham ādadhe gavām urubjam abhy arṣati vrajam ||<BR>
RV_9,077.05a cakrir divaḥ pavate kṛtvyo raso mahāṃ adabdho varuṇo hurug yate |<BR>
RV_9,077.05c asāvi mitro vṛjaneṣu yajñiyo 'tyo na yūthe vṛṣayuḥ kanikradat ||<BR>
<BR>
RV_9,078.01a pra rājā vācaṃ janayann asiṣyadad apo vasāno abhi gā iyakṣati |<BR>
RV_9,078.01c gṛbhṇāti ripram avir asya tānvā śuddho devānām upa yāti niṣkṛtam ||<BR>
RV_9,078.02a indrāya soma pari ṣicyase nṛbhir nṛcakṣā ūrmiḥ kavir ajyase vane |<BR>
RV_9,078.02c pūrvīr hi te srutayaḥ santi yātave sahasram aśvā harayaś camūṣadaḥ ||<BR>
RV_9,078.03a samudriyā apsaraso manīṣiṇam āsīnā antar abhi somam akṣaran |<BR>
RV_9,078.03c tā īṃ hinvanti harmyasya sakṣaṇiṃ yācante sumnam pavamānam akṣitam ||<BR>
RV_9,078.04a gojin naḥ somo rathajid dhiraṇyajit svarjid abjit pavate sahasrajit |<BR>
RV_9,078.04c yaṃ devāsaś cakrire pītaye madaṃ svādiṣṭhaṃ drapsam aruṇam mayobhuvam ||<BR>
RV_9,078.05a etāni soma pavamāno asmayuḥ satyāni kṛṇvan draviṇāny arṣasi |<BR>
RV_9,078.05c jahi śatrum antike dūrake ca ya urvīṃ gavyūtim abhayaṃ ca nas kṛdhi ||<BR>
<BR>
RV_9,079.01a acodaso no dhanvantv indavaḥ pra suvānāso bṛhaddiveṣu harayaḥ |<BR>
RV_9,079.01c vi ca naśan na iṣo arātayo 'ryo naśanta saniṣanta no dhiyaḥ ||<BR>
RV_9,079.02a pra ṇo dhanvantv indavo madacyuto dhanā vā yebhir arvato junīmasi |<BR>
RV_9,079.02c tiro martasya kasya cit parihvṛtiṃ vayaṃ dhanāni viśvadhā bharemahi ||<BR>
RV_9,079.03a uta svasyā arātyā arir hi ṣa utānyasyā arātyā vṛko hi ṣaḥ |<BR>
RV_9,079.03c dhanvan na tṛṣṇā sam arīta tāṃ abhi soma jahi pavamāna durādhyaḥ ||<BR>
RV_9,079.04a divi te nābhā paramo ya ādade pṛthivyās te ruruhuḥ sānavi kṣipaḥ |<BR>
RV_9,079.04c adrayas tvā bapsati gor adhi tvacy apsu tvā hastair duduhur manīṣiṇaḥ ||<BR>
RV_9,079.05a evā ta indo subhvaṃ supeśasaṃ rasaṃ tuñjanti prathamā abhiśriyaḥ |<BR>
RV_9,079.05c nidaṃ-nidam pavamāna ni tāriṣa āvis te śuṣmo bhavatu priyo madaḥ ||<BR>
<BR>
RV_9,080.01a somasya dhārā pavate nṛcakṣasa ṛtena devān havate divas pari |<BR>
RV_9,080.01c bṛhaspate ravathenā vi didyute samudrāso na savanāni vivyacuḥ ||<BR>
RV_9,080.02a yaṃ tvā vājinn aghnyā abhy anūṣatāyohataṃ yonim ā rohasi dyumān |<BR>
RV_9,080.02c maghonām āyuḥ pratiran mahi śrava indrāya soma pavase vṛṣā madaḥ ||<BR>
RV_9,080.03a endrasya kukṣā pavate madintama ūrjaṃ vasānaḥ śravase sumaṅgalaḥ |<BR>
RV_9,080.03c pratyaṅ sa viśvā bhuvanābhi paprathe krīḷan harir atyaḥ syandate vṛṣā ||<BR>
RV_9,080.04a taṃ tvā devebhyo madhumattamaṃ naraḥ sahasradhāraṃ duhate daśa kṣipaḥ |<BR>
RV_9,080.04c nṛbhiḥ soma pracyuto grāvabhiḥ suto viśvān devāṃ ā pavasvā sahasrajit ||<BR>
RV_9,080.05a taṃ tvā hastino madhumantam adribhir duhanty apsu vṛṣabhaṃ daśa kṣipaḥ |<BR>
RV_9,080.05c indraṃ soma mādayan daivyaṃ janaṃ sindhor ivormiḥ pavamāno arṣasi ||<BR>
<BR>
RV_9,081.01a pra somasya pavamānasyormaya indrasya yanti jaṭharaṃ supeśasaḥ |<BR>
RV_9,081.01c dadhnā yad īm unnītā yaśasā gavāṃ dānāya śūram udamandiṣuḥ sutāḥ ||<BR>
RV_9,081.02a acchā hi somaḥ kalaśāṃ asiṣyadad atyo na voḷhā raghuvartanir vṛṣā |<BR>
RV_9,081.02c athā devānām ubhayasya janmano vidvāṃ aśnoty amuta itaś ca yat ||<BR>
RV_9,081.03a ā naḥ soma pavamānaḥ kirā vasv indo bhava maghavā rādhaso mahaḥ |<BR>
RV_9,081.03c śikṣā vayodho vasave su cetunā mā no gayam āre asmat parā sicaḥ ||<BR>
RV_9,081.04a ā naḥ pūṣā pavamānaḥ surātayo mitro gacchantu varuṇaḥ sajoṣasaḥ |<BR>
RV_9,081.04c bṛhaspatir maruto vāyur aśvinā tvaṣṭā savitā suyamā sarasvatī ||<BR>
RV_9,081.05a ubhe dyāvāpṛthivī viśvaminve aryamā devo aditir vidhātā |<BR>
RV_9,081.05c bhago nṛśaṃsa urv antarikṣaṃ viśve devāḥ pavamānaṃ juṣanta ||<BR>
<BR>
RV_9,082.01a asāvi somo aruṣo vṛṣā harī rājeva dasmo abhi gā acikradat |<BR>
RV_9,082.01c punāno vāram pary ety avyayaṃ śyeno na yoniṃ ghṛtavantam āsadam ||<BR>
RV_9,082.02a kavir vedhasyā pary eṣi māhinam atyo na mṛṣṭo abhi vājam arṣasi |<BR>
RV_9,082.02c apasedhan duritā soma mṛḷaya ghṛtaṃ vasānaḥ pari yāsi nirṇijam ||<BR>
RV_9,082.03a parjanyaḥ pitā mahiṣasya parṇino nābhā pṛthivyā giriṣu kṣayaṃ dadhe |<BR>
RV_9,082.03c svasāra āpo abhi gā utāsaran saṃ grāvabhir nasate vīte adhvare ||<BR>
RV_9,082.04a jāyeva patyāv adhi śeva maṃhase pajrāyā garbha śṛṇuhi bravīmi te |<BR>
RV_9,082.04c antar vāṇīṣu pra carā su jīvase 'nindyo vṛjane soma jāgṛhi ||<BR>
RV_9,082.05a yathā pūrvebhyaḥ śatasā amṛdhraḥ sahasrasāḥ paryayā vājam indo |<BR>
RV_9,082.05c evā pavasva suvitāya navyase tava vratam anv āpaḥ sacante ||<BR>
<BR>
RV_9,083.01a pavitraṃ te vitatam brahmaṇas pate prabhur gātrāṇi pary eṣi viśvataḥ |<BR>
RV_9,083.01c ataptatanūr na tad āmo aśnute śṛtāsa id vahantas tat sam āśata ||<BR>
RV_9,083.02a tapoṣ pavitraṃ vitataṃ divas pade śocanto asya tantavo vy asthiran |<BR>
RV_9,083.02c avanty asya pavītāram āśavo divas pṛṣṭham adhi tiṣṭhanti cetasā ||<BR>
RV_9,083.03a arūrucad uṣasaḥ pṛśnir agriya ukṣā bibharti bhuvanāni vājayuḥ |<BR>
RV_9,083.03c māyāvino mamire asya māyayā nṛcakṣasaḥ pitaro garbham ā dadhuḥ ||<BR>
RV_9,083.04a gandharva itthā padam asya rakṣati pāti devānāṃ janimāny adbhutaḥ |<BR>
RV_9,083.04c gṛbhṇāti ripuṃ nidhayā nidhāpatiḥ sukṛttamā madhuno bhakṣam āśata ||<BR>
RV_9,083.05a havir haviṣmo mahi sadma daivyaṃ nabho vasānaḥ pari yāsy adhvaram |<BR>
RV_9,083.05c rājā pavitraratho vājam āruhaḥ sahasrabhṛṣṭir jayasi śravo bṛhat ||<BR>
<BR>
RV_9,084.01a pavasva devamādano vicarṣaṇir apsā indrāya varuṇāya vāyave |<BR>
RV_9,084.01c kṛdhī no adya varivaḥ svastimad urukṣitau gṛṇīhi daivyaṃ janam ||<BR>
RV_9,084.02a ā yas tasthau bhuvanāny amartyo viśvāni somaḥ pari tāny arṣati |<BR>
RV_9,084.02c kṛṇvan saṃcṛtaṃ vicṛtam abhiṣṭaya induḥ siṣakty uṣasaṃ na sūryaḥ ||<BR>
RV_9,084.03a ā yo gobhiḥ sṛjyata oṣadhīṣv ā devānāṃ sumna iṣayann upāvasuḥ |<BR>
RV_9,084.03c ā vidyutā pavate dhārayā suta indraṃ somo mādayan daivyaṃ janam ||<BR>
RV_9,084.04a eṣa sya somaḥ pavate sahasrajid dhinvāno vācam iṣirām uṣarbudham |<BR>
RV_9,084.04c induḥ samudram ud iyarti vāyubhir endrasya hārdi kalaśeṣu sīdati ||<BR>
RV_9,084.05a abhi tyaṃ gāvaḥ payasā payovṛdhaṃ somaṃ śrīṇanti matibhiḥ svarvidam |<BR>
RV_9,084.05c dhanañjayaḥ pavate kṛtvyo raso vipraḥ kaviḥ kāvyenā svarcanāḥ ||<BR>
<BR>
RV_9,085.01a indrāya soma suṣutaḥ pari sravāpāmīvā bhavatu rakṣasā saha |<BR>
RV_9,085.01c mā te rasasya matsata dvayāvino draviṇasvanta iha santv indavaḥ ||<BR>
RV_9,085.02a asmān samarye pavamāna codaya dakṣo devānām asi hi priyo madaḥ |<BR>
RV_9,085.02c jahi śatrūṃr abhy ā bhandanāyataḥ pibendra somam ava no mṛdho jahi ||<BR>
RV_9,085.03a adabdha indo pavase madintama ātmendrasya bhavasi dhāsir uttamaḥ |<BR>
RV_9,085.03c abhi svaranti bahavo manīṣiṇo rājānam asya bhuvanasya niṃsate ||<BR>
RV_9,085.04a sahasraṇīthaḥ śatadhāro adbhuta indrāyenduḥ pavate kāmyam madhu |<BR>
RV_9,085.04c jayan kṣetram abhy arṣā jayann apa uruṃ no gātuṃ kṛṇu soma mīḍhvaḥ ||<BR>
RV_9,085.05a kanikradat kalaśe gobhir ajyase vy avyayaṃ samayā vāram arṣasi |<BR>
RV_9,085.05c marmṛjyamāno atyo na sānasir indrasya soma jaṭhare sam akṣaraḥ ||<BR>
RV_9,085.06a svāduḥ pavasva divyāya janmane svādur indrāya suhavītunāmne |<BR>
RV_9,085.06c svādur mitrāya varuṇāya vāyave bṛhaspataye madhumāṃ adābhyaḥ ||<BR>
RV_9,085.07a atyam mṛjanti kalaśe daśa kṣipaḥ pra viprāṇām matayo vāca īrate |<BR>
RV_9,085.07c pavamānā abhy arṣanti suṣṭutim endraṃ viśanti madirāsa indavaḥ ||<BR>
RV_9,085.08a pavamāno abhy arṣā suvīryam urvīṃ gavyūtim mahi śarma saprathaḥ |<BR>
RV_9,085.08c mākir no asya pariṣūtir īśatendo jayema tvayā dhanaṃ-dhanam ||<BR>
RV_9,085.09a adhi dyām asthād vṛṣabho vicakṣaṇo 'rūrucad vi divo rocanā kaviḥ |<BR>
RV_9,085.09c rājā pavitram aty eti roruvad divaḥ pīyūṣaṃ duhate nṛcakṣasaḥ ||<BR>
RV_9,085.10a divo nāke madhujihvā asaścato venā duhanty ukṣaṇaṃ giriṣṭhām |<BR>
RV_9,085.10c apsu drapsaṃ vāvṛdhānaṃ samudra ā sindhor ūrmā madhumantam pavitra ā ||<BR>
RV_9,085.11a nāke suparṇam upapaptivāṃsaṃ giro venānām akṛpanta pūrvīḥ |<BR>
RV_9,085.11c śiśuṃ rihanti matayaḥ panipnataṃ hiraṇyayaṃ śakunaṃ kṣāmaṇi sthām ||<BR>
RV_9,085.12a ūrdhvo gandharvo adhi nāke asthād viśvā rūpā praticakṣāṇo asya |<BR>
RV_9,085.12c bhānuḥ śukreṇa śociṣā vy adyaut prārūrucad rodasī mātarā śuciḥ ||<BR>
<BR>
RV_9,086.01a pra ta āśavaḥ pavamāna dhījavo madā arṣanti raghujā iva tmanā |<BR>
RV_9,086.01c divyāḥ suparṇā madhumanta indavo madintamāsaḥ pari kośam āsate ||<BR>
RV_9,086.02a pra te madāso madirāsa āśavo 'sṛkṣata rathyāso yathā pṛthak |<BR>
RV_9,086.02c dhenur na vatsam payasābhi vajriṇam indram indavo madhumanta ūrmayaḥ ||<BR>
RV_9,086.03a atyo na hiyāno abhi vājam arṣa svarvit kośaṃ divo adrimātaram |<BR>
RV_9,086.03c vṛṣā pavitre adhi sāno avyaye somaḥ punāna indriyāya dhāyase ||<BR>
RV_9,086.04a pra ta āśvinīḥ pavamāna dhījuvo divyā asṛgran payasā dharīmaṇi |<BR>
RV_9,086.04c prāntar ṛṣaya sthāvirīr asṛkṣata ye tvā mṛjanty ṛṣiṣāṇa vedhasaḥ ||<BR>
RV_9,086.05a viśvā dhāmāni viśvacakṣa ṛbhvasaḥ prabhos te sataḥ pari yanti ketavaḥ |<BR>
RV_9,086.05c vyānaśiḥ pavase soma dharmabhiḥ patir viśvasya bhuvanasya rājasi ||<BR>
RV_9,086.06a ubhayataḥ pavamānasya raśmayo dhruvasya sataḥ pari yanti ketavaḥ |<BR>
RV_9,086.06c yadī pavitre adhi mṛjyate hariḥ sattā ni yonā kalaśeṣu sīdati ||<BR>
RV_9,086.07a yajñasya ketuḥ pavate svadhvaraḥ somo devānām upa yāti niṣkṛtam |<BR>
RV_9,086.07c sahasradhāraḥ pari kośam arṣati vṛṣā pavitram aty eti roruvat ||<BR>
RV_9,086.08a rājā samudraṃ nadyo vi gāhate 'pām ūrmiṃ sacate sindhuṣu śritaḥ |<BR>
RV_9,086.08c adhy asthāt sānu pavamāno avyayaṃ nābhā pṛthivyā dharuṇo maho divaḥ ||<BR>
RV_9,086.09a divo na sānu stanayann acikradad dyauś ca yasya pṛthivī ca dharmabhiḥ |<BR>
RV_9,086.09c indrasya sakhyam pavate vivevidat somaḥ punānaḥ kalaśeṣu sīdati ||<BR>
RV_9,086.10a jyotir yajñasya pavate madhu priyam pitā devānāṃ janitā vibhūvasuḥ |<BR>
RV_9,086.10c dadhāti ratnaṃ svadhayor apīcyam madintamo matsara indriyo rasaḥ ||<BR>
RV_9,086.11a abhikrandan kalaśaṃ vājy arṣati patir divaḥ śatadhāro vicakṣaṇaḥ |<BR>
RV_9,086.11c harir mitrasya sadaneṣu sīdati marmṛjāno 'vibhiḥ sindhubhir vṛṣā ||<BR>
RV_9,086.12a agre sindhūnām pavamāno arṣaty agre vāco agriyo goṣu gacchati |<BR>
RV_9,086.12c agre vājasya bhajate mahādhanaṃ svāyudhaḥ sotṛbhiḥ pūyate vṛṣā ||<BR>
RV_9,086.13a ayam matavāñ chakuno yathā hito 'vye sasāra pavamāna ūrmiṇā |<BR>
RV_9,086.13c tava kratvā rodasī antarā kave śucir dhiyā pavate soma indra te ||<BR>
RV_9,086.14a drāpiṃ vasāno yajato divispṛśam antarikṣaprā bhuvaneṣv arpitaḥ |<BR>
RV_9,086.14c svar jajñāno nabhasābhy akramīt pratnam asya pitaram ā vivāsati ||<BR>
RV_9,086.15a so asya viśe mahi śarma yacchati yo asya dhāma prathamaṃ vyānaśe |<BR>
RV_9,086.15c padaṃ yad asya parame vyomany ato viśvā abhi saṃ yāti saṃyataḥ ||<BR>
RV_9,086.16a pro ayāsīd indur indrasya niṣkṛtaṃ sakhā sakhyur na pra mināti saṃgiram |<BR>
RV_9,086.16c marya iva yuvatibhiḥ sam arṣati somaḥ kalaśe śatayāmnā pathā ||<BR>
RV_9,086.17a pra vo dhiyo mandrayuvo vipanyuvaḥ panasyuvaḥ saṃvasaneṣv akramuḥ |<BR>
RV_9,086.17c somam manīṣā abhy anūṣata stubho 'bhi dhenavaḥ payasem aśiśrayuḥ ||<BR>
RV_9,086.18a ā naḥ soma saṃyatam pipyuṣīm iṣam indo pavasva pavamāno asridham |<BR>
RV_9,086.18c yā no dohate trir ahann asaścuṣī kṣumad vājavan madhumat suvīryam ||<BR>
RV_9,086.19a vṛṣā matīnām pavate vicakṣaṇaḥ somo ahnaḥ pratarītoṣaso divaḥ |<BR>
RV_9,086.19c krāṇā sindhūnāṃ kalaśāṃ avīvaśad indrasya hārdy āviśan manīṣibhiḥ ||<BR>
RV_9,086.20a manīṣibhiḥ pavate pūrvyaḥ kavir nṛbhir yataḥ pari kośāṃ acikradat |<BR>
RV_9,086.20c tritasya nāma janayan madhu kṣarad indrasya vāyoḥ sakhyāya kartave ||<BR>
RV_9,086.21a ayam punāna uṣaso vi rocayad ayaṃ sindhubhyo abhavad u lokakṛt |<BR>
RV_9,086.21c ayaṃ triḥ sapta duduhāna āśiraṃ somo hṛde pavate cāru matsaraḥ ||<BR>
RV_9,086.22a pavasva soma divyeṣu dhāmasu sṛjāna indo kalaśe pavitra ā |<BR>
RV_9,086.22c sīdann indrasya jaṭhare kanikradan nṛbhir yataḥ sūryam ārohayo divi ||<BR>
RV_9,086.23a adribhiḥ sutaḥ pavase pavitra āṃ indav indrasya jaṭhareṣv āviśan |<BR>
RV_9,086.23c tvaṃ nṛcakṣā abhavo vicakṣaṇa soma gotram aṅgirobhyo 'vṛṇor apa ||<BR>
RV_9,086.24a tvāṃ soma pavamānaṃ svādhyo 'nu viprāso amadann avasyavaḥ |<BR>
RV_9,086.24c tvāṃ suparṇa ābharad divas parīndo viśvābhir matibhiḥ pariṣkṛtam ||<BR>
RV_9,086.25a avye punānam pari vāra ūrmiṇā hariṃ navante abhi sapta dhenavaḥ |<BR>
RV_9,086.25c apām upasthe adhy āyavaḥ kavim ṛtasya yonā mahiṣā aheṣata ||<BR>
RV_9,086.26a induḥ punāno ati gāhate mṛdho viśvāni kṛṇvan supathāni yajyave |<BR>
RV_9,086.26c gāḥ kṛṇvāno nirṇijaṃ haryataḥ kavir atyo na krīḷan pari vāram arṣati ||<BR>
RV_9,086.27a asaścataḥ śatadhārā abhiśriyo hariṃ navante 'va tā udanyuvaḥ |<BR>
RV_9,086.27c kṣipo mṛjanti pari gobhir āvṛtaṃ tṛtīye pṛṣṭhe adhi rocane divaḥ ||<BR>
RV_9,086.28a tavemāḥ prajā divyasya retasas tvaṃ viśvasya bhuvanasya rājasi |<BR>
RV_9,086.28c athedaṃ viśvam pavamāna te vaśe tvam indo prathamo dhāmadhā asi ||<BR>
RV_9,086.29a tvaṃ samudro asi viśvavit kave tavemāḥ pañca pradiśo vidharmaṇi |<BR>
RV_9,086.29c tvaṃ dyāṃ ca pṛthivīṃ cāti jabhriṣe tava jyotīṃṣi pavamāna sūryaḥ ||<BR>
RV_9,086.30a tvam pavitre rajaso vidharmaṇi devebhyaḥ soma pavamāna pūyase |<BR>
RV_9,086.30c tvām uśijaḥ prathamā agṛbhṇata tubhyemā viśvā bhuvanāni yemire ||<BR>
RV_9,086.31a pra rebha ety ati vāram avyayaṃ vṛṣā vaneṣv ava cakradad dhariḥ |<BR>
RV_9,086.31c saṃ dhītayo vāvaśānā anūṣata śiśuṃ rihanti matayaḥ panipnatam ||<BR>
RV_9,086.32a sa sūryasya raśmibhiḥ pari vyata tantuṃ tanvānas trivṛtaṃ yathā vide |<BR>
RV_9,086.32c nayann ṛtasya praśiṣo navīyasīḥ patir janīnām upa yāti niṣkṛtam ||<BR>
RV_9,086.33a rājā sindhūnām pavate patir diva ṛtasya yāti pathibhiḥ kanikradat |<BR>
RV_9,086.33c sahasradhāraḥ pari ṣicyate hariḥ punāno vācaṃ janayann upāvasuḥ ||<BR>
RV_9,086.34a pavamāna mahy arṇo vi dhāvasi sūro na citro avyayāni pavyayā |<BR>
RV_9,086.34c gabhastipūto nṛbhir adribhiḥ suto mahe vājāya dhanyāya dhanvasi ||<BR>
RV_9,086.35a iṣam ūrjam pavamānābhy arṣasi śyeno na vaṃsu kalaśeṣu sīdasi |<BR>
RV_9,086.35c indrāya madvā madyo madaḥ suto divo viṣṭambha upamo vicakṣaṇaḥ ||<BR>
RV_9,086.36a sapta svasāro abhi mātaraḥ śiśuṃ navaṃ jajñānaṃ jenyaṃ vipaścitam |<BR>
RV_9,086.36c apāṃ gandharvaṃ divyaṃ nṛcakṣasaṃ somaṃ viśvasya bhuvanasya rājase ||<BR>
RV_9,086.37a īśāna imā bhuvanāni vīyase yujāna indo haritaḥ suparṇyaḥ |<BR>
RV_9,086.37c tās te kṣarantu madhumad ghṛtam payas tava vrate soma tiṣṭhantu kṛṣṭayaḥ ||<BR>
RV_9,086.38a tvaṃ nṛcakṣā asi soma viśvataḥ pavamāna vṛṣabha tā vi dhāvasi |<BR>
RV_9,086.38c sa naḥ pavasva vasumad dhiraṇyavad vayaṃ syāma bhuvaneṣu jīvase ||<BR>
RV_9,086.39a govit pavasva vasuvid dhiraṇyavid retodhā indo bhuvaneṣv arpitaḥ |<BR>
RV_9,086.39c tvaṃ suvīro asi soma viśvavit taṃ tvā viprā upa girema āsate ||<BR>
RV_9,086.40a un madhva ūrmir vananā atiṣṭhipad apo vasāno mahiṣo vi gāhate |<BR>
RV_9,086.40c rājā pavitraratho vājam āruhat sahasrabhṛṣṭir jayati śravo bṛhat ||<BR>
RV_9,086.41a sa bhandanā ud iyarti prajāvatīr viśvāyur viśvāḥ subharā ahardivi |<BR>
RV_9,086.41c brahma prajāvad rayim aśvapastyam pīta indav indram asmabhyaṃ yācatāt ||<BR>
RV_9,086.42a so agre ahnāṃ harir haryato madaḥ pra cetasā cetayate anu dyubhiḥ |<BR>
RV_9,086.42c dvā janā yātayann antar īyate narā ca śaṃsaṃ daivyaṃ ca dhartari ||<BR>
RV_9,086.43a añjate vy añjate sam añjate kratuṃ rihanti madhunābhy añjate |<BR>
RV_9,086.43c sindhor ucchvāse patayantam ukṣaṇaṃ hiraṇyapāvāḥ paśum āsu gṛbhṇate ||<BR>
RV_9,086.44a vipaścite pavamānāya gāyata mahī na dhārāty andho arṣati |<BR>
RV_9,086.44c ahir na jūrṇām ati sarpati tvacam atyo na krīḷann asarad vṛṣā hariḥ ||<BR>
RV_9,086.45a agrego rājāpyas taviṣyate vimāno ahnām bhuvaneṣv arpitaḥ |<BR>
RV_9,086.45c harir ghṛtasnuḥ sudṛśīko arṇavo jyotīrathaḥ pavate rāya okyaḥ ||<BR>
RV_9,086.46a asarji skambho diva udyato madaḥ pari tridhātur bhuvanāny arṣati |<BR>
RV_9,086.46c aṃśuṃ rihanti matayaḥ panipnataṃ girā yadi nirṇijam ṛgmiṇo yayuḥ ||<BR>
RV_9,086.47a pra te dhārā aty aṇvāni meṣyaḥ punānasya saṃyato yanti raṃhayaḥ |<BR>
RV_9,086.47c yad gobhir indo camvoḥ samajyasa ā suvānaḥ soma kalaśeṣu sīdasi ||<BR>
RV_9,086.48a pavasva soma kratuvin na ukthyo 'vyo vāre pari dhāva madhu priyam |<BR>
RV_9,086.48c jahi viśvān rakṣasa indo atriṇo bṛhad vadema vidathe suvīrāḥ ||<BR>
<BR>
RV_9,087.01a pra tu drava pari kośaṃ ni ṣīda nṛbhiḥ punāno abhi vājam arṣa |<BR>
RV_9,087.01c aśvaṃ na tvā vājinam marjayanto 'cchā barhī raśanābhir nayanti ||<BR>
RV_9,087.02a svāyudhaḥ pavate deva indur aśastihā vṛjanaṃ rakṣamāṇaḥ |<BR>
RV_9,087.02c pitā devānāṃ janitā sudakṣo viṣṭambho divo dharuṇaḥ pṛthivyāḥ ||<BR>
RV_9,087.03a ṛṣir vipraḥ puraetā janānām ṛbhur dhīra uśanā kāvyena |<BR>
RV_9,087.03c sa cid viveda nihitaṃ yad āsām apīcyaṃ guhyaṃ nāma gonām ||<BR>
RV_9,087.04a eṣa sya te madhumāṃ indra somo vṛṣā vṛṣṇe pari pavitre akṣāḥ |<BR>
RV_9,087.04c sahasrasāḥ śatasā bhūridāvā śaśvattamam barhir ā vājy asthāt ||<BR>
RV_9,087.05a ete somā abhi gavyā sahasrā mahe vājāyāmṛtāya śravāṃsi |<BR>
RV_9,087.05c pavitrebhiḥ pavamānā asṛgrañ chravasyavo na pṛtanājo atyāḥ ||<BR>
RV_9,087.06a pari hi ṣmā puruhūto janānāṃ viśvāsarad bhojanā pūyamānaḥ |<BR>
RV_9,087.06c athā bhara śyenabhṛta prayāṃsi rayiṃ tuñjāno abhi vājam arṣa ||<BR>
RV_9,087.07a eṣa suvānaḥ pari somaḥ pavitre sargo na sṛṣṭo adadhāvad arvā |<BR>
RV_9,087.07c tigme śiśāno mahiṣo na śṛṅge gā gavyann abhi śūro na satvā ||<BR>
RV_9,087.08a eṣā yayau paramād antar adreḥ kūcit satīr ūrve gā viveda |<BR>
RV_9,087.08c divo na vidyut stanayanty abhraiḥ somasya te pavata indra dhārā ||<BR>
RV_9,087.09a uta sma rāśim pari yāsi gonām indreṇa soma saratham punānaḥ |<BR>
RV_9,087.09c pūrvīr iṣo bṛhatīr jīradāno śikṣā śacīvas tava tā upaṣṭut ||<BR>
<BR>
RV_9,088.01a ayaṃ soma indra tubhyaṃ sunve tubhyam pavate tvam asya pāhi |<BR>
RV_9,088.01c tvaṃ ha yaṃ cakṛṣe tvaṃ vavṛṣa indum madāya yujyāya somam ||<BR>
RV_9,088.02a sa īṃ ratho na bhuriṣāḷ ayoji mahaḥ purūṇi sātaye vasūni |<BR>
RV_9,088.02c ād īṃ viśvā nahuṣyāṇi jātā svarṣātā vana ūrdhvā navanta ||<BR>
RV_9,088.03a vāyur na yo niyutvāṃ iṣṭayāmā nāsatyeva hava ā śambhaviṣṭhaḥ |<BR>
RV_9,088.03c viśvavāro draviṇodā iva tman pūṣeva dhījavano 'si soma ||<BR>
RV_9,088.04a indro na yo mahā karmāṇi cakrir hantā vṛtrāṇām asi soma pūrbhit |<BR>
RV_9,088.04c paidvo na hi tvam ahināmnāṃ hantā viśvasyāsi soma dasyoḥ ||<BR>
RV_9,088.05a agnir na yo vana ā sṛjyamāno vṛthā pājāṃsi kṛṇute nadīṣu |<BR>
RV_9,088.05c jano na yudhvā mahata upabdir iyarti somaḥ pavamāna ūrmim ||<BR>
RV_9,088.06a ete somā ati vārāṇy avyā divyā na kośāso abhravarṣāḥ |<BR>
RV_9,088.06c vṛthā samudraṃ sindhavo na nīcīḥ sutāso abhi kalaśāṃ asṛgran ||<BR>
RV_9,088.07a śuṣmī śardho na mārutam pavasvānabhiśastā divyā yathā viṭ |<BR>
RV_9,088.07c āpo na makṣū sumatir bhavā naḥ sahasrāpsāḥ pṛtanāṣāṇ na yajñaḥ ||<BR>
RV_9,088.08a rājño nu te varuṇasya vratāni bṛhad gabhīraṃ tava soma dhāma |<BR>
RV_9,088.08c śuciṣ ṭvam asi priyo na mitro dakṣāyyo aryamevāsi soma ||<BR>
<BR>
RV_9,089.01a pro sya vahniḥ pathyābhir asyān divo na vṛṣṭiḥ pavamāno akṣāḥ |<BR>
RV_9,089.01c sahasradhāro asadan ny asme mātur upasthe vana ā ca somaḥ ||<BR>
RV_9,089.02a rājā sindhūnām avasiṣṭa vāsa ṛtasya nāvam āruhad rajiṣṭhām |<BR>
RV_9,089.02c apsu drapso vāvṛdhe śyenajūto duha īm pitā duha īm pitur jām ||<BR>
RV_9,089.03a siṃhaṃ nasanta madhvo ayāsaṃ harim aruṣaṃ divo asya patim |<BR>
RV_9,089.03c śūro yutsu prathamaḥ pṛcchate gā asya cakṣasā pari pāty ukṣā ||<BR>
RV_9,089.04a madhupṛṣṭhaṃ ghoram ayāsam aśvaṃ rathe yuñjanty urucakra ṛṣvam |<BR>
RV_9,089.04c svasāra īṃ jāmayo marjayanti sanābhayo vājinam ūrjayanti ||<BR>
RV_9,089.05a catasra īṃ ghṛtaduhaḥ sacante samāne antar dharuṇe niṣattāḥ |<BR>
RV_9,089.05c tā īm arṣanti namasā punānās tā īṃ viśvataḥ pari ṣanti pūrvīḥ ||<BR>
RV_9,089.06a viṣṭambho divo dharuṇaḥ pṛthivyā viśvā uta kṣitayo haste asya |<BR>
RV_9,089.06c asat ta utso gṛṇate niyutvān madhvo aṃśuḥ pavata indriyāya ||<BR>
RV_9,089.07a vanvann avāto abhi devavītim indrāya soma vṛtrahā pavasva |<BR>
RV_9,089.07c śagdhi mahaḥ puruścandrasya rāyaḥ suvīryasya patayaḥ syāma ||<BR>
<BR>
RV_9,090.01a pra hinvāno janitā rodasyo ratho na vājaṃ saniṣyann ayāsīt |<BR>
RV_9,090.01c indraṃ gacchann āyudhā saṃśiśāno viśvā vasu hastayor ādadhānaḥ ||<BR>
RV_9,090.02a abhi tripṛṣṭhaṃ vṛṣaṇaṃ vayodhām āṅgūṣāṇām avāvaśanta vāṇīḥ |<BR>
RV_9,090.02c vanā vasāno varuṇo na sindhūn vi ratnadhā dayate vāryāṇi ||<BR>
RV_9,090.03a śūragrāmaḥ sarvavīraḥ sahāvāñ jetā pavasva sanitā dhanāni |<BR>
RV_9,090.03c tigmāyudhaḥ kṣipradhanvā samatsv aṣāḷhaḥ sāhvān pṛtanāsu śatrūn ||<BR>
RV_9,090.04a urugavyūtir abhayāni kṛṇvan samīcīne ā pavasvā purandhī |<BR>
RV_9,090.04c apaḥ siṣāsann uṣasaḥ svar gāḥ saṃ cikrado maho asmabhyaṃ vājān ||<BR>
RV_9,090.05a matsi soma varuṇam matsi mitram matsīndram indo pavamāna viṣṇum |<BR>
RV_9,090.05c matsi śardho mārutam matsi devān matsi mahām indram indo madāya ||<BR>
RV_9,090.06a evā rājeva kratumāṃ amena viśvā ghanighnad duritā pavasva |<BR>
RV_9,090.06c indo sūktāya vacase vayo dhā yūyam pāta svastibhiḥ sadā naḥ ||<BR>
<BR>
RV_9,091.01a asarji vakvā rathye yathājau dhiyā manotā prathamo manīṣī |<BR>
RV_9,091.01c daśa svasāro adhi sāno avye 'janti vahniṃ sadanāny accha ||<BR>
RV_9,091.02a vītī janasya divyasya kavyair adhi suvāno nahuṣyebhir induḥ |<BR>
RV_9,091.02c pra yo nṛbhir amṛto martyebhir marmṛjāno 'vibhir gobhir adbhiḥ ||<BR>
RV_9,091.03a vṛṣā vṛṣṇe roruvad aṃśur asmai pavamāno ruśad īrte payo goḥ |<BR>
RV_9,091.03c sahasram ṛkvā pathibhir vacovid adhvasmabhiḥ sūro aṇvaṃ vi yāti ||<BR>
RV_9,091.04a rujā dṛḷhā cid rakṣasaḥ sadāṃsi punāna inda ūrṇuhi vi vājān |<BR>
RV_9,091.04c vṛścopariṣṭāt tujatā vadhena ye anti dūrād upanāyam eṣām ||<BR>
RV_9,091.05a sa pratnavan navyase viśvavāra sūktāya pathaḥ kṛṇuhi prācaḥ |<BR>
RV_9,091.05c ye duḥṣahāso vanuṣā bṛhantas tāṃs te aśyāma purukṛt purukṣo ||<BR>
RV_9,091.06a evā punāno apaḥ svar gā asmabhyaṃ tokā tanayāni bhūri |<BR>
RV_9,091.06c śaṃ naḥ kṣetram uru jyotīṃṣi soma jyoṅ naḥ sūryaṃ dṛśaye rirīhi ||<BR>
<BR>
RV_9,092.01a pari suvāno harir aṃśuḥ pavitre ratho na sarji sanaye hiyānaḥ |<BR>
RV_9,092.01c āpac chlokam indriyam pūyamānaḥ prati devāṃ ajuṣata prayobhiḥ ||<BR>
RV_9,092.02a acchā nṛcakṣā asarat pavitre nāma dadhānaḥ kavir asya yonau |<BR>
RV_9,092.02c sīdan hoteva sadane camūṣūpem agmann ṛṣayaḥ sapta viprāḥ ||<BR>
RV_9,092.03a pra sumedhā gātuvid viśvadevaḥ somaḥ punānaḥ sada eti nityam |<BR>
RV_9,092.03c bhuvad viśveṣu kāvyeṣu rantānu janān yatate pañca dhīraḥ ||<BR>
RV_9,092.04a tava tye soma pavamāna niṇye viśve devās traya ekādaśāsaḥ |<BR>
RV_9,092.04c daśa svadhābhir adhi sāno avye mṛjanti tvā nadyaḥ sapta yahvīḥ ||<BR>
RV_9,092.05a tan nu satyam pavamānasyāstu yatra viśve kāravaḥ saṃnasanta |<BR>
RV_9,092.05c jyotir yad ahne akṛṇod u lokam prāvan manuṃ dasyave kar abhīkam ||<BR>
RV_9,092.06a pari sadmeva paśumānti hotā rājā na satyaḥ samitīr iyānaḥ |<BR>
RV_9,092.06c somaḥ punānaḥ kalaśāṃ ayāsīt sīdan mṛgo na mahiṣo vaneṣu ||<BR>
<BR>
RV_9,093.01a sākamukṣo marjayanta svasāro daśa dhīrasya dhītayo dhanutrīḥ |<BR>
RV_9,093.01c hariḥ pary adravaj jāḥ sūryasya droṇaṃ nanakṣe atyo na vājī ||<BR>
RV_9,093.02a sam mātṛbhir na śiśur vāvaśāno vṛṣā dadhanve puruvāro adbhiḥ |<BR>
RV_9,093.02c maryo na yoṣām abhi niṣkṛtaṃ yan saṃ gacchate kalaśa usriyābhiḥ ||<BR>
RV_9,093.03a uta pra pipya ūdhar aghnyāyā indur dhārābhiḥ sacate sumedhāḥ |<BR>
RV_9,093.03c mūrdhānaṃ gāvaḥ payasā camūṣv abhi śrīṇanti vasubhir na niktaiḥ ||<BR>
RV_9,093.04a sa no devebhiḥ pavamāna radendo rayim aśvinaṃ vāvaśānaḥ |<BR>
RV_9,093.04c rathirāyatām uśatī purandhir asmadryag ā dāvane vasūnām ||<BR>
RV_9,093.05a nū no rayim upa māsva nṛvantam punāno vātāpyaṃ viśvaścandram |<BR>
RV_9,093.05c pra vanditur indo tāry āyuḥ prātar makṣū dhiyāvasur jagamyāt ||<BR>
<BR>
RV_9,094.01a adhi yad asmin vājinīva śubha spardhante dhiyaḥ sūrye na viśaḥ |<BR>
RV_9,094.01c apo vṛṇānaḥ pavate kavīyan vrajaṃ na paśuvardhanāya manma ||<BR>
RV_9,094.02a dvitā vyūrṇvann amṛtasya dhāma svarvide bhuvanāni prathanta |<BR>
RV_9,094.02c dhiyaḥ pinvānāḥ svasare na gāva ṛtāyantīr abhi vāvaśra indum ||<BR>
RV_9,094.03a pari yat kaviḥ kāvyā bharate śūro na ratho bhuvanāni viśvā |<BR>
RV_9,094.03c deveṣu yaśo martāya bhūṣan dakṣāya rāyaḥ purubhūṣu navyaḥ ||<BR>
RV_9,094.04a śriye jātaḥ śriya ā nir iyāya śriyaṃ vayo jaritṛbhyo dadhāti |<BR>
RV_9,094.04c śriyaṃ vasānā amṛtatvam āyan bhavanti satyā samithā mitadrau ||<BR>
RV_9,094.05a iṣam ūrjam abhy arṣāśvaṃ gām uru jyotiḥ kṛṇuhi matsi devān |<BR>
RV_9,094.05c viśvāni hi suṣahā tāni tubhyam pavamāna bādhase soma śatrūn ||<BR>
<BR>
RV_9,095.01a kanikranti harir ā sṛjyamānaḥ sīdan vanasya jaṭhare punānaḥ |<BR>
RV_9,095.01c nṛbhir yataḥ kṛṇute nirṇijaṃ gā ato matīr janayata svadhābhiḥ ||<BR>
RV_9,095.02a hariḥ sṛjānaḥ pathyām ṛtasyeyarti vācam ariteva nāvam |<BR>
RV_9,095.02c devo devānāṃ guhyāni nāmāviṣ kṛṇoti barhiṣi pravāce ||<BR>
RV_9,095.03a apām ived ūrmayas tarturāṇāḥ pra manīṣā īrate somam accha |<BR>
RV_9,095.03c namasyantīr upa ca yanti saṃ cā ca viśanty uśatīr uśantam ||<BR>
RV_9,095.04a tam marmṛjānam mahiṣaṃ na sānāv aṃśuṃ duhanty ukṣaṇaṃ giriṣṭhām |<BR>
RV_9,095.04c taṃ vāvaśānam matayaḥ sacante trito bibharti varuṇaṃ samudre ||<BR>
RV_9,095.05a iṣyan vācam upavakteva hotuḥ punāna indo vi ṣyā manīṣām |<BR>
RV_9,095.05c indraś ca yat kṣayathaḥ saubhagāya suvīryasya patayaḥ syāma ||<BR>
<BR>
RV_9,096.01a pra senānīḥ śūro agre rathānāṃ gavyann eti harṣate asya senā |<BR>
RV_9,096.01c bhadrān kṛṇvann indrahavān sakhibhya ā somo vastrā rabhasāni datte ||<BR>
RV_9,096.02a sam asya hariṃ harayo mṛjanty aśvahayair aniśitaṃ namobhiḥ |<BR>
RV_9,096.02c ā tiṣṭhati ratham indrasya sakhā vidvāṃ enā sumatiṃ yāty accha ||<BR>
RV_9,096.03a sa no deva devatāte pavasva mahe soma psarasa indrapānaḥ |<BR>
RV_9,096.03c kṛṇvann apo varṣayan dyām utemām uror ā no varivasyā punānaḥ ||<BR>
RV_9,096.04a ajītaye 'hataye pavasva svastaye sarvatātaye bṛhate |<BR>
RV_9,096.04c tad uśanti viśva ime sakhāyas tad ahaṃ vaśmi pavamāna soma ||<BR>
RV_9,096.05a somaḥ pavate janitā matīnāṃ janitā divo janitā pṛthivyāḥ |<BR>
RV_9,096.05c janitāgner janitā sūryasya janitendrasya janitota viṣṇoḥ ||<BR>
RV_9,096.06a brahmā devānām padavīḥ kavīnām ṛṣir viprāṇām mahiṣo mṛgāṇām |<BR>
RV_9,096.06c śyeno gṛdhrāṇāṃ svadhitir vanānāṃ somaḥ pavitram aty eti rebhan ||<BR>
RV_9,096.07a prāvīvipad vāca ūrmiṃ na sindhur giraḥ somaḥ pavamāno manīṣāḥ |<BR>
RV_9,096.07c antaḥ paśyan vṛjanemāvarāṇy ā tiṣṭhati vṛṣabho goṣu jānan ||<BR>
RV_9,096.08a sa matsaraḥ pṛtsu vanvann avātaḥ sahasraretā abhi vājam arṣa |<BR>
RV_9,096.08c indrāyendo pavamāno manīṣy aṃśor ūrmim īraya gā iṣaṇyan ||<BR>
RV_9,096.09a pari priyaḥ kalaśe devavāta indrāya somo raṇyo madāya |<BR>
RV_9,096.09c sahasradhāraḥ śatavāja indur vājī na saptiḥ samanā jigāti ||<BR>
RV_9,096.10a sa pūrvyo vasuvij jāyamāno mṛjāno apsu duduhāno adrau |<BR>
RV_9,096.10c abhiśastipā bhuvanasya rājā vidad gātum brahmaṇe pūyamānaḥ ||<BR>
RV_9,096.11a tvayā hi naḥ pitaraḥ soma pūrve karmāṇi cakruḥ pavamāna dhīrāḥ |<BR>
RV_9,096.11c vanvann avātaḥ paridhīṃr aporṇu vīrebhir aśvair maghavā bhavā naḥ ||<BR>
RV_9,096.12a yathāpavathā manave vayodhā amitrahā varivovid dhaviṣmān |<BR>
RV_9,096.12c evā pavasva draviṇaṃ dadhāna indre saṃ tiṣṭha janayāyudhāni ||<BR>
RV_9,096.13a pavasva soma madhumāṃ ṛtāvāpo vasāno adhi sāno avye |<BR>
RV_9,096.13c ava droṇāni ghṛtavānti sīda madintamo matsara indrapānaḥ ||<BR>
RV_9,096.14a vṛṣṭiṃ divaḥ śatadhāraḥ pavasva sahasrasā vājayur devavītau |<BR>
RV_9,096.14c saṃ sindhubhiḥ kalaśe vāvaśānaḥ sam usriyābhiḥ pratiran na āyuḥ ||<BR>
RV_9,096.15a eṣa sya somo matibhiḥ punāno 'tyo na vājī taratīd arātīḥ |<BR>
RV_9,096.15c payo na dugdham aditer iṣiram urv iva gātuḥ suyamo na voḷhā ||<BR>
RV_9,096.16a svāyudhaḥ sotṛbhiḥ pūyamāno 'bhy arṣa guhyaṃ cāru nāma |<BR>
RV_9,096.16c abhi vājaṃ saptir iva śravasyābhi vāyum abhi gā deva soma ||<BR>
RV_9,096.17a śiśuṃ jajñānaṃ haryatam mṛjanti śumbhanti vahnim maruto gaṇena |<BR>
RV_9,096.17c kavir gīrbhiḥ kāvyenā kaviḥ san somaḥ pavitram aty eti rebhan ||<BR>
RV_9,096.18a ṛṣimanā ya ṛṣikṛt svarṣāḥ sahasraṇīthaḥ padavīḥ kavīnām |<BR>
RV_9,096.18c tṛtīyaṃ dhāma mahiṣaḥ siṣāsan somo virājam anu rājati ṣṭup ||<BR>
RV_9,096.19a camūṣac chyenaḥ śakuno vibhṛtvā govindur drapsa āyudhāni bibhrat |<BR>
RV_9,096.19c apām ūrmiṃ sacamānaḥ samudraṃ turīyaṃ dhāma mahiṣo vivakti ||<BR>
RV_9,096.20a maryo na śubhras tanvam mṛjāno 'tyo na sṛtvā sanaye dhanānām |<BR>
RV_9,096.20c vṛṣeva yūthā pari kośam arṣan kanikradac camvor ā viveśa ||<BR>
RV_9,096.21a pavasvendo pavamāno mahobhiḥ kanikradat pari vārāṇy arṣa |<BR>
RV_9,096.21c krīḷañ camvor ā viśa pūyamāna indraṃ te raso madiro mamattu ||<BR>
RV_9,096.22a prāsya dhārā bṛhatīr asṛgrann akto gobhiḥ kalaśāṃ ā viveśa |<BR>
RV_9,096.22c sāma kṛṇvan sāmanyo vipaścit krandann ety abhi sakhyur na jāmim ||<BR>
RV_9,096.23a apaghnann eṣi pavamāna śatrūn priyāṃ na jāro abhigīta induḥ |<BR>
RV_9,096.23c sīdan vaneṣu śakuno na patvā somaḥ punānaḥ kalaśeṣu sattā ||<BR>
RV_9,096.24a ā te rucaḥ pavamānasya soma yoṣeva yanti sudughāḥ sudhārāḥ |<BR>
RV_9,096.24c harir ānītaḥ puruvāro apsv acikradat kalaśe devayūnām ||<BR>
<BR>
RV_9,097.01a asya preṣā hemanā pūyamāno devo devebhiḥ sam apṛkta rasam |<BR>
RV_9,097.01c sutaḥ pavitram pary eti rebhan miteva sadma paśumānti hotā ||<BR>
RV_9,097.02a bhadrā vastrā samanyā vasāno mahān kavir nivacanāni śaṃsan |<BR>
RV_9,097.02c ā vacyasva camvoḥ pūyamāno vicakṣaṇo jāgṛvir devavītau ||<BR>
RV_9,097.03a sam u priyo mṛjyate sāno avye yaśastaro yaśasāṃ kṣaito asme |<BR>
RV_9,097.03c abhi svara dhanvā pūyamāno yūyam pāta svastibhiḥ sadā naḥ ||<BR>
RV_9,097.04a pra gāyatābhy arcāma devān somaṃ hinota mahate dhanāya |<BR>
RV_9,097.04c svāduḥ pavāte ati vāram avyam ā sīdāti kalaśaṃ devayur naḥ ||<BR>
RV_9,097.05a indur devānām upa sakhyam āyan sahasradhāraḥ pavate madāya |<BR>
RV_9,097.05c nṛbhi stavāno anu dhāma pūrvam agann indram mahate saubhagāya ||<BR>
RV_9,097.06a stotre rāye harir arṣā punāna indram mado gacchatu te bharāya |<BR>
RV_9,097.06c devair yāhi sarathaṃ rādho acchā yūyam pāta svastibhiḥ sadā naḥ ||<BR>
RV_9,097.07a pra kāvyam uśaneva bruvāṇo devo devānāṃ janimā vivakti |<BR>
RV_9,097.07c mahivrataḥ śucibandhuḥ pāvakaḥ padā varāho abhy eti rebhan ||<BR>
RV_9,097.08a pra haṃsāsas tṛpalam manyum acchāmād astaṃ vṛṣagaṇā ayāsuḥ |<BR>
RV_9,097.08c āṅgūṣyam pavamānaṃ sakhāyo durmarṣaṃ sākam pra vadanti vāṇam ||<BR>
RV_9,097.09a sa raṃhata urugāyasya jūtiṃ vṛthā krīḷantam mimate na gāvaḥ |<BR>
RV_9,097.09c parīṇasaṃ kṛṇute tigmaśṛṅgo divā harir dadṛśe naktam ṛjraḥ ||<BR>
RV_9,097.10a indur vājī pavate gonyoghā indre somaḥ saha invan madāya |<BR>
RV_9,097.10c hanti rakṣo bādhate pary arātīr varivaḥ kṛṇvan vṛjanasya rājā ||<BR>
RV_9,097.11a adha dhārayā madhvā pṛcānas tiro roma pavate adridugdhaḥ |<BR>
RV_9,097.11c indur indrasya sakhyaṃ juṣāṇo devo devasya matsaro madāya ||<BR>
RV_9,097.12a abhi priyāṇi pavate punāno devo devān svena rasena pṛñcan |<BR>
RV_9,097.12c indur dharmāṇy ṛtuthā vasāno daśa kṣipo avyata sāno avye ||<BR>
RV_9,097.13a vṛṣā śoṇo abhikanikradad gā nadayann eti pṛthivīm uta dyām |<BR>
RV_9,097.13c indrasyeva vagnur ā śṛṇva ājau pracetayann arṣati vācam emām ||<BR>
RV_9,097.14a rasāyyaḥ payasā pinvamāna īrayann eṣi madhumantam aṃśum |<BR>
RV_9,097.14c pavamānaḥ saṃtanim eṣi kṛṇvann indrāya soma pariṣicyamānaḥ ||<BR>
RV_9,097.15a evā pavasva madiro madāyodagrābhasya namayan vadhasnaiḥ |<BR>
RV_9,097.15c pari varṇam bharamāṇo ruśantaṃ gavyur no arṣa pari soma siktaḥ ||<BR>
RV_9,097.16a juṣṭvī na indo supathā sugāny urau pavasva varivāṃsi kṛṇvan |<BR>
RV_9,097.16c ghaneva viṣvag duritāni vighnann adhi ṣṇunā dhanva sāno avye ||<BR>
RV_9,097.17a vṛṣṭiṃ no arṣa divyāṃ jigatnum iḷāvatīṃ śaṅgayīṃ jīradānum |<BR>
RV_9,097.17c stukeva vītā dhanvā vicinvan bandhūṃr imāṃ avarāṃ indo vāyūn ||<BR>
RV_9,097.18a granthiṃ na vi ṣya grathitam punāna ṛjuṃ ca gātuṃ vṛjinaṃ ca soma |<BR>
RV_9,097.18c atyo na krado harir ā sṛjāno maryo deva dhanva pastyāvān ||<BR>
RV_9,097.19a juṣṭo madāya devatāta indo pari ṣṇunā dhanva sāno avye |<BR>
RV_9,097.19c sahasradhāraḥ surabhir adabdhaḥ pari srava vājasātau nṛṣahye ||<BR>
RV_9,097.20a araśmāno ye 'rathā ayuktā atyāso na sasṛjānāsa ājau |<BR>
RV_9,097.20c ete śukrāso dhanvanti somā devāsas tāṃ upa yātā pibadhyai ||<BR>
RV_9,097.21a evā na indo abhi devavītim pari srava nabho arṇaś camūṣu |<BR>
RV_9,097.21c somo asmabhyaṃ kāmyam bṛhantaṃ rayiṃ dadātu vīravantam ugram ||<BR>
RV_9,097.22a takṣad yadī manaso venato vāg jyeṣṭhasya vā dharmaṇi kṣor anīke |<BR>
RV_9,097.22c ād īm āyan varam ā vāvaśānā juṣṭam patiṃ kalaśe gāva indum ||<BR>
RV_9,097.23a pra dānudo divyo dānupinva ṛtam ṛtāya pavate sumedhāḥ |<BR>
RV_9,097.23c dharmā bhuvad vṛjanyasya rājā pra raśmibhir daśabhir bhāri bhūma ||<BR>
RV_9,097.24a pavitrebhiḥ pavamāno nṛcakṣā rājā devānām uta martyānām |<BR>
RV_9,097.24c dvitā bhuvad rayipatī rayīṇām ṛtam bharat subhṛtaṃ cārv induḥ ||<BR>
RV_9,097.25a arvāṃ iva śravase sātim acchendrasya vāyor abhi vītim arṣa |<BR>
RV_9,097.25c sa naḥ sahasrā bṛhatīr iṣo dā bhavā soma draviṇovit punānaḥ ||<BR>
RV_9,097.26a devāvyo naḥ pariṣicyamānāḥ kṣayaṃ suvīraṃ dhanvantu somāḥ |<BR>
RV_9,097.26c āyajyavaḥ sumatiṃ viśvavārā hotāro na diviyajo mandratamāḥ ||<BR>
RV_9,097.27a evā deva devatāte pavasva mahe soma psarase devapānaḥ |<BR>
RV_9,097.27c mahaś cid dhi ṣmasi hitāḥ samarye kṛdhi suṣṭhāne rodasī punānaḥ ||<BR>
RV_9,097.28a aśvo no krado vṛṣabhir yujānaḥ siṃho na bhīmo manaso javīyān |<BR>
RV_9,097.28c arvācīnaiḥ pathibhir ye rajiṣṭhā ā pavasva saumanasaṃ na indo ||<BR>
RV_9,097.29a śataṃ dhārā devajātā asṛgran sahasram enāḥ kavayo mṛjanti |<BR>
RV_9,097.29c indo sanitraṃ diva ā pavasva puraetāsi mahato dhanasya ||<BR>
RV_9,097.30a divo na sargā asasṛgram ahnāṃ rājā na mitram pra mināti dhīraḥ |<BR>
RV_9,097.30c pitur na putraḥ kratubhir yatāna ā pavasva viśe asyā ajītim ||<BR>
RV_9,097.31a pra te dhārā madhumatīr asṛgran vārān yat pūto atyeṣy avyān |<BR>
RV_9,097.31c pavamāna pavase dhāma gonāṃ jajñānaḥ sūryam apinvo arkaiḥ ||<BR>
RV_9,097.32a kanikradad anu panthām ṛtasya śukro vi bhāsy amṛtasya dhāma |<BR>
RV_9,097.32c sa indrāya pavase matsaravān hinvāno vācam matibhiḥ kavīnām ||<BR>
RV_9,097.33a divyaḥ suparṇo 'va cakṣi soma pinvan dhārāḥ karmaṇā devavītau |<BR>
RV_9,097.33c endo viśa kalaśaṃ somadhānaṃ krandann ihi sūryasyopa raśmim ||<BR>
RV_9,097.34a tisro vāca īrayati pra vahnir ṛtasya dhītim brahmaṇo manīṣām |<BR>
RV_9,097.34c gāvo yanti gopatim pṛcchamānāḥ somaṃ yanti matayo vāvaśānāḥ ||<BR>
RV_9,097.35a somaṃ gāvo dhenavo vāvaśānāḥ somaṃ viprā matibhiḥ pṛcchamānāḥ |<BR>
RV_9,097.35c somaḥ sutaḥ pūyate ajyamānaḥ some arkās triṣṭubhaḥ saṃ navante ||<BR>
RV_9,097.36a evā naḥ soma pariṣicyamāna ā pavasva pūyamānaḥ svasti |<BR>
RV_9,097.36c indram ā viśa bṛhatā raveṇa vardhayā vācaṃ janayā purandhim ||<BR>
RV_9,097.37a ā jāgṛvir vipra ṛtā matīnāṃ somaḥ punāno asadac camūṣu |<BR>
RV_9,097.37c sapanti yam mithunāso nikāmā adhvaryavo rathirāsaḥ suhastāḥ ||<BR>
RV_9,097.38a sa punāna upa sūre na dhātobhe aprā rodasī vi ṣa āvaḥ |<BR>
RV_9,097.38c priyā cid yasya priyasāsa ūtī sa tū dhanaṃ kāriṇe na pra yaṃsat ||<BR>
RV_9,097.39a sa vardhitā vardhanaḥ pūyamānaḥ somo mīḍhvāṃ abhi no jyotiṣāvīt |<BR>
RV_9,097.39c yenā naḥ pūrve pitaraḥ padajñāḥ svarvido abhi gā adrim uṣṇan ||<BR>
RV_9,097.40a akrān samudraḥ prathame vidharmañ janayan prajā bhuvanasya rājā |<BR>
RV_9,097.40c vṛṣā pavitre adhi sāno avye bṛhat somo vāvṛdhe suvāna induḥ ||<BR>
RV_9,097.41a mahat tat somo mahiṣaś cakārāpāṃ yad garbho 'vṛṇīta devān |<BR>
RV_9,097.41c adadhād indre pavamāna ojo 'janayat sūrye jyotir induḥ ||<BR>
RV_9,097.42a matsi vāyum iṣṭaye rādhase ca matsi mitrāvaruṇā pūyamānaḥ |<BR>
RV_9,097.42c matsi śardho mārutam matsi devān matsi dyāvāpṛthivī deva soma ||<BR>
RV_9,097.43a ṛjuḥ pavasva vṛjinasya hantāpāmīvām bādhamāno mṛdhaś ca |<BR>
RV_9,097.43c abhiśrīṇan payaḥ payasābhi gonām indrasya tvaṃ tava vayaṃ sakhāyaḥ ||<BR>
RV_9,097.44a madhvaḥ sūdam pavasva vasva utsaṃ vīraṃ ca na ā pavasvā bhagaṃ ca |<BR>
RV_9,097.44c svadasvendrāya pavamāna indo rayiṃ ca na ā pavasvā samudrāt ||<BR>
RV_9,097.45a somaḥ suto dhārayātyo na hitvā sindhur na nimnam abhi vājy akṣāḥ |<BR>
RV_9,097.45c ā yoniṃ vanyam asadat punānaḥ sam indur gobhir asarat sam adbhiḥ ||<BR>
RV_9,097.46a eṣa sya te pavata indra somaś camūṣu dhīra uśate tavasvān |<BR>
RV_9,097.46c svarcakṣā rathiraḥ satyaśuṣmaḥ kāmo na yo devayatām asarji ||<BR>
RV_9,097.47a eṣa pratnena vayasā punānas tiro varpāṃsi duhitur dadhānaḥ |<BR>
RV_9,097.47c vasānaḥ śarma trivarūtham apsu hoteva yāti samaneṣu rebhan ||<BR>
RV_9,097.48a nū nas tvaṃ rathiro deva soma pari srava camvoḥ pūyamānaḥ |<BR>
RV_9,097.48c apsu svādiṣṭho madhumāṃ ṛtāvā devo na yaḥ savitā satyamanmā ||<BR>
RV_9,097.49a abhi vāyuṃ vīty arṣā gṛṇāno 'bhi mitrāvaruṇā pūyamānaḥ |<BR>
RV_9,097.49c abhī naraṃ dhījavanaṃ ratheṣṭhām abhīndraṃ vṛṣaṇaṃ vajrabāhum ||<BR>
RV_9,097.50a abhi vastrā suvasanāny arṣābhi dhenūḥ sudughāḥ pūyamānaḥ |<BR>
RV_9,097.50c abhi candrā bhartave no hiraṇyābhy aśvān rathino deva soma ||<BR>
RV_9,097.51a abhī no arṣa divyā vasūny abhi viśvā pārthivā pūyamānaḥ |<BR>
RV_9,097.51c abhi yena draviṇam aśnavāmābhy ārṣeyaṃ jamadagnivan naḥ ||<BR>
RV_9,097.52a ayā pavā pavasvainā vasūni māṃścatva indo sarasi pra dhanva |<BR>
RV_9,097.52c bradhnaś cid atra vāto na jūtaḥ purumedhaś cit takave naraṃ dāt ||<BR>
RV_9,097.53a uta na enā pavayā pavasvādhi śrute śravāyyasya tīrthe |<BR>
RV_9,097.53c ṣaṣṭiṃ sahasrā naiguto vasūni vṛkṣaṃ na pakvaṃ dhūnavad raṇāya ||<BR>
RV_9,097.54a mahīme asya vṛṣanāma śūṣe māṃścatve vā pṛśane vā vadhatre |<BR>
RV_9,097.54c asvāpayan nigutaḥ snehayac cāpāmitrāṃ apācito acetaḥ ||<BR>
RV_9,097.55a saṃ trī pavitrā vitatāny eṣy anv ekaṃ dhāvasi pūyamānaḥ |<BR>
RV_9,097.55c asi bhago asi dātrasya dātāsi maghavā maghavadbhya indo ||<BR>
RV_9,097.56a eṣa viśvavit pavate manīṣī somo viśvasya bhuvanasya rājā |<BR>
RV_9,097.56c drapsāṃ īrayan vidatheṣv indur vi vāram avyaṃ samayāti yāti ||<BR>
RV_9,097.57a induṃ rihanti mahiṣā adabdhāḥ pade rebhanti kavayo na gṛdhrāḥ |<BR>
RV_9,097.57c hinvanti dhīrā daśabhiḥ kṣipābhiḥ sam añjate rūpam apāṃ rasena ||<BR>
RV_9,097.58a tvayā vayam pavamānena soma bhare kṛtaṃ vi cinuyāma śaśvat |<BR>
RV_9,097.58c tan no mitro varuṇo māmahantām aditiḥ sindhuḥ pṛthivī uta dyauḥ ||<BR>
<BR>
RV_9,098.01a abhi no vājasātamaṃ rayim arṣa puruspṛham |<BR>
RV_9,098.01c indo sahasrabharṇasaṃ tuvidyumnaṃ vibhvāsaham ||<BR>
RV_9,098.02a pari ṣya suvāno avyayaṃ rathe na varmāvyata |<BR>
RV_9,098.02c indur abhi druṇā hito hiyāno dhārābhir akṣāḥ ||<BR>
RV_9,098.03a pari ṣya suvāno akṣā indur avye madacyutaḥ |<BR>
RV_9,098.03c dhārā ya ūrdhvo adhvare bhrājā naiti gavyayuḥ ||<BR>
RV_9,098.04a sa hi tvaṃ deva śaśvate vasu martāya dāśuṣe |<BR>
RV_9,098.04c indo sahasriṇaṃ rayiṃ śatātmānaṃ vivāsasi ||<BR>
RV_9,098.05a vayaṃ te asya vṛtrahan vaso vasvaḥ puruspṛhaḥ |<BR>
RV_9,098.05c ni nediṣṭhatamā iṣaḥ syāma sumnasyādhrigo ||<BR>
RV_9,098.06a dvir yam pañca svayaśasaṃ svasāro adrisaṃhatam |<BR>
RV_9,098.06c priyam indrasya kāmyam prasnāpayanty ūrmiṇam ||<BR>
RV_9,098.07a pari tyaṃ haryataṃ harim babhrum punanti vāreṇa |<BR>
RV_9,098.07c yo devān viśvāṃ it pari madena saha gacchati ||<BR>
RV_9,098.08a asya vo hy avasā pānto dakṣasādhanam |<BR>
RV_9,098.08c yaḥ sūriṣu śravo bṛhad dadhe svar ṇa haryataḥ ||<BR>
RV_9,098.09a sa vāṃ yajñeṣu mānavī indur janiṣṭa rodasī |<BR>
RV_9,098.09c devo devī giriṣṭhā asredhan taṃ tuviṣvaṇi ||<BR>
RV_9,098.10a indrāya soma pātave vṛtraghne pari ṣicyase |<BR>
RV_9,098.10c nare ca dakṣiṇāvate devāya sadanāsade ||<BR>
RV_9,098.11a te pratnāso vyuṣṭiṣu somāḥ pavitre akṣaran |<BR>
RV_9,098.11c apaprothantaḥ sanutar huraścitaḥ prātas tāṃ apracetasaḥ ||<BR>
RV_9,098.12a taṃ sakhāyaḥ purorucaṃ yūyaṃ vayaṃ ca sūrayaḥ |<BR>
RV_9,098.12c aśyāma vājagandhyaṃ sanema vājapastyam ||<BR>
<BR>
RV_9,099.01a ā haryatāya dhṛṣṇave dhanus tanvanti pauṃsyam |<BR>
RV_9,099.01c śukrāṃ vayanty asurāya nirṇijaṃ vipām agre mahīyuvaḥ ||<BR>
RV_9,099.02a adha kṣapā pariṣkṛto vājāṃ abhi pra gāhate |<BR>
RV_9,099.02c yadī vivasvato dhiyo hariṃ hinvanti yātave ||<BR>
RV_9,099.03a tam asya marjayāmasi mado ya indrapātamaḥ |<BR>
RV_9,099.03c yaṃ gāva āsabhir dadhuḥ purā nūnaṃ ca sūrayaḥ ||<BR>
RV_9,099.04a taṃ gāthayā purāṇyā punānam abhy anūṣata |<BR>
RV_9,099.04c uto kṛpanta dhītayo devānāṃ nāma bibhratīḥ ||<BR>
RV_9,099.05a tam ukṣamāṇam avyaye vāre punanti dharṇasim |<BR>
RV_9,099.05c dūtaṃ na pūrvacittaya ā śāsate manīṣiṇaḥ ||<BR>
RV_9,099.06a sa punāno madintamaḥ somaś camūṣu sīdati |<BR>
RV_9,099.06c paśau na reta ādadhat patir vacasyate dhiyaḥ ||<BR>
RV_9,099.07a sa mṛjyate sukarmabhir devo devebhyaḥ sutaḥ |<BR>
RV_9,099.07c vide yad āsu saṃdadir mahīr apo vi gāhate ||<BR>
RV_9,099.08a suta indo pavitra ā nṛbhir yato vi nīyase |<BR>
RV_9,099.08c indrāya matsarintamaś camūṣv ā ni ṣīdasi ||<BR>
<BR>
RV_9,100.01a abhī navante adruhaḥ priyam indrasya kāmyam |<BR>
RV_9,100.01c vatsaṃ na pūrva āyuni jātaṃ rihanti mātaraḥ ||<BR>
RV_9,100.02a punāna indav ā bhara soma dvibarhasaṃ rayim |<BR>
RV_9,100.02c tvaṃ vasūni puṣyasi viśvāni dāśuṣo gṛhe ||<BR>
RV_9,100.03a tvaṃ dhiyam manoyujaṃ sṛjā vṛṣṭiṃ na tanyatuḥ |<BR>
RV_9,100.03c tvaṃ vasūni pārthivā divyā ca soma puṣyasi ||<BR>
RV_9,100.04a pari te jigyuṣo yathā dhārā sutasya dhāvati |<BR>
RV_9,100.04c raṃhamāṇā vy avyayaṃ vāraṃ vājīva sānasiḥ ||<BR>
RV_9,100.05a kratve dakṣāya naḥ kave pavasva soma dhārayā |<BR>
RV_9,100.05c indrāya pātave suto mitrāya varuṇāya ca ||<BR>
RV_9,100.06a pavasva vājasātamaḥ pavitre dhārayā sutaḥ |<BR>
RV_9,100.06c indrāya soma viṣṇave devebhyo madhumattamaḥ ||<BR>
RV_9,100.07a tvāṃ rihanti mātaro harim pavitre adruhaḥ |<BR>
RV_9,100.07c vatsaṃ jātaṃ na dhenavaḥ pavamāna vidharmaṇi ||<BR>
RV_9,100.08a pavamāna mahi śravaś citrebhir yāsi raśmibhiḥ |<BR>
RV_9,100.08c śardhan tamāṃsi jighnase viśvāni dāśuṣo gṛhe ||<BR>
RV_9,100.09a tvaṃ dyāṃ ca mahivrata pṛthivīṃ cāti jabhriṣe |<BR>
RV_9,100.09c prati drāpim amuñcathāḥ pavamāna mahitvanā ||<BR>
<BR>
RV_9,101.01a purojitī vo andhasaḥ sutāya mādayitnave |<BR>
RV_9,101.01c apa śvānaṃ śnathiṣṭana sakhāyo dīrghajihvyam ||<BR>
RV_9,101.02a yo dhārayā pāvakayā pariprasyandate sutaḥ |<BR>
RV_9,101.02c indur aśvo na kṛtvyaḥ ||<BR>
RV_9,101.03a taṃ duroṣam abhī naraḥ somaṃ viśvācyā dhiyā |<BR>
RV_9,101.03c yajñaṃ hinvanty adribhiḥ ||<BR>
RV_9,101.04a sutāso madhumattamāḥ somā indrāya mandinaḥ |<BR>
RV_9,101.04c pavitravanto akṣaran devān gacchantu vo madāḥ ||<BR>
RV_9,101.05a indur indrāya pavata iti devāso abruvan |<BR>
RV_9,101.05c vācas patir makhasyate viśvasyeśāna ojasā ||<BR>
RV_9,101.06a sahasradhāraḥ pavate samudro vācamīṅkhayaḥ |<BR>
RV_9,101.06c somaḥ patī rayīṇāṃ sakhendrasya dive-dive ||<BR>
RV_9,101.07a ayam pūṣā rayir bhagaḥ somaḥ punāno arṣati |<BR>
RV_9,101.07c patir viśvasya bhūmano vy akhyad rodasī ubhe ||<BR>
RV_9,101.08a sam u priyā anūṣata gāvo madāya ghṛṣvayaḥ |<BR>
RV_9,101.08c somāsaḥ kṛṇvate pathaḥ pavamānāsa indavaḥ ||<BR>
RV_9,101.09a ya ojiṣṭhas tam ā bhara pavamāna śravāyyam |<BR>
RV_9,101.09c yaḥ pañca carṣaṇīr abhi rayiṃ yena vanāmahai ||<BR>
RV_9,101.10a somāḥ pavanta indavo 'smabhyaṃ gātuvittamāḥ |<BR>
RV_9,101.10c mitrāḥ suvānā arepasaḥ svādhyaḥ svarvidaḥ ||<BR>
RV_9,101.11a suṣvāṇāso vy adribhiś citānā gor adhi tvaci |<BR>
RV_9,101.11c iṣam asmabhyam abhitaḥ sam asvaran vasuvidaḥ ||<BR>
RV_9,101.12a ete pūtā vipaścitaḥ somāso dadhyāśiraḥ |<BR>
RV_9,101.12c sūryāso na darśatāso jigatnavo dhruvā ghṛte ||<BR>
RV_9,101.13a pra sunvānasyāndhaso marto na vṛta tad vacaḥ |<BR>
RV_9,101.13c apa śvānam arādhasaṃ hatā makhaṃ na bhṛgavaḥ ||<BR>
RV_9,101.14a ā jāmir atke avyata bhuje na putra oṇyoḥ |<BR>
RV_9,101.14c saraj jāro na yoṣaṇāṃ varo na yonim āsadam ||<BR>
RV_9,101.15a sa vīro dakṣasādhano vi yas tastambha rodasī |<BR>
RV_9,101.15c hariḥ pavitre avyata vedhā na yonim āsadam ||<BR>
RV_9,101.16a avyo vārebhiḥ pavate somo gavye adhi tvaci |<BR>
RV_9,101.16c kanikradad vṛṣā harir indrasyābhy eti niṣkṛtam ||<BR>
<BR>
RV_9,102.01a krāṇā śiśur mahīnāṃ hinvann ṛtasya dīdhitim |<BR>
RV_9,102.01c viśvā pari priyā bhuvad adha dvitā ||<BR>
RV_9,102.02a upa tritasya pāṣyor abhakta yad guhā padam |<BR>
RV_9,102.02c yajñasya sapta dhāmabhir adha priyam ||<BR>
RV_9,102.03a trīṇi tritasya dhārayā pṛṣṭheṣv erayā rayim |<BR>
RV_9,102.03c mimīte asya yojanā vi sukratuḥ ||<BR>
RV_9,102.04a jajñānaṃ sapta mātaro vedhām aśāsata śriye |<BR>
RV_9,102.04c ayaṃ dhruvo rayīṇāṃ ciketa yat ||<BR>
RV_9,102.05a asya vrate sajoṣaso viśve devāso adruhaḥ |<BR>
RV_9,102.05c spārhā bhavanti rantayo juṣanta yat ||<BR>
RV_9,102.06a yam ī garbham ṛtāvṛdho dṛśe cārum ajījanan |<BR>
RV_9,102.06c kavim maṃhiṣṭham adhvare puruspṛham ||<BR>
RV_9,102.07a samīcīne abhi tmanā yahvī ṛtasya mātarā |<BR>
RV_9,102.07c tanvānā yajñam ānuṣag yad añjate ||<BR>
RV_9,102.08a kratvā śukrebhir akṣabhir ṛṇor apa vrajaṃ divaḥ |<BR>
RV_9,102.08c hinvann ṛtasya dīdhitim prādhvare ||<BR>
<BR>
RV_9,103.01a pra punānāya vedhase somāya vaca udyatam |<BR>
RV_9,103.01c bhṛtiṃ na bharā matibhir jujoṣate ||<BR>
RV_9,103.02a pari vārāṇy avyayā gobhir añjāno arṣati |<BR>
RV_9,103.02c trī ṣadhasthā punānaḥ kṛṇute hariḥ ||<BR>
RV_9,103.03a pari kośam madhuścutam avyaye vāre arṣati |<BR>
RV_9,103.03c abhi vāṇīr ṛṣīṇāṃ sapta nūṣata ||<BR>
RV_9,103.04a pari ṇetā matīnāṃ viśvadevo adābhyaḥ |<BR>
RV_9,103.04c somaḥ punānaś camvor viśad dhariḥ ||<BR>
RV_9,103.05a pari daivīr anu svadhā indreṇa yāhi saratham |<BR>
RV_9,103.05c punāno vāghad vāghadbhir amartyaḥ ||<BR>
RV_9,103.06a pari saptir na vājayur devo devebhyaḥ sutaḥ |<BR>
RV_9,103.06c vyānaśiḥ pavamāno vi dhāvati ||<BR>
<BR>
RV_9,104.01a sakhāya ā ni ṣīdata punānāya pra gāyata |<BR>
RV_9,104.01c śiśuṃ na yajñaiḥ pari bhūṣata śriye ||<BR>
RV_9,104.02a sam ī vatsaṃ na mātṛbhiḥ sṛjatā gayasādhanam |<BR>
RV_9,104.02c devāvyam madam abhi dviśavasam ||<BR>
RV_9,104.03a punātā dakṣasādhanaṃ yathā śardhāya vītaye |<BR>
RV_9,104.03c yathā mitrāya varuṇāya śantamaḥ ||<BR>
RV_9,104.04a asmabhyaṃ tvā vasuvidam abhi vāṇīr anūṣata |<BR>
RV_9,104.04c gobhiṣ ṭe varṇam abhi vāsayāmasi ||<BR>
RV_9,104.05a sa no madānām pata indo devapsarā asi |<BR>
RV_9,104.05c sakheva sakhye gātuvittamo bhava ||<BR>
RV_9,104.06a sanemi kṛdhy asmad ā rakṣasaṃ kaṃ cid atriṇam |<BR>
RV_9,104.06c apādevaṃ dvayum aṃho yuyodhi naḥ ||<BR>
<BR>
RV_9,105.01a taṃ vaḥ sakhāyo madāya punānam abhi gāyata |<BR>
RV_9,105.01c śiśuṃ na yajñaiḥ svadayanta gūrtibhiḥ ||<BR>
RV_9,105.02a saṃ vatsa iva mātṛbhir indur hinvāno ajyate |<BR>
RV_9,105.02c devāvīr mado matibhiḥ pariṣkṛtaḥ ||<BR>
RV_9,105.03a ayaṃ dakṣāya sādhano 'yaṃ śardhāya vītaye |<BR>
RV_9,105.03c ayaṃ devebhyo madhumattamaḥ sutaḥ ||<BR>
RV_9,105.04a goman na indo aśvavat sutaḥ sudakṣa dhanva |<BR>
RV_9,105.04c śuciṃ te varṇam adhi goṣu dīdharam ||<BR>
RV_9,105.05a sa no harīṇām pata indo devapsarastamaḥ |<BR>
RV_9,105.05c sakheva sakhye naryo ruce bhava ||<BR>
RV_9,105.06a sanemi tvam asmad āṃ adevaṃ kaṃ cid atriṇam |<BR>
RV_9,105.06c sāhvāṃ indo pari bādho apa dvayum ||<BR>
<BR>
RV_9,106.01a indram accha sutā ime vṛṣaṇaṃ yantu harayaḥ |<BR>
RV_9,106.01c śruṣṭī jātāsa indavaḥ svarvidaḥ ||<BR>
RV_9,106.02a ayam bharāya sānasir indrāya pavate sutaḥ |<BR>
RV_9,106.02c somo jaitrasya cetati yathā vide ||<BR>
RV_9,106.03a asyed indro madeṣv ā grābhaṃ gṛbhṇīta sānasim |<BR>
RV_9,106.03c vajraṃ ca vṛṣaṇam bharat sam apsujit ||<BR>
RV_9,106.04a pra dhanvā soma jāgṛvir indrāyendo pari srava |<BR>
RV_9,106.04c dyumantaṃ śuṣmam ā bharā svarvidam ||<BR>
RV_9,106.05a indrāya vṛṣaṇam madam pavasva viśvadarśataḥ |<BR>
RV_9,106.05c sahasrayāmā pathikṛd vicakṣaṇaḥ ||<BR>
RV_9,106.06a asmabhyaṃ gātuvittamo devebhyo madhumattamaḥ |<BR>
RV_9,106.06c sahasraṃ yāhi pathibhiḥ kanikradat ||<BR>
RV_9,106.07a pavasva devavītaya indo dhārābhir ojasā |<BR>
RV_9,106.07c ā kalaśam madhumān soma naḥ sadaḥ ||<BR>
RV_9,106.08a tava drapsā udapruta indram madāya vāvṛdhuḥ |<BR>
RV_9,106.08c tvāṃ devāso amṛtāya kam papuḥ ||<BR>
RV_9,106.09a ā naḥ sutāsa indavaḥ punānā dhāvatā rayim |<BR>
RV_9,106.09c vṛṣṭidyāvo rītyāpaḥ svarvidaḥ ||<BR>
RV_9,106.10a somaḥ punāna ūrmiṇāvyo vāraṃ vi dhāvati |<BR>
RV_9,106.10c agre vācaḥ pavamānaḥ kanikradat ||<BR>
RV_9,106.11a dhībhir hinvanti vājinaṃ vane krīḷantam atyavim |<BR>
RV_9,106.11c abhi tripṛṣṭham matayaḥ sam asvaran ||<BR>
RV_9,106.12a asarji kalaśāṃ abhi mīḷhe saptir na vājayuḥ |<BR>
RV_9,106.12c punāno vācaṃ janayann asiṣyadat ||<BR>
RV_9,106.13a pavate haryato harir ati hvarāṃsi raṃhyā |<BR>
RV_9,106.13c abhyarṣan stotṛbhyo vīravad yaśaḥ ||<BR>
RV_9,106.14a ayā pavasva devayur madhor dhārā asṛkṣata |<BR>
RV_9,106.14c rebhan pavitram pary eṣi viśvataḥ ||<BR>
<BR>
RV_9,107.01a parīto ṣiñcatā sutaṃ somo ya uttamaṃ haviḥ |<BR>
RV_9,107.01c dadhanvāṃ yo naryo apsv antar ā suṣāva somam adribhiḥ ||<BR>
RV_9,107.02a nūnam punāno 'vibhiḥ pari sravādabdhaḥ surabhintaraḥ |<BR>
RV_9,107.02c sute cit tvāpsu madāmo andhasā śrīṇanto gobhir uttaram ||<BR>
RV_9,107.03a pari suvānaś cakṣase devamādanaḥ kratur indur vicakṣaṇaḥ ||<BR>
RV_9,107.04a punānaḥ soma dhārayāpo vasāno arṣasi |<BR>
RV_9,107.04c ā ratnadhā yonim ṛtasya sīdasy utso deva hiraṇyayaḥ ||<BR>
RV_9,107.05a duhāna ūdhar divyam madhu priyam pratnaṃ sadhastham āsadat |<BR>
RV_9,107.05c āpṛcchyaṃ dharuṇaṃ vājy arṣati nṛbhir dhūto vicakṣaṇaḥ ||<BR>
RV_9,107.06a punānaḥ soma jāgṛvir avyo vāre pari priyaḥ |<BR>
RV_9,107.06c tvaṃ vipro abhavo 'ṅgirastamo madhvā yajñam mimikṣa naḥ ||<BR>
RV_9,107.07a somo mīḍhvān pavate gātuvittama ṛṣir vipro vicakṣaṇaḥ |<BR>
RV_9,107.07c tvaṃ kavir abhavo devavītama ā sūryaṃ rohayo divi ||<BR>
RV_9,107.08a soma u ṣuvāṇaḥ sotṛbhir adhi ṣṇubhir avīnām |<BR>
RV_9,107.08c aśvayeva haritā yāti dhārayā mandrayā yāti dhārayā ||<BR>
RV_9,107.09a anūpe gomān gobhir akṣāḥ somo dugdhābhir akṣāḥ |<BR>
RV_9,107.09c samudraṃ na saṃvaraṇāny agman mandī madāya tośate ||<BR>
RV_9,107.10a ā soma suvāno adribhis tiro vārāṇy avyayā |<BR>
RV_9,107.10c jano na puri camvor viśad dhariḥ sado vaneṣu dadhiṣe ||<BR>
RV_9,107.11a sa māmṛje tiro aṇvāni meṣyo mīḷhe saptir na vājayuḥ |<BR>
RV_9,107.11c anumādyaḥ pavamāno manīṣibhiḥ somo viprebhir ṛkvabhiḥ ||<BR>
RV_9,107.12a pra soma devavītaye sindhur na pipye arṇasā |<BR>
RV_9,107.12c aṃśoḥ payasā madiro na jāgṛvir acchā kośam madhuścutam ||<BR>
RV_9,107.13a ā haryato arjune atke avyata priyaḥ sūnur na marjyaḥ |<BR>
RV_9,107.13c tam īṃ hinvanty apaso yathā rathaṃ nadīṣv ā gabhastyoḥ ||<BR>
RV_9,107.14a abhi somāsa āyavaḥ pavante madyam madam |<BR>
RV_9,107.14c samudrasyādhi viṣṭapi manīṣiṇo matsarāsaḥ svarvidaḥ ||<BR>
RV_9,107.15a tarat samudram pavamāna ūrmiṇā rājā deva ṛtam bṛhat |<BR>
RV_9,107.15c arṣan mitrasya varuṇasya dharmaṇā pra hinvāna ṛtam bṛhat ||<BR>
RV_9,107.16a nṛbhir yemāno haryato vicakṣaṇo rājā devaḥ samudriyaḥ ||<BR>
RV_9,107.17a indrāya pavate madaḥ somo marutvate sutaḥ |<BR>
RV_9,107.17c sahasradhāro aty avyam arṣati tam ī mṛjanty āyavaḥ ||<BR>
RV_9,107.18a punānaś camū janayan matiṃ kaviḥ somo deveṣu raṇyati |<BR>
RV_9,107.18c apo vasānaḥ pari gobhir uttaraḥ sīdan vaneṣv avyata ||<BR>
RV_9,107.19a tavāhaṃ soma rāraṇa sakhya indo dive-dive |<BR>
RV_9,107.19c purūṇi babhro ni caranti mām ava paridhīṃr ati tāṃ ihi ||<BR>
RV_9,107.20a utāhaṃ naktam uta soma te divā sakhyāya babhra ūdhani |<BR>
RV_9,107.20c ghṛṇā tapantam ati sūryam paraḥ śakunā iva paptima ||<BR>
RV_9,107.21a mṛjyamānaḥ suhastya samudre vācam invasi |<BR>
RV_9,107.21c rayim piśaṅgam bahulam puruspṛham pavamānābhy arṣasi ||<BR>
RV_9,107.22a mṛjāno vāre pavamāno avyaye vṛṣāva cakrado vane |<BR>
RV_9,107.22c devānāṃ soma pavamāna niṣkṛtaṃ gobhir añjāno arṣasi ||<BR>
RV_9,107.23a pavasva vājasātaye 'bhi viśvāni kāvyā |<BR>
RV_9,107.23c tvaṃ samudram prathamo vi dhārayo devebhyaḥ soma matsaraḥ ||<BR>
RV_9,107.24a sa tū pavasva pari pārthivaṃ rajo divyā ca soma dharmabhiḥ |<BR>
RV_9,107.24c tvāṃ viprāso matibhir vicakṣaṇa śubhraṃ hinvanti dhītibhiḥ ||<BR>
RV_9,107.25a pavamānā asṛkṣata pavitram ati dhārayā |<BR>
RV_9,107.25c marutvanto matsarā indriyā hayā medhām abhi prayāṃsi ca ||<BR>
RV_9,107.26a apo vasānaḥ pari kośam arṣatīndur hiyānaḥ sotṛbhiḥ |<BR>
RV_9,107.26c janayañ jyotir mandanā avīvaśad gāḥ kṛṇvāno na nirṇijam ||<BR>
<BR>
RV_9,108.01a pavasva madhumattama indrāya soma kratuvittamo madaḥ |<BR>
RV_9,108.01c mahi dyukṣatamo madaḥ ||<BR>
RV_9,108.02a yasya te pītvā vṛṣabho vṛṣāyate 'sya pītā svarvidaḥ |<BR>
RV_9,108.02c sa supraketo abhy akramīd iṣo 'cchā vājaṃ naitaśaḥ ||<BR>
RV_9,108.03a tvaṃ hy aṅga daivyā pavamāna janimāni dyumattamaḥ |<BR>
RV_9,108.03c amṛtatvāya ghoṣayaḥ ||<BR>
RV_9,108.04a yenā navagvo dadhyaṅṅ aporṇute yena viprāsa āpire |<BR>
RV_9,108.04c devānāṃ sumne amṛtasya cāruṇo yena śravāṃsy ānaśuḥ ||<BR>
RV_9,108.05a eṣa sya dhārayā suto 'vyo vārebhiḥ pavate madintamaḥ |<BR>
RV_9,108.05c krīḷann ūrmir apām iva ||<BR>
RV_9,108.06a ya usriyā apyā antar aśmano nir gā akṛntad ojasā |<BR>
RV_9,108.06c abhi vrajaṃ tatniṣe gavyam aśvyaṃ varmīva dhṛṣṇav ā ruja ||<BR>
RV_9,108.07a ā sotā pari ṣiñcatāśvaṃ na stomam apturaṃ rajasturam |<BR>
RV_9,108.07c vanakrakṣam udaprutam ||<BR>
RV_9,108.08a sahasradhāraṃ vṛṣabham payovṛdham priyaṃ devāya janmane |<BR>
RV_9,108.08c ṛtena ya ṛtajāto vivāvṛdhe rājā deva ṛtam bṛhat ||<BR>
RV_9,108.09a abhi dyumnam bṛhad yaśa iṣas pate didīhi deva devayuḥ |<BR>
RV_9,108.09c vi kośam madhyamaṃ yuva ||<BR>
RV_9,108.10a ā vacyasva sudakṣa camvoḥ suto viśāṃ vahnir na viśpatiḥ |<BR>
RV_9,108.10c vṛṣṭiṃ divaḥ pavasva rītim apāṃ jinvā gaviṣṭaye dhiyaḥ ||<BR>
RV_9,108.11a etam u tyam madacyutaṃ sahasradhāraṃ vṛṣabhaṃ divo duhuḥ |<BR>
RV_9,108.11c viśvā vasūni bibhratam ||<BR>
RV_9,108.12a vṛṣā vi jajñe janayann amartyaḥ pratapañ jyotiṣā tamaḥ |<BR>
RV_9,108.12c sa suṣṭutaḥ kavibhir nirṇijaṃ dadhe tridhātv asya daṃsasā ||<BR>
RV_9,108.13a sa sunve yo vasūnāṃ yo rāyām ānetā ya iḷānām |<BR>
RV_9,108.13c somo yaḥ sukṣitīnām ||<BR>
RV_9,108.14a yasya na indraḥ pibād yasya maruto yasya vāryamaṇā bhagaḥ |<BR>
RV_9,108.14c ā yena mitrāvaruṇā karāmaha endram avase mahe ||<BR>
RV_9,108.15a indrāya soma pātave nṛbhir yataḥ svāyudho madintamaḥ |<BR>
RV_9,108.15c pavasva madhumattamaḥ ||<BR>
RV_9,108.16a indrasya hārdi somadhānam ā viśa samudram iva sindhavaḥ |<BR>
RV_9,108.16c juṣṭo mitrāya varuṇāya vāyave divo viṣṭambha uttamaḥ ||<BR>
<BR>
RV_9,109.01a pari pra dhanvendrāya soma svādur mitrāya pūṣṇe bhagāya ||<BR>
RV_9,109.02a indras te soma sutasya peyāḥ kratve dakṣāya viśve ca devāḥ ||<BR>
RV_9,109.03a evāmṛtāya mahe kṣayāya sa śukro arṣa divyaḥ pīyūṣaḥ ||<BR>
RV_9,109.04a pavasva soma mahān samudraḥ pitā devānāṃ viśvābhi dhāma ||<BR>
RV_9,109.05a śukraḥ pavasva devebhyaḥ soma dive pṛthivyai śaṃ ca prajāyai ||<BR>
RV_9,109.06a divo dhartāsi śukraḥ pīyūṣaḥ satye vidharman vājī pavasva ||<BR>
RV_9,109.07a pavasva soma dyumnī sudhāro mahām avīnām anu pūrvyaḥ ||<BR>
RV_9,109.08a nṛbhir yemāno jajñānaḥ pūtaḥ kṣarad viśvāni mandraḥ svarvit ||<BR>
RV_9,109.09a induḥ punānaḥ prajām urāṇaḥ karad viśvāni draviṇāni naḥ ||<BR>
RV_9,109.10a pavasva soma kratve dakṣāyāśvo na nikto vājī dhanāya ||<BR>
RV_9,109.11a taṃ te sotāro rasam madāya punanti somam mahe dyumnāya ||<BR>
RV_9,109.12a śiśuṃ jajñānaṃ harim mṛjanti pavitre somaṃ devebhya indum ||<BR>
RV_9,109.13a induḥ paviṣṭa cārur madāyāpām upasthe kavir bhagāya ||<BR>
RV_9,109.14a bibharti cārv indrasya nāma yena viśvāni vṛtrā jaghāna ||<BR>
RV_9,109.15a pibanty asya viśve devāso gobhiḥ śrītasya nṛbhiḥ sutasya ||<BR>
RV_9,109.16a pra suvāno akṣāḥ sahasradhāras tiraḥ pavitraṃ vi vāram avyam ||<BR>
RV_9,109.17a sa vājy akṣāḥ sahasraretā adbhir mṛjāno gobhiḥ śrīṇānaḥ ||<BR>
RV_9,109.18a pra soma yāhīndrasya kukṣā nṛbhir yemāno adribhiḥ sutaḥ ||<BR>
RV_9,109.19a asarji vājī tiraḥ pavitram indrāya somaḥ sahasradhāraḥ ||<BR>
RV_9,109.20a añjanty enam madhvo rasenendrāya vṛṣṇa indum madāya ||<BR>
RV_9,109.21a devebhyas tvā vṛthā pājase 'po vasānaṃ harim mṛjanti ||<BR>
RV_9,109.22a indur indrāya tośate ni tośate śrīṇann ugro riṇann apaḥ ||<BR>
<BR>
RV_9,110.01a pary ū ṣu pra dhanva vājasātaye pari vṛtrāṇi sakṣaṇiḥ |<BR>
RV_9,110.01c dviṣas taradhyā ṛṇayā na īyase ||<BR>
RV_9,110.02a anu hi tvā sutaṃ soma madāmasi mahe samaryarājye |<BR>
RV_9,110.02c vājāṃ abhi pavamāna pra gāhase ||<BR>
RV_9,110.03a ajījano hi pavamāna sūryaṃ vidhāre śakmanā payaḥ |<BR>
RV_9,110.03c gojīrayā raṃhamāṇaḥ purandhyā ||<BR>
RV_9,110.04a ajījano amṛta martyeṣv āṃ ṛtasya dharmann amṛtasya cāruṇaḥ |<BR>
RV_9,110.04c sadāsaro vājam acchā saniṣyadat ||<BR>
RV_9,110.05a abhy-abhi hi śravasā tatardithotsaṃ na kaṃ cij janapānam akṣitam |<BR>
RV_9,110.05c śaryābhir na bharamāṇo gabhastyoḥ ||<BR>
RV_9,110.06a ād īṃ ke cit paśyamānāsa āpyaṃ vasuruco divyā abhy anūṣata |<BR>
RV_9,110.06c vāraṃ na devaḥ savitā vy ūrṇute ||<BR>
RV_9,110.07a tve soma prathamā vṛktabarhiṣo mahe vājāya śravase dhiyaṃ dadhuḥ |<BR>
RV_9,110.07c sa tvaṃ no vīra vīryāya codaya ||<BR>
RV_9,110.08a divaḥ pīyūṣam pūrvyaṃ yad ukthyam maho gāhād diva ā nir adhukṣata |<BR>
RV_9,110.08c indram abhi jāyamānaṃ sam asvaran ||<BR>
RV_9,110.09a adha yad ime pavamāna rodasī imā ca viśvā bhuvanābhi majmanā |<BR>
RV_9,110.09c yūthe na niṣṭhā vṛṣabho vi tiṣṭhase ||<BR>
RV_9,110.10a somaḥ punāno avyaye vāre śiśur na krīḷan pavamāno akṣāḥ |<BR>
RV_9,110.10c sahasradhāraḥ śatavāja induḥ ||<BR>
RV_9,110.11a eṣa punāno madhumāṃ ṛtāvendrāyenduḥ pavate svādur ūrmiḥ |<BR>
RV_9,110.11c vājasanir varivovid vayodhāḥ ||<BR>
RV_9,110.12a sa pavasva sahamānaḥ pṛtanyūn sedhan rakṣāṃsy apa durgahāṇi |<BR>
RV_9,110.12c svāyudhaḥ sāsahvān soma śatrūn ||<BR>
<BR>
RV_9,111.01a ayā rucā hariṇyā punāno viśvā dveṣāṃsi tarati svayugvabhiḥ sūro na svayugvabhiḥ |<BR>
RV_9,111.01d dhārā sutasya rocate punāno aruṣo hariḥ |<BR>
RV_9,111.01f viśvā yad rūpā pariyāty ṛkvabhiḥ saptāsyebhir ṛkvabhiḥ ||<BR>
RV_9,111.02a tvaṃ tyat paṇīnāṃ vido vasu sam mātṛbhir marjayasi sva ā dama ṛtasya dhītibhir dame |<BR>
RV_9,111.02d parāvato na sāma tad yatrā raṇanti dhītayaḥ |<BR>
RV_9,111.02f tridhātubhir aruṣībhir vayo dadhe rocamāno vayo dadhe ||<BR>
RV_9,111.03a pūrvām anu pradiśaṃ yāti cekitat saṃ raśmibhir yatate darśato ratho daivyo darśato rathaḥ |<BR>
RV_9,111.03d agmann ukthāni pauṃsyendraṃ jaitrāya harṣayan |<BR>
RV_9,111.03f vajraś ca yad bhavatho anapacyutā samatsv anapacyutā ||<BR>
<BR>
RV_9,112.01a nānānaṃ vā u no dhiyo vi vratāni janānām |<BR>
RV_9,112.01c takṣā riṣṭaṃ rutam bhiṣag brahmā sunvantam icchatīndrāyendo pari srava ||<BR>
RV_9,112.02a jaratībhir oṣadhībhiḥ parṇebhiḥ śakunānām |<BR>
RV_9,112.02c kārmāro aśmabhir dyubhir hiraṇyavantam icchatīndrāyendo pari srava ||<BR>
RV_9,112.03a kārur ahaṃ tato bhiṣag upalaprakṣiṇī nanā |<BR>
RV_9,112.03c nānādhiyo vasūyavo 'nu gā iva tasthimendrāyendo pari srava ||<BR>
RV_9,112.04a aśvo voḷhā sukhaṃ rathaṃ hasanām upamantriṇaḥ |<BR>
RV_9,112.04c śepo romaṇvantau bhedau vār in maṇḍūka icchatīndrāyendo pari srava ||<BR>
<BR>
RV_9,113.01a śaryaṇāvati somam indraḥ pibatu vṛtrahā |<BR>
RV_9,113.01c balaṃ dadhāna ātmani kariṣyan vīryam mahad indrāyendo pari srava ||<BR>
RV_9,113.02a ā pavasva diśām pata ārjīkāt soma mīḍhvaḥ |<BR>
RV_9,113.02c ṛtavākena satyena śraddhayā tapasā suta indrāyendo pari srava ||<BR>
RV_9,113.03a parjanyavṛddham mahiṣaṃ taṃ sūryasya duhitābharat |<BR>
RV_9,113.03c taṃ gandharvāḥ praty agṛbhṇan taṃ some rasam ādadhur indrāyendo pari srava ||<BR>
RV_9,113.04a ṛtaṃ vadann ṛtadyumna satyaṃ vadan satyakarman |<BR>
RV_9,113.04c śraddhāṃ vadan soma rājan dhātrā soma pariṣkṛta indrāyendo pari srava ||<BR>
RV_9,113.05a satyamugrasya bṛhataḥ saṃ sravanti saṃsravāḥ |<BR>
RV_9,113.05c saṃ yanti rasino rasāḥ punāno brahmaṇā hara indrāyendo pari srava ||<BR>
RV_9,113.06a yatra brahmā pavamāna chandasyāṃ vācaṃ vadan |<BR>
RV_9,113.06c grāvṇā some mahīyate somenānandaṃ janayann indrāyendo pari srava ||<BR>
RV_9,113.07a yatra jyotir ajasraṃ yasmiṃl loke svar hitam |<BR>
RV_9,113.07c tasmin māṃ dhehi pavamānāmṛte loke akṣita indrāyendo pari srava ||<BR>
RV_9,113.08a yatra rājā vaivasvato yatrāvarodhanaṃ divaḥ |<BR>
RV_9,113.08c yatrāmūr yahvatīr āpas tatra mām amṛtaṃ kṛdhīndrāyendo pari srava ||<BR>
RV_9,113.09a yatrānukāmaṃ caraṇaṃ trināke tridive divaḥ |<BR>
RV_9,113.09c lokā yatra jyotiṣmantas tatra mām amṛtaṃ kṛdhīndrāyendo pari srava ||<BR>
RV_9,113.10a yatra kāmā nikāmāś ca yatra bradhnasya viṣṭapam |<BR>
RV_9,113.10c svadhā ca yatra tṛptiś ca tatra mām amṛtaṃ kṛdhīndrāyendo pari srava ||<BR>
RV_9,113.11a yatrānandāś ca modāś ca mudaḥ pramuda āsate |<BR>
RV_9,113.11c kāmasya yatrāptāḥ kāmās tatra mām amṛtaṃ kṛdhīndrāyendo pari srava ||<BR>
<BR>
RV_9,114.01a ya indoḥ pavamānasyānu dhāmāny akramīt |<BR>
RV_9,114.01c tam āhuḥ suprajā iti yas te somāvidhan mana indrāyendo pari srava ||<BR>
RV_9,114.02a ṛṣe mantrakṛtāṃ stomaiḥ kaśyapodvardhayan giraḥ |<BR>
RV_9,114.02c somaṃ namasya rājānaṃ yo jajñe vīrudhām patir indrāyendo pari srava ||<BR>
RV_9,114.03a sapta diśo nānāsūryāḥ sapta hotāra ṛtvijaḥ |<BR>
RV_9,114.03c devā ādityā ye sapta tebhiḥ somābhi rakṣa na indrāyendo pari srava ||<BR>
RV_9,114.04a yat te rājañ chṛtaṃ havis tena somābhi rakṣa naḥ |<BR>
RV_9,114.04c arātīvā mā nas tārīn mo ca naḥ kiṃ canāmamad indrāyendo pari srava ||<BR>
<BR>
<BR>
<BR>
_____________________________________________________________<BR>
<BR>
<BR>
<BR>
 <BR>
Ṛgveda 10<BR>
<BR>
<BR>
<BR>
<BR>
<BR>
RV_10,001.01a agre bṛhann uṣasām ūrdhvo asthān nirjaganvān tamaso jyotiṣāgāt |<BR>
RV_10,001.01c agnir bhānunā ruśatā svaṅga ā jāto viśvā sadmāny aprāḥ ||<BR>
RV_10,001.02a sa jāto garbho asi rodasyor agne cārur vibhṛta oṣadhīṣu |<BR>
RV_10,001.02c citraḥ śiśuḥ pari tamāṃsy aktūn pra mātṛbhyo adhi kanikradad gāḥ ||<BR>
RV_10,001.03a viṣṇur itthā paramam asya vidvāñ jāto bṛhann abhi pāti tṛtīyam |<BR>
RV_10,001.03c āsā yad asya payo akrata svaṃ sacetaso abhy arcanty atra ||<BR>
RV_10,001.04a ata u tvā pitubhṛto janitrīr annāvṛdham prati caranty annaiḥ |<BR>
RV_10,001.04c tā īm praty eṣi punar anyarūpā asi tvaṃ vikṣu mānuṣīṣu hotā ||<BR>
RV_10,001.05a hotāraṃ citraratham adhvarasya yajñasya-yajñasya ketuṃ ruśantam |<BR>
RV_10,001.05c pratyardhiṃ devasya-devasya mahnā śriyā tv agnim atithiṃ janānām ||<BR>
RV_10,001.06a sa tu vastrāṇy adha peśanāni vasāno agnir nābhā pṛthivyāḥ |<BR>
RV_10,001.06c aruṣo jātaḥ pada iḷāyāḥ purohito rājan yakṣīha devān ||<BR>
RV_10,001.07a ā hi dyāvāpṛthivī agna ubhe sadā putro na mātarā tatantha |<BR>
RV_10,001.07c pra yāhy acchośato yaviṣṭhāthā vaha sahasyeha devān ||<BR>
<BR>
RV_10,002.01a piprīhi devāṃ uśato yaviṣṭha vidvāṃ ṛtūṃr ṛtupate yajeha |<BR>
RV_10,002.01c ye daivyā ṛtvijas tebhir agne tvaṃ hotṝṇām asy āyajiṣṭhaḥ ||<BR>
RV_10,002.02a veṣi hotram uta potraṃ janānām mandhātāsi draviṇodā ṛtāvā |<BR>
RV_10,002.02c svāhā vayaṃ kṛṇavāmā havīṃṣi devo devān yajatv agnir arhan ||<BR>
RV_10,002.03a ā devānām api panthām aganma yac chaknavāma tad anu pravoḷhum |<BR>
RV_10,002.03c agnir vidvān sa yajāt sed u hotā so adhvarān sa ṛtūn kalpayāti ||<BR>
RV_10,002.04a yad vo vayam pramināma vratāni viduṣāṃ devā aviduṣṭarāsaḥ |<BR>
RV_10,002.04c agniṣ ṭad viśvam ā pṛṇāti vidvān yebhir devāṃ ṛtubhiḥ kalpayāti ||<BR>
RV_10,002.05a yat pākatrā manasā dīnadakṣā na yajñasya manvate martyāsaḥ |<BR>
RV_10,002.05c agniṣ ṭad dhotā kratuvid vijānan yajiṣṭho devāṃ ṛtuśo yajāti ||<BR>
RV_10,002.06a viśveṣāṃ hy adhvarāṇām anīkaṃ citraṃ ketuṃ janitā tvā jajāna |<BR>
RV_10,002.06c sa ā yajasva nṛvatīr anu kṣā spārhā iṣaḥ kṣumatīr viśvajanyāḥ ||<BR>
RV_10,002.07a yaṃ tvā dyāvāpṛthivī yaṃ tvāpas tvaṣṭā yaṃ tvā sujanimā jajāna |<BR>
RV_10,002.07c panthām anu pravidvān pitṛyāṇaṃ dyumad agne samidhāno vi bhāhi ||<BR>
<BR>
RV_10,003.01a ino rājann aratiḥ samiddho raudro dakṣāya suṣumāṃ adarśi |<BR>
RV_10,003.01c cikid vi bhāti bhāsā bṛhatāsiknīm eti ruśatīm apājan ||<BR>
RV_10,003.02a kṛṣṇāṃ yad enīm abhi varpasā bhūj janayan yoṣām bṛhataḥ pitur jām |<BR>
RV_10,003.02c ūrdhvam bhānuṃ sūryasya stabhāyan divo vasubhir aratir vi bhāti ||<BR>
RV_10,003.03a bhadro bhadrayā sacamāna āgāt svasāraṃ jāro abhy eti paścāt |<BR>
RV_10,003.03c supraketair dyubhir agnir vitiṣṭhan ruśadbhir varṇair abhi rāmam asthāt ||<BR>
RV_10,003.04a asya yāmāso bṛhato na vagnūn indhānā agneḥ sakhyuḥ śivasya |<BR>
RV_10,003.04c īḍyasya vṛṣṇo bṛhataḥ svāso bhāmāso yāmann aktavaś cikitre ||<BR>
RV_10,003.05a svanā na yasya bhāmāsaḥ pavante rocamānasya bṛhataḥ sudivaḥ |<BR>
RV_10,003.05c jyeṣṭhebhir yas tejiṣṭhaiḥ krīḷumadbhir varṣiṣṭhebhir bhānubhir nakṣati dyām ||<BR>
RV_10,003.06a asya śuṣmāso dadṛśānapaver jehamānasya svanayan niyudbhiḥ |<BR>
RV_10,003.06c pratnebhir yo ruśadbhir devatamo vi rebhadbhir aratir bhāti vibhvā ||<BR>
RV_10,003.07a sa ā vakṣi mahi na ā ca satsi divaspṛthivyor aratir yuvatyoḥ |<BR>
RV_10,003.07c agniḥ sutukaḥ sutukebhir aśvai rabhasvadbhī rabhasvāṃ eha gamyāḥ ||<BR>
<BR>
RV_10,004.01a pra te yakṣi pra ta iyarmi manma bhuvo yathā vandyo no haveṣu |<BR>
RV_10,004.01c dhanvann iva prapā asi tvam agna iyakṣave pūrave pratna rājan ||<BR>
RV_10,004.02a yaṃ tvā janāso abhi saṃcaranti gāva uṣṇam iva vrajaṃ yaviṣṭha |<BR>
RV_10,004.02c dūto devānām asi martyānām antar mahāṃś carasi rocanena ||<BR>
RV_10,004.03a śiśuṃ na tvā jenyaṃ vardhayantī mātā bibharti sacanasyamānā |<BR>
RV_10,004.03c dhanor adhi pravatā yāsi haryañ jigīṣase paśur ivāvasṛṣṭaḥ ||<BR>
RV_10,004.04a mūrā amūra na vayaṃ cikitvo mahitvam agne tvam aṅga vitse |<BR>
RV_10,004.04c śaye vavriś carati jihvayādan rerihyate yuvatiṃ viśpatiḥ san ||<BR>
RV_10,004.05a kūcij jāyate sanayāsu navyo vane tasthau palito dhūmaketuḥ |<BR>
RV_10,004.05c asnātāpo vṛṣabho na pra veti sacetaso yam praṇayanta martāḥ ||<BR>
RV_10,004.06a tanūtyajeva taskarā vanargū raśanābhir daśabhir abhy adhītām |<BR>
RV_10,004.06c iyaṃ te agne navyasī manīṣā yukṣvā rathaṃ na śucayadbhir aṅgaiḥ ||<BR>
RV_10,004.07a brahma ca te jātavedo namaś ceyaṃ ca gīḥ sadam id vardhanī bhūt |<BR>
RV_10,004.07c rakṣā ṇo agne tanayāni tokā rakṣota nas tanvo aprayucchan ||<BR>
<BR>
RV_10,005.01a ekaḥ samudro dharuṇo rayīṇām asmad dhṛdo bhūrijanmā vi caṣṭe |<BR>
RV_10,005.01c siṣakty ūdhar niṇyor upastha utsasya madhye nihitam padaṃ veḥ ||<BR>
RV_10,005.02a samānaṃ nīḷaṃ vṛṣaṇo vasānāḥ saṃ jagmire mahiṣā arvatībhiḥ |<BR>
RV_10,005.02c ṛtasya padaṃ kavayo ni pānti guhā nāmāni dadhire parāṇi ||<BR>
RV_10,005.03a ṛtāyinī māyinī saṃ dadhāte mitvā śiśuṃ jajñatur vardhayantī |<BR>
RV_10,005.03c viśvasya nābhiṃ carato dhruvasya kaveś cit tantum manasā viyantaḥ ||<BR>
RV_10,005.04a ṛtasya hi vartanayaḥ sujātam iṣo vājāya pradivaḥ sacante |<BR>
RV_10,005.04c adhīvāsaṃ rodasī vāvasāne ghṛtair annair vāvṛdhāte madhūnām ||<BR>
RV_10,005.05a sapta svasṝr aruṣīr vāvaśāno vidvān madhva uj jabhārā dṛśe kam |<BR>
RV_10,005.05c antar yeme antarikṣe purājā icchan vavrim avidat pūṣaṇasya ||<BR>
RV_10,005.06a sapta maryādāḥ kavayas tatakṣus tāsām ekām id abhy aṃhuro gāt |<BR>
RV_10,005.06c āyor ha skambha upamasya nīḷe pathāṃ visarge dharuṇeṣu tasthau ||<BR>
RV_10,005.07a asac ca sac ca parame vyoman dakṣasya janmann aditer upasthe |<BR>
RV_10,005.07c agnir ha naḥ prathamajā ṛtasya pūrva āyuni vṛṣabhaś ca dhenuḥ ||<BR>
<BR>
RV_10,006.01a ayaṃ sa yasya śarmann avobhir agner edhate jaritābhiṣṭau |<BR>
RV_10,006.01c jyeṣṭhebhir yo bhānubhir ṛṣūṇām paryeti parivīto vibhāvā ||<BR>
RV_10,006.02a yo bhānubhir vibhāvā vibhāty agnir devebhir ṛtāvājasraḥ |<BR>
RV_10,006.02c ā yo vivāya sakhyā sakhibhyo 'parihvṛto atyo na saptiḥ ||<BR>
RV_10,006.03a īśe yo viśvasyā devavīter īśe viśvāyur uṣaso vyuṣṭau |<BR>
RV_10,006.03c ā yasmin manā havīṃṣy agnāv ariṣṭaratha skabhnāti śūṣaiḥ ||<BR>
RV_10,006.04a śūṣebhir vṛdho juṣāṇo arkair devāṃ acchā raghupatvā jigāti |<BR>
RV_10,006.04c mandro hotā sa juhvā yajiṣṭhaḥ sammiślo agnir ā jigharti devān ||<BR>
RV_10,006.05a tam usrām indraṃ na rejamānam agniṃ gīrbhir namobhir ā kṛṇudhvam |<BR>
RV_10,006.05c ā yaṃ viprāso matibhir gṛṇanti jātavedasaṃ juhvaṃ sahānām ||<BR>
RV_10,006.06a saṃ yasmin viśvā vasūni jagmur vāje nāśvāḥ saptīvanta evaiḥ |<BR>
RV_10,006.06c asme ūtīr indravātatamā arvācīnā agna ā kṛṇuṣva ||<BR>
RV_10,006.07a adhā hy agne mahnā niṣadyā sadyo jajñāno havyo babhūtha |<BR>
RV_10,006.07c taṃ te devāso anu ketam āyann adhāvardhanta prathamāsa ūmāḥ ||<BR>
<BR>
RV_10,007.01a svasti no divo agne pṛthivyā viśvāyur dhehi yajathāya deva |<BR>
RV_10,007.01c sacemahi tava dasma praketair uruṣyā ṇa urubhir deva śaṃsaiḥ ||<BR>
RV_10,007.02a imā agne matayas tubhyaṃ jātā gobhir aśvair abhi gṛṇanti rādhaḥ |<BR>
RV_10,007.02c yadā te marto anu bhogam ānaḍ vaso dadhāno matibhiḥ sujāta ||<BR>
RV_10,007.03a agnim manye pitaram agnim āpim agnim bhrātaraṃ sadam it sakhāyam |<BR>
RV_10,007.03c agner anīkam bṛhataḥ saparyaṃ divi śukraṃ yajataṃ sūryasya ||<BR>
RV_10,007.04a sidhrā agne dhiyo asme sanutrīr yaṃ trāyase dama ā nityahotā |<BR>
RV_10,007.04c ṛtāvā sa rohidaśvaḥ purukṣur dyubhir asmā ahabhir vāmam astu ||<BR>
RV_10,007.05a dyubhir hitam mitram iva prayogam pratnam ṛtvijam adhvarasya jāram |<BR>
RV_10,007.05c bāhubhyām agnim āyavo 'jananta vikṣu hotāraṃ ny asādayanta ||<BR>
RV_10,007.06a svayaṃ yajasva divi deva devān kiṃ te pākaḥ kṛṇavad apracetāḥ |<BR>
RV_10,007.06c yathāyaja ṛtubhir deva devān evā yajasva tanvaṃ sujāta ||<BR>
RV_10,007.07a bhavā no agne 'vitota gopā bhavā vayaskṛd uta no vayodhāḥ |<BR>
RV_10,007.07c rāsvā ca naḥ sumaho havyadātiṃ trāsvota nas tanvo aprayucchan ||<BR>
<BR>
RV_10,008.01a pra ketunā bṛhatā yāty agnir ā rodasī vṛṣabho roravīti |<BR>
RV_10,008.01c divaś cid antāṃ upamāṃ ud ānaḷ apām upasthe mahiṣo vavardha ||<BR>
RV_10,008.02a mumoda garbho vṛṣabhaḥ kakudmān asremā vatsaḥ śimīvāṃ arāvīt |<BR>
RV_10,008.02c sa devatāty udyatāni kṛṇvan sveṣu kṣayeṣu prathamo jigāti ||<BR>
RV_10,008.03a ā yo mūrdhānam pitror arabdha ny adhvare dadhire sūro arṇaḥ |<BR>
RV_10,008.03c asya patmann aruṣīr aśvabudhnā ṛtasya yonau tanvo juṣanta ||<BR>
RV_10,008.04a uṣa-uṣo hi vaso agram eṣi tvaṃ yamayor abhavo vibhāvā |<BR>
RV_10,008.04c ṛtāya sapta dadhiṣe padāni janayan mitraṃ tanve svāyai ||<BR>
RV_10,008.05a bhuvaś cakṣur maha ṛtasya gopā bhuvo varuṇo yad ṛtāya veṣi |<BR>
RV_10,008.05c bhuvo apāṃ napāj jātavedo bhuvo dūto yasya havyaṃ jujoṣaḥ ||<BR>
RV_10,008.06a bhuvo yajñasya rajasaś ca netā yatrā niyudbhiḥ sacase śivābhiḥ |<BR>
RV_10,008.06c divi mūrdhānaṃ dadhiṣe svarṣāṃ jihvām agne cakṛṣe havyavāham ||<BR>
RV_10,008.07a asya tritaḥ kratunā vavre antar icchan dhītim pitur evaiḥ parasya |<BR>
RV_10,008.07c sacasyamānaḥ pitror upasthe jāmi bruvāṇa āyudhāni veti ||<BR>
RV_10,008.08a sa pitryāṇy āyudhāni vidvān indreṣita āptyo abhy ayudhyat |<BR>
RV_10,008.08c triśīrṣāṇaṃ saptaraśmiṃ jaghanvān tvāṣṭrasya cin niḥ sasṛje trito gāḥ ||<BR>
RV_10,008.09a bhūrīd indra udinakṣantam ojo 'vābhinat satpatir manyamānam |<BR>
RV_10,008.09c tvāṣṭrasya cid viśvarūpasya gonām ācakrāṇas trīṇi śīrṣā parā vark ||<BR>
<BR>
RV_10,009.01a āpo hi ṣṭhā mayobhuvas tā na ūrje dadhātana |<BR>
RV_10,009.01c mahe raṇāya cakṣase ||<BR>
RV_10,009.02a yo vaḥ śivatamo rasas tasya bhājayateha naḥ |<BR>
RV_10,009.02c uśatīr iva mātaraḥ ||<BR>
RV_10,009.03a tasmā araṃ gamāma vo yasya kṣayāya jinvatha |<BR>
RV_10,009.03c āpo janayathā ca naḥ ||<BR>
RV_10,009.04a śaṃ no devīr abhiṣṭaya āpo bhavantu pītaye |<BR>
RV_10,009.04c śaṃ yor abhi sravantu naḥ ||<BR>
RV_10,009.05a īśānā vāryāṇāṃ kṣayantīś carṣaṇīnām |<BR>
RV_10,009.05c apo yācāmi bheṣajam ||<BR>
RV_10,009.06a apsu me somo abravīd antar viśvāni bheṣajā |<BR>
RV_10,009.06c agniṃ ca viśvaśambhuvam ||<BR>
RV_10,009.07a āpaḥ pṛṇīta bheṣajaṃ varūthaṃ tanve mama |<BR>
RV_10,009.07c jyok ca sūryaṃ dṛśe ||<BR>
RV_10,009.08a idam āpaḥ pra vahata yat kiṃ ca duritam mayi |<BR>
RV_10,009.08c yad vāham abhidudroha yad vā śepa utānṛtam ||<BR>
RV_10,009.09a āpo adyānv acāriṣaṃ rasena sam agasmahi |<BR>
RV_10,009.09c payasvān agna ā gahi tam mā saṃ sṛja varcasā ||<BR>
<BR>
RV_10,010.01a o cit sakhāyaṃ sakhyā vavṛtyāṃ tiraḥ purū cid arṇavaṃ jaganvān |<BR>
RV_10,010.01c pitur napātam ā dadhīta vedhā adhi kṣami prataraṃ dīdhyānaḥ ||<BR>
RV_10,010.02a na te sakhā sakhyaṃ vaṣṭy etat salakṣmā yad viṣurūpā bhavāti |<BR>
RV_10,010.02c mahas putrāso asurasya vīrā divo dhartāra urviyā pari khyan ||<BR>
RV_10,010.03a uśanti ghā te amṛtāsa etad ekasya cit tyajasam martyasya |<BR>
RV_10,010.03c ni te mano manasi dhāyy asme janyuḥ patis tanvam ā viviśyāḥ ||<BR>
RV_10,010.04a na yat purā cakṛmā kad dha nūnam ṛtā vadanto anṛtaṃ rapema |<BR>
RV_10,010.04c gandharvo apsv apyā ca yoṣā sā no nābhiḥ paramaṃ jāmi tan nau ||<BR>
RV_10,010.05a garbhe nu nau janitā dampatī kar devas tvaṣṭā savitā viśvarūpaḥ |<BR>
RV_10,010.05c nakir asya pra minanti vratāni veda nāv asya pṛthivī uta dyauḥ ||<BR>
RV_10,010.06a ko asya veda prathamasyāhnaḥ ka īṃ dadarśa ka iha pra vocat |<BR>
RV_10,010.06c bṛhan mitrasya varuṇasya dhāma kad u brava āhano vīcyā nṝn ||<BR>
RV_10,010.07a yamasya mā yamyaṃ kāma āgan samāne yonau sahaśeyyāya |<BR>
RV_10,010.07c jāyeva patye tanvaṃ riricyāṃ vi cid vṛheva rathyeva cakrā ||<BR>
RV_10,010.08a na tiṣṭhanti na ni miṣanty ete devānāṃ spaśa iha ye caranti |<BR>
RV_10,010.08c anyena mad āhano yāhi tūyaṃ tena vi vṛha rathyeva cakrā ||<BR>
RV_10,010.09a rātrībhir asmā ahabhir daśasyet sūryasya cakṣur muhur un mimīyāt |<BR>
RV_10,010.09c divā pṛthivyā mithunā sabandhū yamīr yamasya bibhṛyād ajāmi ||<BR>
RV_10,010.10a ā ghā tā gacchān uttarā yugāni yatra jāmayaḥ kṛṇavann ajāmi |<BR>
RV_10,010.10c upa barbṛhi vṛṣabhāya bāhum anyam icchasva subhage patim mat ||<BR>
RV_10,010.11a kim bhrātāsad yad anātham bhavāti kim u svasā yan nirṛtir nigacchāt |<BR>
RV_10,010.11c kāmamūtā bahv etad rapāmi tanvā me tanvaṃ sam pipṛgdhi ||<BR>
RV_10,010.12a na vā u te tanvā tanvaṃ sam papṛcyām pāpam āhur yaḥ svasāraṃ nigacchāt |<BR>
RV_10,010.12c anyena mat pramudaḥ kalpayasva na te bhrātā subhage vaṣṭy etat ||<BR>
RV_10,010.13a bato batāsi yama naiva te mano hṛdayaṃ cāvidāma |<BR>
RV_10,010.13c anyā kila tvāṃ kakṣyeva yuktam pari ṣvajāte libujeva vṛkṣam ||<BR>
RV_10,010.14a anyam ū ṣu tvaṃ yamy anya u tvām pari ṣvajāte libujeva vṛkṣam |<BR>
RV_10,010.14c tasya vā tvam mana icchā sa vā tavādhā kṛṇuṣva saṃvidaṃ subhadrām ||<BR>
<BR>
RV_10,011.01a vṛṣā vṛṣṇe duduhe dohasā divaḥ payāṃsi yahvo aditer adābhyaḥ |<BR>
RV_10,011.01c viśvaṃ sa veda varuṇo yathā dhiyā sa yajñiyo yajatu yajñiyāṃ ṛtūn ||<BR>
RV_10,011.02a rapad gandharvīr apyā ca yoṣaṇā nadasya nāde pari pātu me manaḥ |<BR>
RV_10,011.02c iṣṭasya madhye aditir ni dhātu no bhrātā no jyeṣṭhaḥ prathamo vi vocati ||<BR>
RV_10,011.03a so cin nu bhadrā kṣumatī yaśasvaty uṣā uvāsa manave svarvatī |<BR>
RV_10,011.03c yad īm uśantam uśatām anu kratum agniṃ hotāraṃ vidathāya jījanan ||<BR>
RV_10,011.04a adha tyaṃ drapsaṃ vibhvaṃ vicakṣaṇaṃ vir ābharad iṣitaḥ śyeno adhvare |<BR>
RV_10,011.04c yadī viśo vṛṇate dasmam āryā agniṃ hotāram adha dhīr ajāyata ||<BR>
RV_10,011.05a sadāsi raṇvo yavaseva puṣyate hotrābhir agne manuṣaḥ svadhvaraḥ |<BR>
RV_10,011.05c viprasya vā yac chaśamāna ukthyaṃ vājaṃ sasavāṃ upayāsi bhūribhiḥ ||<BR>
RV_10,011.06a ud īraya pitarā jāra ā bhagam iyakṣati haryato hṛtta iṣyati |<BR>
RV_10,011.06c vivakti vahniḥ svapasyate makhas taviṣyate asuro vepate matī ||<BR>
RV_10,011.07a yas te agne sumatim marto akṣat sahasaḥ sūno ati sa pra śṛṇve |<BR>
RV_10,011.07c iṣaṃ dadhāno vahamāno aśvair ā sa dyumāṃ amavān bhūṣati dyūn ||<BR>
RV_10,011.08a yad agna eṣā samitir bhavāti devī deveṣu yajatā yajatra |<BR>
RV_10,011.08c ratnā ca yad vibhajāsi svadhāvo bhāgaṃ no atra vasumantaṃ vītāt ||<BR>
RV_10,011.09a śrudhī no agne sadane sadhasthe yukṣvā ratham amṛtasya dravitnum |<BR>
RV_10,011.09c ā no vaha rodasī devaputre mākir devānām apa bhūr iha syāḥ ||<BR>
<BR>
RV_10,012.01a dyāvā ha kṣāmā prathame ṛtenābhiśrāve bhavataḥ satyavācā |<BR>
RV_10,012.01c devo yan martān yajathāya kṛṇvan sīdad dhotā pratyaṅ svam asuṃ yan ||<BR>
RV_10,012.02a devo devān paribhūr ṛtena vahā no havyam prathamaś cikitvān |<BR>
RV_10,012.02c dhūmaketuḥ samidhā bhāṛjīko mandro hotā nityo vācā yajīyān ||<BR>
RV_10,012.03a svāvṛg devasyāmṛtaṃ yadī gor ato jātāso dhārayanta urvī |<BR>
RV_10,012.03c viśve devā anu tat te yajur gur duhe yad enī divyaṃ ghṛtaṃ vāḥ ||<BR>
RV_10,012.04a arcāmi vāṃ vardhāyāpo ghṛtasnū dyāvābhūmī śṛṇutaṃ rodasī me |<BR>
RV_10,012.04c ahā yad dyāvo 'sunītim ayan madhvā no atra pitarā śiśītām ||<BR>
RV_10,012.05a kiṃ svin no rājā jagṛhe kad asyāti vrataṃ cakṛmā ko vi veda |<BR>
RV_10,012.05c mitraś cid dhi ṣmā juhurāṇo devāñ chloko na yātām api vājo asti ||<BR>
RV_10,012.06a durmantv atrāmṛtasya nāma salakṣmā yad viṣurūpā bhavāti |<BR>
RV_10,012.06c yamasya yo manavate sumantv agne tam ṛṣva pāhy aprayucchan ||<BR>
RV_10,012.07a yasmin devā vidathe mādayante vivasvataḥ sadane dhārayante |<BR>
RV_10,012.07c sūrye jyotir adadhur māsy aktūn pari dyotaniṃ carato ajasrā ||<BR>
RV_10,012.08a yasmin devā manmani saṃcaranty apīcye na vayam asya vidma |<BR>
RV_10,012.08c mitro no atrāditir anāgān savitā devo varuṇāya vocat ||<BR>
RV_10,012.09a śrudhī no agne sadane sadhasthe yukṣvā ratham amṛtasya dravitnum |<BR>
RV_10,012.09c ā no vaha rodasī devaputre mākir devānām apa bhūr iha syāḥ ||<BR>
<BR>
RV_10,013.01a yuje vām brahma pūrvyaṃ namobhir vi śloka etu pathyeva sūreḥ |<BR>
RV_10,013.01c śṛṇvantu viśve amṛtasya putrā ā ye dhāmāni divyāni tasthuḥ ||<BR>
RV_10,013.02a yame iva yatamāne yad aitam pra vām bharan mānuṣā devayantaḥ |<BR>
RV_10,013.02c ā sīdataṃ svam u lokaṃ vidāne svāsasthe bhavatam indave naḥ ||<BR>
RV_10,013.03a pañca padāni rupo anv arohaṃ catuṣpadīm anv emi vratena |<BR>
RV_10,013.03c akṣareṇa prati mima etām ṛtasya nābhāv adhi sam punāmi ||<BR>
RV_10,013.04a devebhyaḥ kam avṛṇīta mṛtyum prajāyai kam amṛtaṃ nāvṛṇīta |<BR>
RV_10,013.04c bṛhaspatiṃ yajñam akṛṇvata ṛṣim priyāṃ yamas tanvam prārirecīt ||<BR>
RV_10,013.05a sapta kṣaranti śiśave marutvate pitre putrāso apy avīvatann ṛtam |<BR>
RV_10,013.05c ubhe id asyobhayasya rājata ubhe yatete ubhayasya puṣyataḥ ||<BR>
<BR>
RV_10,014.01a pareyivāṃsam pravato mahīr anu bahubhyaḥ panthām anupaspaśānam |<BR>
RV_10,014.01c vaivasvataṃ saṃgamanaṃ janānāṃ yamaṃ rājānaṃ haviṣā duvasya ||<BR>
RV_10,014.02a yamo no gātum prathamo viveda naiṣā gavyūtir apabhartavā u |<BR>
RV_10,014.02c yatrā naḥ pūrve pitaraḥ pareyur enā jajñānāḥ pathyā anu svāḥ ||<BR>
RV_10,014.03a mātalī kavyair yamo aṅgirobhir bṛhaspatir ṛkvabhir vāvṛdhānaḥ |<BR>
RV_10,014.03c yāṃś ca devā vāvṛdhur ye ca devān svāhānye svadhayānye madanti ||<BR>
RV_10,014.04a imaṃ yama prastaram ā hi sīdāṅgirobhiḥ pitṛbhiḥ saṃvidānaḥ |<BR>
RV_10,014.04c ā tvā mantrāḥ kaviśastā vahantv enā rājan haviṣā mādayasva ||<BR>
RV_10,014.05a aṅgirobhir ā gahi yajñiyebhir yama vairūpair iha mādayasva |<BR>
RV_10,014.05c vivasvantaṃ huve yaḥ pitā te 'smin yajñe barhiṣy ā niṣadya ||<BR>
RV_10,014.06a aṅgiraso naḥ pitaro navagvā atharvāṇo bhṛgavaḥ somyāsaḥ |<BR>
RV_10,014.06c teṣāṃ vayaṃ sumatau yajñiyānām api bhadre saumanase syāma ||<BR>
RV_10,014.07a prehi prehi pathibhiḥ pūrvyebhir yatrā naḥ pūrve pitaraḥ pareyuḥ |<BR>
RV_10,014.07c ubhā rājānā svadhayā madantā yamam paśyāsi varuṇaṃ ca devam ||<BR>
RV_10,014.08a saṃ gacchasva pitṛbhiḥ saṃ yameneṣṭāpūrtena parame vyoman |<BR>
RV_10,014.08c hitvāyāvadyam punar astam ehi saṃ gacchasva tanvā suvarcāḥ ||<BR>
RV_10,014.09a apeta vīta vi ca sarpatāto 'smā etam pitaro lokam akran |<BR>
RV_10,014.09c ahobhir adbhir aktubhir vyaktaṃ yamo dadāty avasānam asmai ||<BR>
RV_10,014.10a ati drava sārameyau śvānau caturakṣau śabalau sādhunā pathā |<BR>
RV_10,014.10c athā pitṝn suvidatrāṃ upehi yamena ye sadhamādam madanti ||<BR>
RV_10,014.11a yau te śvānau yama rakṣitārau caturakṣau pathirakṣī nṛcakṣasau |<BR>
RV_10,014.11c tābhyām enam pari dehi rājan svasti cāsmā anamīvaṃ ca dhehi ||<BR>
RV_10,014.12a urūṇasāv asutṛpā udumbalau yamasya dūtau carato janāṃ anu |<BR>
RV_10,014.12c tāv asmabhyaṃ dṛśaye sūryāya punar dātām asum adyeha bhadram ||<BR>
RV_10,014.13a yamāya somaṃ sunuta yamāya juhutā haviḥ |<BR>
RV_10,014.13c yamaṃ ha yajño gacchaty agnidūto araṅkṛtaḥ ||<BR>
RV_10,014.14a yamāya ghṛtavad dhavir juhota pra ca tiṣṭhata |<BR>
RV_10,014.14c sa no deveṣv ā yamad dīrgham āyuḥ pra jīvase ||<BR>
RV_10,014.15a yamāya madhumattamaṃ rājñe havyaṃ juhotana |<BR>
RV_10,014.15c idaṃ nama ṛṣibhyaḥ pūrvajebhyaḥ pūrvebhyaḥ pathikṛdbhyaḥ ||<BR>
RV_10,014.16a trikadrukebhiḥ patati ṣaḷ urvīr ekam id bṛhat |<BR>
RV_10,014.16c triṣṭub gāyatrī chandāṃsi sarvā tā yama āhitā ||<BR>
<BR>
RV_10,015.01a ud īratām avara ut parāsa un madhyamāḥ pitaraḥ somyāsaḥ |<BR>
RV_10,015.01c asuṃ ya īyur avṛkā ṛtajñās te no 'vantu pitaro haveṣu ||<BR>
RV_10,015.02a idam pitṛbhyo namo astv adya ye pūrvāso ya uparāsa īyuḥ |<BR>
RV_10,015.02c ye pārthive rajasy ā niṣattā ye vā nūnaṃ suvṛjanāsu vikṣu ||<BR>
RV_10,015.03a āham pitṝn suvidatrāṃ avitsi napātaṃ ca vikramaṇaṃ ca viṣṇoḥ |<BR>
RV_10,015.03c barhiṣado ye svadhayā sutasya bhajanta pitvas ta ihāgamiṣṭhāḥ ||<BR>
RV_10,015.04a barhiṣadaḥ pitara ūty arvāg imā vo havyā cakṛmā juṣadhvam |<BR>
RV_10,015.04c ta ā gatāvasā śantamenāthā naḥ śaṃ yor arapo dadhāta ||<BR>
RV_10,015.05a upahūtāḥ pitaraḥ somyāso barhiṣyeṣu nidhiṣu priyeṣu |<BR>
RV_10,015.05c ta ā gamantu ta iha śruvantv adhi bruvantu te 'vantv asmān ||<BR>
RV_10,015.06a ācyā jānu dakṣiṇato niṣadyemaṃ yajñam abhi gṛṇīta viśve |<BR>
RV_10,015.06c mā hiṃsiṣṭa pitaraḥ kena cin no yad va āgaḥ puruṣatā karāma ||<BR>
RV_10,015.07a āsīnāso aruṇīnām upasthe rayiṃ dhatta dāśuṣe martyāya |<BR>
RV_10,015.07c putrebhyaḥ pitaras tasya vasvaḥ pra yacchata ta ihorjaṃ dadhāta ||<BR>
RV_10,015.08a ye naḥ pūrve pitaraḥ somyāso 'nūhire somapīthaṃ vasiṣṭhāḥ |<BR>
RV_10,015.08c tebhir yamaḥ saṃrarāṇo havīṃṣy uśann uśadbhiḥ pratikāmam attu ||<BR>
RV_10,015.09a ye tātṛṣur devatrā jehamānā hotrāvida stomataṣṭāso arkaiḥ |<BR>
RV_10,015.09c āgne yāhi suvidatrebhir arvāṅ satyaiḥ kavyaiḥ pitṛbhir gharmasadbhiḥ ||<BR>
RV_10,015.10a ye satyāso havirado haviṣpā indreṇa devaiḥ sarathaṃ dadhānāḥ |<BR>
RV_10,015.10c āgne yāhi sahasraṃ devavandaiḥ paraiḥ pūrvaiḥ pitṛbhir gharmasadbhiḥ ||<BR>
RV_10,015.11a agniṣvāttāḥ pitara eha gacchata sadaḥ-sadaḥ sadata supraṇītayaḥ |<BR>
RV_10,015.11c attā havīṃṣi prayatāni barhiṣy athā rayiṃ sarvavīraṃ dadhātana ||<BR>
RV_10,015.12a tvam agna īḷito jātavedo 'vāḍ ḍhavyāni surabhīṇi kṛtvī |<BR>
RV_10,015.12c prādāḥ pitṛbhyaḥ svadhayā te akṣann addhi tvaṃ deva prayatā havīṃṣi ||<BR>
RV_10,015.13a ye ceha pitaro ye ca neha yāṃś ca vidma yāṃ u ca na pravidma |<BR>
RV_10,015.13c tvaṃ vettha yati te jātavedaḥ svadhābhir yajñaṃ sukṛtaṃ juṣasva ||<BR>
RV_10,015.14a ye agnidagdhā ye anagnidagdhā madhye divaḥ svadhayā mādayante |<BR>
RV_10,015.14c tebhiḥ svarāḷ asunītim etāṃ yathāvaśaṃ tanvaṃ kalpayasva ||<BR>
<BR>
RV_10,016.01a mainam agne vi daho mābhi śoco māsya tvacaṃ cikṣipo mā śarīram |<BR>
RV_10,016.01c yadā śṛtaṃ kṛṇavo jātavedo 'them enam pra hiṇutāt pitṛbhyaḥ ||<BR>
RV_10,016.02a śṛtaṃ yadā karasi jātavedo 'them enam pari dattāt pitṛbhyaḥ |<BR>
RV_10,016.02c yadā gacchāty asunītim etām athā devānāṃ vaśanīr bhavāti ||<BR>
RV_10,016.03a sūryaṃ cakṣur gacchatu vātam ātmā dyāṃ ca gaccha pṛthivīṃ ca dharmaṇā |<BR>
RV_10,016.03c apo vā gaccha yadi tatra te hitam oṣadhīṣu prati tiṣṭhā śarīraiḥ ||<BR>
RV_10,016.04a ajo bhāgas tapasā taṃ tapasva taṃ te śocis tapatu taṃ te arciḥ |<BR>
RV_10,016.04c yās te śivās tanvo jātavedas tābhir vahainaṃ sukṛtām u lokam ||<BR>
RV_10,016.05a ava sṛja punar agne pitṛbhyo yas ta āhutaś carati svadhābhiḥ |<BR>
RV_10,016.05c āyur vasāna upa vetu śeṣaḥ saṃ gacchatāṃ tanvā jātavedaḥ ||<BR>
RV_10,016.06a yat te kṛṣṇaḥ śakuna ātutoda pipīlaḥ sarpa uta vā śvāpadaḥ |<BR>
RV_10,016.06c agniṣ ṭad viśvād agadaṃ kṛṇotu somaś ca yo brāhmaṇāṃ āviveśa ||<BR>
RV_10,016.07a agner varma pari gobhir vyayasva sam prorṇuṣva pīvasā medasā ca |<BR>
RV_10,016.07c net tvā dhṛṣṇur harasā jarhṛṣāṇo dadhṛg vidhakṣyan paryaṅkhayāte ||<BR>
RV_10,016.08a imam agne camasam mā vi jihvaraḥ priyo devānām uta somyānām |<BR>
RV_10,016.08c eṣa yaś camaso devapānas tasmin devā amṛtā mādayante ||<BR>
RV_10,016.09a kravyādam agnim pra hiṇomi dūraṃ yamarājño gacchatu ripravāhaḥ |<BR>
RV_10,016.09c ihaivāyam itaro jātavedā devebhyo havyaṃ vahatu prajānan ||<BR>
RV_10,016.10a yo agniḥ kravyāt praviveśa vo gṛham imam paśyann itaraṃ jātavedasam |<BR>
RV_10,016.10c taṃ harāmi pitṛyajñāya devaṃ sa gharmam invāt parame sadhasthe ||<BR>
RV_10,016.11a yo agniḥ kravyavāhanaḥ pitṝn yakṣad ṛtāvṛdhaḥ |<BR>
RV_10,016.11c pred u havyāni vocati devebhyaś ca pitṛbhya ā ||<BR>
RV_10,016.12a uśantas tvā ni dhīmahy uśantaḥ sam idhīmahi |<BR>
RV_10,016.12c uśann uśata ā vaha pitṝn haviṣe attave ||<BR>
RV_10,016.13a yaṃ tvam agne samadahas tam u nir vāpayā punaḥ |<BR>
RV_10,016.13c kiyāmbv atra rohatu pākadūrvā vyalkaśā ||<BR>
RV_10,016.14a śītike śītikāvati hlādike hlādikāvati |<BR>
RV_10,016.14c maṇḍūkyā su saṃ gama imaṃ sv agniṃ harṣaya ||<BR>
<BR>
RV_10,017.01a tvaṣṭā duhitre vahatuṃ kṛṇotītīdaṃ viśvam bhuvanaṃ sam eti |<BR>
RV_10,017.01c yamasya mātā paryuhyamānā maho jāyā vivasvato nanāśa ||<BR>
RV_10,017.02a apāgūhann amṛtām martyebhyaḥ kṛtvī savarṇām adadur vivasvate |<BR>
RV_10,017.02c utāśvināv abharad yat tad āsīd ajahād u dvā mithunā saraṇyūḥ ||<BR>
RV_10,017.03a pūṣā tvetaś cyāvayatu pra vidvān anaṣṭapaśur bhuvanasya gopāḥ |<BR>
RV_10,017.03c sa tvaitebhyaḥ pari dadat pitṛbhyo 'gnir devebhyaḥ suvidatriyebhyaḥ ||<BR>
RV_10,017.04a āyur viśvāyuḥ pari pāsati tvā pūṣā tvā pātu prapathe purastāt |<BR>
RV_10,017.04c yatrāsate sukṛto yatra te yayus tatra tvā devaḥ savitā dadhātu ||<BR>
RV_10,017.05a pūṣemā āśā anu veda sarvāḥ so asmāṃ abhayatamena neṣat |<BR>
RV_10,017.05c svastidā āghṛṇiḥ sarvavīro 'prayucchan pura etu prajānan ||<BR>
RV_10,017.06a prapathe pathām ajaniṣṭa pūṣā prapathe divaḥ prapathe pṛthivyāḥ |<BR>
RV_10,017.06c ubhe abhi priyatame sadhasthe ā ca parā ca carati prajānan ||<BR>
RV_10,017.07a sarasvatīṃ devayanto havante sarasvatīm adhvare tāyamāne |<BR>
RV_10,017.07c sarasvatīṃ sukṛto ahvayanta sarasvatī dāśuṣe vāryaṃ dāt ||<BR>
RV_10,017.08a sarasvati yā sarathaṃ yayātha svadhābhir devi pitṛbhir madantī |<BR>
RV_10,017.08c āsadyāsmin barhiṣi mādayasvānamīvā iṣa ā dhehy asme ||<BR>
RV_10,017.09a sarasvatīṃ yām pitaro havante dakṣiṇā yajñam abhinakṣamāṇāḥ |<BR>
RV_10,017.09c sahasrārgham iḷo atra bhāgaṃ rāyas poṣaṃ yajamāneṣu dhehi ||<BR>
RV_10,017.10a āpo asmān mātaraḥ śundhayantu ghṛtena no ghṛtapvaḥ punantu |<BR>
RV_10,017.10c viśvaṃ hi ripram pravahanti devīr ud id ābhyaḥ śucir ā pūta emi ||<BR>
RV_10,017.11a drapsaś caskanda prathamāṃ anu dyūn imaṃ ca yonim anu yaś ca pūrvaḥ |<BR>
RV_10,017.11c samānaṃ yonim anu saṃcarantaṃ drapsaṃ juhomy anu sapta hotrāḥ ||<BR>
RV_10,017.12a yas te drapsa skandati yas te aṃśur bāhucyuto dhiṣaṇāyā upasthāt |<BR>
RV_10,017.12c adhvaryor vā pari vā yaḥ pavitrāt taṃ te juhomi manasā vaṣaṭkṛtam ||<BR>
RV_10,017.13a yas te drapsa skanno yas te aṃśur avaś ca yaḥ paraḥ srucā |<BR>
RV_10,017.13c ayaṃ devo bṛhaspatiḥ saṃ taṃ siñcatu rādhase ||<BR>
RV_10,017.14a payasvatīr oṣadhayaḥ payasvan māmakaṃ vacaḥ |<BR>
RV_10,017.14c apām payasvad it payas tena mā saha śundhata ||<BR>
<BR>
RV_10,018.01a param mṛtyo anu parehi panthāṃ yas te sva itaro devayānāt |<BR>
RV_10,018.01c cakṣuṣmate śṛṇvate te bravīmi mā naḥ prajāṃ rīriṣo mota vīrān ||<BR>
RV_10,018.02a mṛtyoḥ padaṃ yopayanto yad aita drāghīya āyuḥ prataraṃ dadhānāḥ |<BR>
RV_10,018.02c āpyāyamānāḥ prajayā dhanena śuddhāḥ pūtā bhavata yajñiyāsaḥ ||<BR>
RV_10,018.03a ime jīvā vi mṛtair āvavṛtrann abhūd bhadrā devahūtir no adya |<BR>
RV_10,018.03c prāñco agāma nṛtaye hasāya drāghīya āyuḥ prataraṃ dadhānāḥ ||<BR>
RV_10,018.04a imaṃ jīvebhyaḥ paridhiṃ dadhāmi maiṣāṃ nu gād aparo artham etam |<BR>
RV_10,018.04c śataṃ jīvantu śaradaḥ purūcīr antar mṛtyuṃ dadhatām parvatena ||<BR>
RV_10,018.05a yathāhāny anupūrvam bhavanti yatha ṛtava ṛtubhir yanti sādhu |<BR>
RV_10,018.05c yathā na pūrvam aparo jahāty evā dhātar āyūṃṣi kalpayaiṣām ||<BR>
RV_10,018.06a ā rohatāyur jarasaṃ vṛṇānā anupūrvaṃ yatamānā yati ṣṭha |<BR>
RV_10,018.06c iha tvaṣṭā sujanimā sajoṣā dīrgham āyuḥ karati jīvase vaḥ ||<BR>
RV_10,018.07a imā nārīr avidhavāḥ supatnīr āñjanena sarpiṣā saṃ viśantu |<BR>
RV_10,018.07c anaśravo 'namīvāḥ suratnā ā rohantu janayo yonim agre ||<BR>
RV_10,018.08a ud īrṣva nāry abhi jīvalokaṃ gatāsum etam upa śeṣa ehi |<BR>
RV_10,018.08c hastagrābhasya didhiṣos tavedam patyur janitvam abhi sam babhūtha ||<BR>
RV_10,018.09a dhanur hastād ādadāno mṛtasyāsme kṣatrāya varcase balāya |<BR>
RV_10,018.09c atraiva tvam iha vayaṃ suvīrā viśvā spṛdho abhimātīr jayema ||<BR>
RV_10,018.10a upa sarpa mātaram bhūmim etām uruvyacasam pṛthivīṃ suśevām |<BR>
RV_10,018.10c ūrṇamradā yuvatir dakṣiṇāvata eṣā tvā pātu nirṛter upasthāt ||<BR>
RV_10,018.11a uc chvañcasva pṛthivi mā ni bādhathāḥ sūpāyanāsmai bhava sūpavañcanā |<BR>
RV_10,018.11c mātā putraṃ yathā sicābhy enam bhūma ūrṇuhi ||<BR>
RV_10,018.12a ucchvañcamānā pṛthivī su tiṣṭhatu sahasram mita upa hi śrayantām |<BR>
RV_10,018.12c te gṛhāso ghṛtaścuto bhavantu viśvāhāsmai śaraṇāḥ santv atra ||<BR>
RV_10,018.13a ut te stabhnāmi pṛthivīṃ tvat parīmaṃ logaṃ nidadhan mo ahaṃ riṣam |<BR>
RV_10,018.13c etāṃ sthūṇām pitaro dhārayantu te 'trā yamaḥ sādanā te minotu ||<BR>
RV_10,018.14a pratīcīne mām ahanīṣvāḥ parṇam ivā dadhuḥ |<BR>
RV_10,018.14c pratīcīṃ jagrabhā vācam aśvaṃ raśanayā yathā ||<BR>
<BR>
RV_10,019.01a ni vartadhvam mānu gātāsmān siṣakta revatīḥ |<BR>
RV_10,019.01c agnīṣomā punarvasū asme dhārayataṃ rayim ||<BR>
RV_10,019.02a punar enā ni vartaya punar enā ny ā kuru |<BR>
RV_10,019.02c indra eṇā ni yacchatv agnir enā upājatu ||<BR>
RV_10,019.03a punar etā ni vartantām asmin puṣyantu gopatau |<BR>
RV_10,019.03c ihaivāgne ni dhārayeha tiṣṭhatu yā rayiḥ ||<BR>
RV_10,019.04a yan niyānaṃ nyayanaṃ saṃjñānaṃ yat parāyaṇam |<BR>
RV_10,019.04c āvartanaṃ nivartanaṃ yo gopā api taṃ huve ||<BR>
RV_10,019.05a ya udānaḍ vyayanaṃ ya udānaṭ parāyaṇam |<BR>
RV_10,019.05c āvartanaṃ nivartanam api gopā ni vartatām ||<BR>
RV_10,019.06a ā nivarta ni vartaya punar na indra gā dehi |<BR>
RV_10,019.06c jīvābhir bhunajāmahai ||<BR>
RV_10,019.07a pari vo viśvato dadha ūrjā ghṛtena payasā |<BR>
RV_10,019.07c ye devāḥ ke ca yajñiyās te rayyā saṃ sṛjantu naḥ ||<BR>
RV_10,019.08a ā nivartana vartaya ni nivartana vartaya |<BR>
RV_10,019.08c bhūmyāś catasraḥ pradiśas tābhya enā ni vartaya ||<BR>
<BR>
RV_10,020.01a bhadraṃ no api vātaya manaḥ ||<BR>
RV_10,020.02a agnim īḷe bhujāṃ yaviṣṭhaṃ śāsā mitraṃ durdharītum |<BR>
RV_10,020.02c yasya dharman svar enīḥ saparyanti mātur ūdhaḥ ||<BR>
RV_10,020.03a yam āsā kṛpanīḷam bhāsāketuṃ vardhayanti |<BR>
RV_10,020.03c bhrājate śreṇidan ||<BR>
RV_10,020.04a aryo viśāṃ gātur eti pra yad ānaḍ divo antān |<BR>
RV_10,020.04c kavir abhraṃ dīdyānaḥ ||<BR>
RV_10,020.05a juṣad dhavyā mānuṣasyordhvas tasthāv ṛbhvā yajñe |<BR>
RV_10,020.05c minvan sadma pura eti ||<BR>
RV_10,020.06a sa hi kṣemo havir yajñaḥ śruṣṭīd asya gātur eti |<BR>
RV_10,020.06c agniṃ devā vāśīmantam ||<BR>
RV_10,020.07a yajñāsāhaṃ duva iṣe 'gnim pūrvasya śevasya |<BR>
RV_10,020.07c adreḥ sūnum āyum āhuḥ ||<BR>
RV_10,020.08a naro ye ke cāsmad ā viśvet te vāma ā syuḥ |<BR>
RV_10,020.08c agniṃ haviṣā vardhantaḥ ||<BR>
RV_10,020.09a kṛṣṇaḥ śveto 'ruṣo yāmo asya bradhna ṛjra uta śoṇo yaśasvān |<BR>
RV_10,020.09c hiraṇyarūpaṃ janitā jajāna ||<BR>
RV_10,020.10a evā te agne vimado manīṣām ūrjo napād amṛtebhiḥ sajoṣāḥ |<BR>
RV_10,020.10c gira ā vakṣat sumatīr iyāna iṣam ūrjaṃ sukṣitiṃ viśvam ābhāḥ ||<BR>
<BR>
RV_10,021.01a āgniṃ na svavṛktibhir hotāraṃ tvā vṛṇīmahe |<BR>
RV_10,021.01c yajñāya stīrṇabarhiṣe vi vo made śīram pāvakaśociṣaṃ vivakṣase ||<BR>
RV_10,021.02a tvām u te svābhuvaḥ śumbhanty aśvarādhasaḥ |<BR>
RV_10,021.02c veti tvām upasecanī vi vo mada ṛjītir agna āhutir vivakṣase ||<BR>
RV_10,021.03a tve dharmāṇa āsate juhūbhiḥ siñcatīr iva |<BR>
RV_10,021.03c kṛṣṇā rūpāṇy arjunā vi vo made viśvā adhi śriyo dhiṣe vivakṣase ||<BR>
RV_10,021.04a yam agne manyase rayiṃ sahasāvann amartya |<BR>
RV_10,021.04c tam ā no vājasātaye vi vo made yajñeṣu citram ā bharā vivakṣase ||<BR>
RV_10,021.05a agnir jāto atharvaṇā vidad viśvāni kāvyā |<BR>
RV_10,021.05c bhuvad dūto vivasvato vi vo made priyo yamasya kāmyo vivakṣase ||<BR>
RV_10,021.06a tvāṃ yajñeṣv īḷate 'gne prayaty adhvare |<BR>
RV_10,021.06c tvaṃ vasūni kāmyā vi vo made viśvā dadhāsi dāśuṣe vivakṣase ||<BR>
RV_10,021.07a tvāṃ yajñeṣv ṛtvijaṃ cārum agne ni ṣedire |<BR>
RV_10,021.07c ghṛtapratīkam manuṣo vi vo made śukraṃ cetiṣṭham akṣabhir vivakṣase ||<BR>
RV_10,021.08a agne śukreṇa śociṣoru prathayase bṛhat |<BR>
RV_10,021.08c abhikrandan vṛṣāyase vi vo made garbhaṃ dadhāsi jāmiṣu vivakṣase ||<BR>
<BR>
RV_10,022.01a kuha śruta indraḥ kasminn adya jane mitro na śrūyate |<BR>
RV_10,022.01c ṛṣīṇāṃ vā yaḥ kṣaye guhā vā carkṛṣe girā ||<BR>
RV_10,022.02a iha śruta indro asme adya stave vajry ṛcīṣamaḥ |<BR>
RV_10,022.02c mitro na yo janeṣv ā yaśaś cakre asāmy ā ||<BR>
RV_10,022.03a maho yas patiḥ śavaso asāmy ā maho nṛmṇasya tūtujiḥ |<BR>
RV_10,022.03c bhartā vajrasya dhṛṣṇoḥ pitā putram iva priyam ||<BR>
RV_10,022.04a yujāno aśvā vātasya dhunī devo devasya vajrivaḥ |<BR>
RV_10,022.04c syantā pathā virukmatā sṛjāna stoṣy adhvanaḥ ||<BR>
RV_10,022.05a tvaṃ tyā cid vātasyāśvāgā ṛjrā tmanā vahadhyai |<BR>
RV_10,022.05c yayor devo na martyo yantā nakir vidāyyaḥ ||<BR>
RV_10,022.06a adha gmantośanā pṛcchate vāṃ kadarthā na ā gṛham |<BR>
RV_10,022.06c ā jagmathuḥ parākād divaś ca gmaś ca martyam ||<BR>
RV_10,022.07a ā na indra pṛkṣase 'smākam brahmodyatam |<BR>
RV_10,022.07c tat tvā yācāmahe 'vaḥ śuṣṇaṃ yad dhann amānuṣam ||<BR>
RV_10,022.08a akarmā dasyur abhi no amantur anyavrato amānuṣaḥ |<BR>
RV_10,022.08c tvaṃ tasyāmitrahan vadhar dāsasya dambhaya ||<BR>
RV_10,022.09a tvaṃ na indra śūra śūrair uta tvotāso barhaṇā |<BR>
RV_10,022.09c purutrā te vi pūrtayo navanta kṣoṇayo yathā ||<BR>
RV_10,022.10a tvaṃ tān vṛtrahatye codayo nṝn kārpāṇe śūra vajrivaḥ |<BR>
RV_10,022.10c guhā yadī kavīnāṃ viśāṃ nakṣatraśavasām ||<BR>
RV_10,022.11a makṣū tā ta indra dānāpnasa ākṣāṇe śūra vajrivaḥ |<BR>
RV_10,022.11c yad dha śuṣṇasya dambhayo jātaṃ viśvaṃ sayāvabhiḥ ||<BR>
RV_10,022.12a mākudhryag indra śūra vasvīr asme bhūvann abhiṣṭayaḥ |<BR>
RV_10,022.12c vayaṃ-vayaṃ ta āsāṃ sumne syāma vajrivaḥ ||<BR>
RV_10,022.13a asme tā ta indra santu satyāhiṃsantīr upaspṛśaḥ |<BR>
RV_10,022.13c vidyāma yāsām bhujo dhenūnāṃ na vajrivaḥ ||<BR>
RV_10,022.14a ahastā yad apadī vardhata kṣāḥ śacībhir vedyānām |<BR>
RV_10,022.14c śuṣṇam pari pradakṣiṇid viśvāyave ni śiśnathaḥ ||<BR>
RV_10,022.15a pibā-pibed indra śūra somam mā riṣaṇyo vasavāna vasuḥ san |<BR>
RV_10,022.15c uta trāyasva gṛṇato maghono mahaś ca rāyo revatas kṛdhī naḥ ||<BR>
<BR>
RV_10,023.01a yajāmaha indraṃ vajradakṣiṇaṃ harīṇāṃ rathyaṃ vivratānām |<BR>
RV_10,023.01c pra śmaśru dodhuvad ūrdhvathā bhūd vi senābhir dayamāno vi rādhasā ||<BR>
RV_10,023.02a harī nv asya yā vane vide vasv indro maghair maghavā vṛtrahā bhuvat |<BR>
RV_10,023.02c ṛbhur vāja ṛbhukṣāḥ patyate śavo 'va kṣṇaumi dāsasya nāma cit ||<BR>
RV_10,023.03a yadā vajraṃ hiraṇyam id athā rathaṃ harī yam asya vahato vi sūribhiḥ |<BR>
RV_10,023.03c ā tiṣṭhati maghavā sanaśruta indro vājasya dīrghaśravasas patiḥ ||<BR>
RV_10,023.04a so cin nu vṛṣṭir yūthyā svā sacāṃ indraḥ śmaśrūṇi haritābhi pruṣṇute |<BR>
RV_10,023.04c ava veti sukṣayaṃ sute madhūd id dhūnoti vāto yathā vanam ||<BR>
RV_10,023.05a yo vācā vivāco mṛdhravācaḥ purū sahasrāśivā jaghāna |<BR>
RV_10,023.05c tat-tad id asya pauṃsyaṃ gṛṇīmasi piteva yas taviṣīṃ vāvṛdhe śavaḥ ||<BR>
RV_10,023.06a stomaṃ ta indra vimadā ajījanann apūrvyam purutamaṃ sudānave |<BR>
RV_10,023.06c vidmā hy asya bhojanam inasya yad ā paśuṃ na gopāḥ karāmahe ||<BR>
RV_10,023.07a mākir na enā sakhyā vi yauṣus tava cendra vimadasya ca ṛṣeḥ |<BR>
RV_10,023.07c vidmā hi te pramatiṃ deva jāmivad asme te santu sakhyā śivāni ||<BR>
<BR>
RV_10,024.01a indra somam imam piba madhumantaṃ camū sutam |<BR>
RV_10,024.01c asme rayiṃ ni dhāraya vi vo made sahasriṇam purūvaso vivakṣase ||<BR>
RV_10,024.02a tvāṃ yajñebhir ukthair upa havyebhir īmahe |<BR>
RV_10,024.02c śacīpate śacīnāṃ vi vo made śreṣṭhaṃ no dhehi vāryaṃ vivakṣase ||<BR>
RV_10,024.03a yas patir vāryāṇām asi radhrasya coditā |<BR>
RV_10,024.03c indra stotṝṇām avitā vi vo made dviṣo naḥ pāhy aṃhaso vivakṣase ||<BR>
RV_10,024.04a yuvaṃ śakrā māyāvinā samīcī nir amanthatam |<BR>
RV_10,024.04c vimadena yad īḷitā nāsatyā niramanthatam ||<BR>
RV_10,024.05a viśve devā akṛpanta samīcyor niṣpatantyoḥ |<BR>
RV_10,024.05c nāsatyāv abruvan devāḥ punar ā vahatād iti ||<BR>
RV_10,024.06a madhuman me parāyaṇam madhumat punar āyanam |<BR>
RV_10,024.06c tā no devā devatayā yuvam madhumatas kṛtam ||<BR>
<BR>
RV_10,025.01a bhadraṃ no api vātaya mano dakṣam uta kratum |<BR>
RV_10,025.01c adhā te sakhye andhaso vi vo made raṇan gāvo na yavase vivakṣase ||<BR>
RV_10,025.02a hṛdispṛśas ta āsate viśveṣu soma dhāmasu |<BR>
RV_10,025.02c adhā kāmā ime mama vi vo made vi tiṣṭhante vasūyavo vivakṣase ||<BR>
RV_10,025.03a uta vratāni soma te prāham mināmi pākyā |<BR>
RV_10,025.03c adhā piteva sūnave vi vo made mṛḷā no abhi cid vadhād vivakṣase ||<BR>
RV_10,025.04a sam u pra yanti dhītayaḥ sargāso 'vatāṃ iva |<BR>
RV_10,025.04c kratuṃ naḥ soma jīvase vi vo made dhārayā camasāṃ iva vivakṣase ||<BR>
RV_10,025.05a tava tye soma śaktibhir nikāmāso vy ṛṇvire |<BR>
RV_10,025.05c gṛtsasya dhīrās tavaso vi vo made vrajaṃ gomantam aśvinaṃ vivakṣase ||<BR>
RV_10,025.06a paśuṃ naḥ soma rakṣasi purutrā viṣṭhitaṃ jagat |<BR>
RV_10,025.06c samākṛṇoṣi jīvase vi vo made viśvā sampaśyan bhuvanā vivakṣase ||<BR>
RV_10,025.07a tvaṃ naḥ soma viśvato gopā adābhyo bhava |<BR>
RV_10,025.07c sedha rājann apa sridho vi vo made mā no duḥśaṃsa īśatā vivakṣase ||<BR>
RV_10,025.08a tvaṃ naḥ soma sukratur vayodheyāya jāgṛhi |<BR>
RV_10,025.08c kṣetravittaro manuṣo vi vo made druho naḥ pāhy aṃhaso vivakṣase ||<BR>
RV_10,025.09a tvaṃ no vṛtrahantamendrasyendo śivaḥ sakhā |<BR>
RV_10,025.09c yat sīṃ havante samithe vi vo made yudhyamānās tokasātau vivakṣase ||<BR>
RV_10,025.10a ayaṃ gha sa turo mada indrasya vardhata priyaḥ |<BR>
RV_10,025.10c ayaṃ kakṣīvato maho vi vo made matiṃ viprasya vardhayad vivakṣase ||<BR>
RV_10,025.11a ayaṃ viprāya dāśuṣe vājāṃ iyarti gomataḥ |<BR>
RV_10,025.11c ayaṃ saptabhya ā varaṃ vi vo made prāndhaṃ śroṇaṃ ca tāriṣad vivakṣase ||<BR>
<BR>
RV_10,026.01a pra hy acchā manīṣā spārhā yanti niyutaḥ |<BR>
RV_10,026.01c pra dasrā niyudrathaḥ pūṣā aviṣṭu māhinaḥ ||<BR>
RV_10,026.02a yasya tyan mahitvaṃ vātāpyam ayaṃ janaḥ |<BR>
RV_10,026.02c vipra ā vaṃsad dhītibhiś ciketa suṣṭutīnām ||<BR>
RV_10,026.03a sa veda suṣṭutīnām indur na pūṣā vṛṣā |<BR>
RV_10,026.03c abhi psuraḥ pruṣāyati vrajaṃ na ā pruṣāyati ||<BR>
RV_10,026.04a maṃsīmahi tvā vayam asmākaṃ deva pūṣan |<BR>
RV_10,026.04c matīnāṃ ca sādhanaṃ viprāṇāṃ cādhavam ||<BR>
RV_10,026.05a pratyardhir yajñānām aśvahayo rathānām |<BR>
RV_10,026.05c ṛṣiḥ sa yo manurhito viprasya yāvayatsakhaḥ ||<BR>
RV_10,026.06a ādhīṣamāṇāyāḥ patiḥ śucāyāś ca śucasya ca |<BR>
RV_10,026.06c vāsovāyo 'vīnām ā vāsāṃsi marmṛjat ||<BR>
RV_10,026.07a ino vājānām patir inaḥ puṣṭīnāṃ sakhā |<BR>
RV_10,026.07c pra śmaśru haryato dūdhod vi vṛthā yo adābhyaḥ ||<BR>
RV_10,026.08a ā te rathasya pūṣann ajā dhuraṃ vavṛtyuḥ |<BR>
RV_10,026.08c viśvasyārthinaḥ sakhā sanojā anapacyutaḥ ||<BR>
RV_10,026.09a asmākam ūrjā ratham pūṣā aviṣṭu māhinaḥ |<BR>
RV_10,026.09c bhuvad vājānāṃ vṛdha imaṃ naḥ śṛṇavad dhavam ||<BR>
<BR>
RV_10,027.01a asat su me jaritaḥ sābhivego yat sunvate yajamānāya śikṣam |<BR>
RV_10,027.01c anāśīrdām aham asmi prahantā satyadhvṛtaṃ vṛjināyantam ābhum ||<BR>
RV_10,027.02a yadīd ahaṃ yudhaye saṃnayāny adevayūn tanvā śūśujānān |<BR>
RV_10,027.02c amā te tumraṃ vṛṣabham pacāni tīvraṃ sutam pañcadaśaṃ ni ṣiñcam ||<BR>
RV_10,027.03a nāhaṃ taṃ veda ya iti bravīty adevayūn samaraṇe jaghanvān |<BR>
RV_10,027.03c yadāvākhyat samaraṇam ṛghāvad ād id dha me vṛṣabhā pra bruvanti ||<BR>
RV_10,027.04a yad ajñāteṣu vṛjaneṣv āsaṃ viśve sato maghavāno ma āsan |<BR>
RV_10,027.04c jināmi vet kṣema ā santam ābhum pra taṃ kṣiṇām parvate pādagṛhya ||<BR>
RV_10,027.05a na vā u māṃ vṛjane vārayante na parvatāso yad aham manasye |<BR>
RV_10,027.05c mama svanāt kṛdhukarṇo bhayāta eved anu dyūn kiraṇaḥ sam ejāt ||<BR>
RV_10,027.06a darśan nv atra śṛtapāṃ anindrān bāhukṣadaḥ śarave patyamānān |<BR>
RV_10,027.06c ghṛṣuṃ vā ye niniduḥ sakhāyam adhy ū nv eṣu pavayo vavṛtyuḥ ||<BR>
RV_10,027.07a abhūr v aukṣīr vy u āyur ānaḍ darṣan nu pūrvo aparo nu darṣat |<BR>
RV_10,027.07c dve pavaste pari taṃ na bhūto yo asya pāre rajaso viveṣa ||<BR>
RV_10,027.08a gāvo yavam prayutā aryo akṣan tā apaśyaṃ sahagopāś carantīḥ |<BR>
RV_10,027.08c havā id aryo abhitaḥ sam āyan kiyad āsu svapatiś chandayāte ||<BR>
RV_10,027.09a saṃ yad vayaṃ yavasādo janānām ahaṃ yavāda urvajre antaḥ |<BR>
RV_10,027.09c atrā yukto 'vasātāram icchād atho ayuktaṃ yunajad vavanvān ||<BR>
RV_10,027.10a atred u me maṃsase satyam uktaṃ dvipāc ca yac catuṣpāt saṃsṛjāni |<BR>
RV_10,027.10c strībhir yo atra vṛṣaṇam pṛtanyād ayuddho asya vi bhajāni vedaḥ ||<BR>
RV_10,027.11a yasyānakṣā duhitā jātv āsa kas tāṃ vidvāṃ abhi manyāte andhām |<BR>
RV_10,027.11c kataro menim prati tam mucāte ya īṃ vahāte ya īṃ vā vareyāt ||<BR>
RV_10,027.12a kiyatī yoṣā maryato vadhūyoḥ pariprītā panyasā vāryeṇa |<BR>
RV_10,027.12c bhadrā vadhūr bhavati yat supeśāḥ svayaṃ sā mitraṃ vanute jane cit ||<BR>
RV_10,027.13a patto jagāra pratyañcam atti śīrṣṇā śiraḥ prati dadhau varūtham |<BR>
RV_10,027.13c āsīna ūrdhvām upasi kṣiṇāti nyaṅṅ uttānām anv eti bhūmim ||<BR>
RV_10,027.14a bṛhann acchāyo apalāśo arvā tasthau mātā viṣito atti garbhaḥ |<BR>
RV_10,027.14c anyasyā vatsaṃ rihatī mimāya kayā bhuvā ni dadhe dhenur ūdhaḥ ||<BR>
RV_10,027.15a sapta vīrāso adharād ud āyann aṣṭottarāttāt sam ajagmiran te |<BR>
RV_10,027.15c nava paścātāt sthivimanta āyan daśa prāk sānu vi tiranty aśnaḥ ||<BR>
RV_10,027.16a daśānām ekaṃ kapilaṃ samānaṃ taṃ hinvanti kratave pāryāya |<BR>
RV_10,027.16c garbham mātā sudhitaṃ vakṣaṇāsv avenantaṃ tuṣayantī bibharti ||<BR>
RV_10,027.17a pīvānam meṣam apacanta vīrā nyuptā akṣā anu dīva āsan |<BR>
RV_10,027.17c dvā dhanum bṛhatīm apsv antaḥ pavitravantā carataḥ punantā ||<BR>
RV_10,027.18a vi krośanāso viṣvañca āyan pacāti nemo nahi pakṣad ardhaḥ |<BR>
RV_10,027.18c ayam me devaḥ savitā tad āha drvanna id vanavat sarpirannaḥ ||<BR>
RV_10,027.19a apaśyaṃ grāmaṃ vahamānam ārād acakrayā svadhayā vartamānam |<BR>
RV_10,027.19c siṣakty aryaḥ pra yugā janānāṃ sadyaḥ śiśnā pramināno navīyān ||<BR>
RV_10,027.20a etau me gāvau pramarasya yuktau mo ṣu pra sedhīr muhur in mamandhi |<BR>
RV_10,027.20c āpaś cid asya vi naśanty arthaṃ sūraś ca marka uparo babhūvān ||<BR>
RV_10,027.21a ayaṃ yo vajraḥ purudhā vivṛtto 'vaḥ sūryasya bṛhataḥ purīṣāt |<BR>
RV_10,027.21c śrava id enā paro anyad asti tad avyathī jarimāṇas taranti ||<BR>
RV_10,027.22a vṛkṣe-vṛkṣe niyatā mīmayad gaus tato vayaḥ pra patān pūruṣādaḥ |<BR>
RV_10,027.22c athedaṃ viśvam bhuvanam bhayāta indrāya sunvad ṛṣaye ca śikṣat ||<BR>
RV_10,027.23a devānām māne prathamā atiṣṭhan kṛntatrād eṣām uparā ud āyan |<BR>
RV_10,027.23c trayas tapanti pṛthivīm anūpā dvā bṛbūkaṃ vahataḥ purīṣam ||<BR>
RV_10,027.24a sā te jīvātur uta tasya viddhi mā smaitādṛg apa gūhaḥ samarye |<BR>
RV_10,027.24c āviḥ svaḥ kṛṇute gūhate busaṃ sa pādur asya nirṇijo na mucyate ||<BR>
<BR>
RV_10,028.01a viśvo hy anyo arir ājagāma mamed aha śvaśuro nā jagāma |<BR>
RV_10,028.01c jakṣīyād dhānā uta somam papīyāt svāśitaḥ punar astaṃ jagāyāt ||<BR>
RV_10,028.02a sa roruvad vṛṣabhas tigmaśṛṅgo varṣman tasthau varimann ā pṛthivyāḥ |<BR>
RV_10,028.02c viśveṣv enaṃ vṛjaneṣu pāmi yo me kukṣī sutasomaḥ pṛṇāti ||<BR>
RV_10,028.03a adriṇā te mandina indra tūyān sunvanti somān pibasi tvam eṣām |<BR>
RV_10,028.03c pacanti te vṛṣabhāṃ atsi teṣām pṛkṣeṇa yan maghavan hūyamānaḥ ||<BR>
RV_10,028.04a idaṃ su me jaritar ā cikiddhi pratīpaṃ śāpaṃ nadyo vahanti |<BR>
RV_10,028.04c lopāśaḥ siṃham pratyañcam atsāḥ kroṣṭā varāhaṃ nir atakta kakṣāt ||<BR>
RV_10,028.05a kathā ta etad aham ā ciketaṃ gṛtsasya pākas tavaso manīṣām |<BR>
RV_10,028.05c tvaṃ no vidvāṃ ṛtuthā vi voco yam ardhaṃ te maghavan kṣemyā dhūḥ ||<BR>
RV_10,028.06a evā hi māṃ tavasaṃ vardhayanti divaś cin me bṛhata uttarā dhūḥ |<BR>
RV_10,028.06c purū sahasrā ni śiśāmi sākam aśatruṃ hi mā janitā jajāna ||<BR>
RV_10,028.07a evā hi māṃ tavasaṃ jajñur ugraṃ karman-karman vṛṣaṇam indra devāḥ |<BR>
RV_10,028.07c vadhīṃ vṛtraṃ vajreṇa mandasāno 'pa vrajam mahinā dāśuṣe vam ||<BR>
RV_10,028.08a devāsa āyan paraśūṃr abibhran vanā vṛścanto abhi viḍbhir āyan |<BR>
RV_10,028.08c ni sudrvaṃ dadhato vakṣaṇāsu yatrā kṛpīṭam anu tad dahanti ||<BR>
RV_10,028.09a śaśaḥ kṣuram pratyañcaṃ jagārādriṃ logena vy abhedam ārāt |<BR>
RV_10,028.09c bṛhantaṃ cid ṛhate randhayāni vayad vatso vṛṣabhaṃ śūśuvānaḥ ||<BR>
RV_10,028.10a suparṇa itthā nakham ā siṣāyāvaruddhaḥ paripadaṃ na siṃhaḥ |<BR>
RV_10,028.10c niruddhaś cin mahiṣas tarṣyāvān godhā tasmā ayathaṃ karṣad etat ||<BR>
RV_10,028.11a tebhyo godhā ayathaṃ karṣad etad ye brahmaṇaḥ pratipīyanty annaiḥ |<BR>
RV_10,028.11c sima ukṣṇo 'vasṛṣṭāṃ adanti svayam balāni tanvaḥ śṛṇānāḥ ||<BR>
RV_10,028.12a ete śamībhiḥ suśamī abhūvan ye hinvire tanvaḥ soma ukthaiḥ |<BR>
RV_10,028.12c nṛvad vadann upa no māhi vājān divi śravo dadhiṣe nāma vīraḥ ||<BR>
<BR>
RV_10,029.01a vane na vā yo ny adhāyi cākañ chucir vāṃ stomo bhuraṇāv ajīgaḥ |<BR>
RV_10,029.01c yasyed indraḥ purudineṣu hotā nṛṇāṃ naryo nṛtamaḥ kṣapāvān ||<BR>
RV_10,029.02a pra te asyā uṣasaḥ prāparasyā nṛtau syāma nṛtamasya nṛṇām |<BR>
RV_10,029.02c anu triśokaḥ śatam āvahan nṝn kutsena ratho yo asat sasavān ||<BR>
RV_10,029.03a kas te mada indra rantyo bhūd duro giro abhy ugro vi dhāva |<BR>
RV_10,029.03c kad vāho arvāg upa mā manīṣā ā tvā śakyām upamaṃ rādho annaiḥ ||<BR>
RV_10,029.04a kad u dyumnam indra tvāvato nṝn kayā dhiyā karase kan na āgan |<BR>
RV_10,029.04c mitro na satya urugāya bhṛtyā anne samasya yad asan manīṣāḥ ||<BR>
RV_10,029.05a preraya sūro arthaṃ na pāraṃ ye asya kāmaṃ janidhā iva gman |<BR>
RV_10,029.05c giraś ca ye te tuvijāta pūrvīr nara indra pratiśikṣanty annaiḥ ||<BR>
RV_10,029.06a mātre nu te sumite indra pūrvī dyaur majmanā pṛthivī kāvyena |<BR>
RV_10,029.06c varāya te ghṛtavantaḥ sutāsaḥ svādman bhavantu pītaye madhūni ||<BR>
RV_10,029.07a ā madhvo asmā asicann amatram indrāya pūrṇaṃ sa hi satyarādhāḥ |<BR>
RV_10,029.07c sa vāvṛdhe varimann ā pṛthivyā abhi kratvā naryaḥ pauṃsyaiś ca ||<BR>
RV_10,029.08a vy ānaḷ indraḥ pṛtanāḥ svojā āsmai yatante sakhyāya pūrvīḥ |<BR>
RV_10,029.08c ā smā rathaṃ na pṛtanāsu tiṣṭha yam bhadrayā sumatyā codayāse ||<BR>
<BR>
RV_10,030.01a pra devatrā brahmaṇe gātur etv apo acchā manaso na prayukti |<BR>
RV_10,030.01c mahīm mitrasya varuṇasya dhāsim pṛthujrayase rīradhā suvṛktim ||<BR>
RV_10,030.02a adhvaryavo haviṣmanto hi bhūtācchāpa itośatīr uśantaḥ |<BR>
RV_10,030.02c ava yāś caṣṭe aruṇaḥ suparṇas tam āsyadhvam ūrmim adyā suhastāḥ ||<BR>
RV_10,030.03a adhvaryavo 'pa itā samudram apāṃ napātaṃ haviṣā yajadhvam |<BR>
RV_10,030.03c sa vo dadad ūrmim adyā supūtaṃ tasmai somam madhumantaṃ sunota ||<BR>
RV_10,030.04a yo anidhmo dīdayad apsv antar yaṃ viprāsa īḷate adhvareṣu |<BR>
RV_10,030.04c apāṃ napān madhumatīr apo dā yābhir indro vāvṛdhe vīryāya ||<BR>
RV_10,030.05a yābhiḥ somo modate harṣate ca kalyāṇībhir yuvatibhir na maryaḥ |<BR>
RV_10,030.05c tā adhvaryo apo acchā parehi yad āsiñcā oṣadhībhiḥ punītāt ||<BR>
RV_10,030.06a eved yūne yuvatayo namanta yad īm uśann uśatīr ety accha |<BR>
RV_10,030.06c saṃ jānate manasā saṃ cikitre 'dhvaryavo dhiṣaṇāpaś ca devīḥ ||<BR>
RV_10,030.07a yo vo vṛtābhyo akṛṇod u lokaṃ yo vo mahyā abhiśaster amuñcat |<BR>
RV_10,030.07c tasmā indrāya madhumantam ūrmiṃ devamādanam pra hiṇotanāpaḥ ||<BR>
RV_10,030.08a prāsmai hinota madhumantam ūrmiṃ garbho yo vaḥ sindhavo madhva utsaḥ |<BR>
RV_10,030.08c ghṛtapṛṣṭham īḍyam adhvareṣv āpo revatīḥ śṛṇutā havam me ||<BR>
RV_10,030.09a taṃ sindhavo matsaram indrapānam ūrmim pra heta ya ubhe iyarti |<BR>
RV_10,030.09c madacyutam auśānaṃ nabhojām pari tritantuṃ vicarantam utsam ||<BR>
RV_10,030.10a āvarvṛtatīr adha nu dvidhārā goṣuyudho na niyavaṃ carantīḥ |<BR>
RV_10,030.10c ṛṣe janitrīr bhuvanasya patnīr apo vandasva savṛdhaḥ sayonīḥ ||<BR>
RV_10,030.11a hinotā no adhvaraṃ devayajyā hinota brahma sanaye dhanānām |<BR>
RV_10,030.11c ṛtasya yoge vi ṣyadhvam ūdhaḥ śruṣṭīvarīr bhūtanāsmabhyam āpaḥ ||<BR>
RV_10,030.12a āpo revatīḥ kṣayathā hi vasvaḥ kratuṃ ca bhadram bibhṛthāmṛtaṃ ca |<BR>
RV_10,030.12c rāyaś ca stha svapatyasya patnīḥ sarasvatī tad gṛṇate vayo dhāt ||<BR>
RV_10,030.13a prati yad āpo adṛśram āyatīr ghṛtam payāṃsi bibhratīr madhūni |<BR>
RV_10,030.13c adhvaryubhir manasā saṃvidānā indrāya somaṃ suṣutam bharantīḥ ||<BR>
RV_10,030.14a emā agman revatīr jīvadhanyā adhvaryavaḥ sādayatā sakhāyaḥ |<BR>
RV_10,030.14c ni barhiṣi dhattana somyāso 'pāṃ naptrā saṃvidānāsa enāḥ ||<BR>
RV_10,030.15a āgmann āpa uśatīr barhir edaṃ ny adhvare asadan devayantīḥ |<BR>
RV_10,030.15c adhvaryavaḥ sunutendrāya somam abhūd u vaḥ suśakā devayajyā ||<BR>
<BR>
RV_10,031.01a ā no devānām upa vetu śaṃso viśvebhis turair avase yajatraḥ |<BR>
RV_10,031.01c tebhir vayaṃ suṣakhāyo bhavema taranto viśvā duritā syāma ||<BR>
RV_10,031.02a pari cin marto draviṇam mamanyād ṛtasya pathā namasā vivāset |<BR>
RV_10,031.02c uta svena kratunā saṃ vadeta śreyāṃsaṃ dakṣam manasā jagṛbhyāt ||<BR>
RV_10,031.03a adhāyi dhītir asasṛgram aṃśās tīrthe na dasmam upa yanty ūmāḥ |<BR>
RV_10,031.03c abhy ānaśma suvitasya śūṣaṃ navedaso amṛtānām abhūma ||<BR>
RV_10,031.04a nityaś cākanyāt svapatir damūnā yasmā u devaḥ savitā jajāna |<BR>
RV_10,031.04c bhago vā gobhir aryamem anajyāt so asmai cāruś chadayad uta syāt ||<BR>
RV_10,031.05a iyaṃ sā bhūyā uṣasām iva kṣā yad dha kṣumantaḥ śavasā samāyan |<BR>
RV_10,031.05c asya stutiṃ jaritur bhikṣamāṇā ā naḥ śagmāsa upa yantu vājāḥ ||<BR>
RV_10,031.06a asyed eṣā sumatiḥ paprathānābhavat pūrvyā bhūmanā gauḥ |<BR>
RV_10,031.06c asya sanīḷā asurasya yonau samāna ā bharaṇe bibhramāṇāḥ ||<BR>
RV_10,031.07a kiṃ svid vanaṃ ka u sa vṛkṣa āsa yato dyāvāpṛthivī niṣṭatakṣuḥ |<BR>
RV_10,031.07c saṃtasthāne ajare itaūtī ahāni pūrvīr uṣaso jaranta ||<BR>
RV_10,031.08a naitāvad enā paro anyad asty ukṣā sa dyāvāpṛthivī bibharti |<BR>
RV_10,031.08c tvacam pavitraṃ kṛṇuta svadhāvān yad īṃ sūryaṃ na harito vahanti ||<BR>
RV_10,031.09a stego na kṣām aty eti pṛthvīm mihaṃ na vāto vi ha vāti bhūma |<BR>
RV_10,031.09c mitro yatra varuṇo ajyamāno 'gnir vane na vy asṛṣṭa śokam ||<BR>
RV_10,031.10a starīr yat sūta sadyo ajyamānā vyathir avyathīḥ kṛṇuta svagopā |<BR>
RV_10,031.10c putro yat pūrvaḥ pitror janiṣṭa śamyāṃ gaur jagāra yad dha pṛcchān ||<BR>
RV_10,031.11a uta kaṇvaṃ nṛṣadaḥ putram āhur uta śyāvo dhanam ādatta vājī |<BR>
RV_10,031.11c pra kṛṣṇāya ruśad apinvatodhar ṛtam atra nakir asmā apīpet ||<BR>
<BR>
RV_10,032.01a pra su gmantā dhiyasānasya sakṣaṇi varebhir varāṃ abhi ṣu prasīdataḥ |<BR>
RV_10,032.01c asmākam indra ubhayaṃ jujoṣati yat somyasyāndhaso bubodhati ||<BR>
RV_10,032.02a vīndra yāsi divyāni rocanā vi pārthivāni rajasā puruṣṭuta |<BR>
RV_10,032.02c ye tvā vahanti muhur adhvarāṃ upa te su vanvantu vagvanāṃ arādhasaḥ ||<BR>
RV_10,032.03a tad in me chantsad vapuṣo vapuṣṭaram putro yaj jānam pitror adhīyati |<BR>
RV_10,032.03c jāyā patiṃ vahati vagnunā sumat puṃsa id bhadro vahatuḥ pariṣkṛtaḥ ||<BR>
RV_10,032.04a tad it sadhastham abhi cāru dīdhaya gāvo yac chāsan vahatuṃ na dhenavaḥ |<BR>
RV_10,032.04c mātā yan mantur yūthasya pūrvyābhi vāṇasya saptadhātur ij janaḥ ||<BR>
RV_10,032.05a pra vo 'cchā ririce devayuṣ padam eko rudrebhir yāti turvaṇiḥ |<BR>
RV_10,032.05c jarā vā yeṣv amṛteṣu dāvane pari va ūmebhyaḥ siñcatā madhu ||<BR>
RV_10,032.06a nidhīyamānam apagūḷham apsu pra me devānāṃ vratapā uvāca |<BR>
RV_10,032.06c indro vidvāṃ anu hi tvā cacakṣa tenāham agne anuśiṣṭa āgām ||<BR>
RV_10,032.07a akṣetravit kṣetravidaṃ hy aprāṭ sa praiti kṣetravidānuśiṣṭaḥ |<BR>
RV_10,032.07c etad vai bhadram anuśāsanasyota srutiṃ vindaty añjasīnām ||<BR>
RV_10,032.08a adyed u prāṇīd amamann imāhāpīvṛto adhayan mātur ūdhaḥ |<BR>
RV_10,032.08c em enam āpa jarimā yuvānam aheḷan vasuḥ sumanā babhūva ||<BR>
RV_10,032.09a etāni bhadrā kalaśa kriyāma kuruśravaṇa dadato maghāni |<BR>
RV_10,032.09c dāna id vo maghavānaḥ so astv ayaṃ ca somo hṛdi yam bibharmi ||<BR>
<BR>
RV_10,033.01a pra mā yuyujre prayujo janānāṃ vahāmi sma pūṣaṇam antareṇa |<BR>
RV_10,033.01c viśve devāso adha mām arakṣan duḥśāsur āgād iti ghoṣa āsīt ||<BR>
RV_10,033.02a sam mā tapanty abhitaḥ sapatnīr iva parśavaḥ |<BR>
RV_10,033.02c ni bādhate amatir nagnatā jasur ver na vevīyate matiḥ ||<BR>
RV_10,033.03a mūṣo na śiśnā vy adanti mādhya stotāraṃ te śatakrato |<BR>
RV_10,033.03c sakṛt su no maghavann indra mṛḷayādhā piteva no bhava ||<BR>
RV_10,033.04a kuruśravaṇam āvṛṇi rājānaṃ trāsadasyavam |<BR>
RV_10,033.04c maṃhiṣṭhaṃ vāghatām ṛṣiḥ ||<BR>
RV_10,033.05a yasya mā harito rathe tisro vahanti sādhuyā |<BR>
RV_10,033.05c stavai sahasradakṣiṇe ||<BR>
RV_10,033.06a yasya prasvādaso gira upamaśravasaḥ pituḥ |<BR>
RV_10,033.06c kṣetraṃ na raṇvam ūcuṣe ||<BR>
RV_10,033.07a adhi putropamaśravo napān mitrātither ihi |<BR>
RV_10,033.07c pituṣ ṭe asmi vanditā ||<BR>
RV_10,033.08a yad īśīyāmṛtānām uta vā martyānām |<BR>
RV_10,033.08c jīved in maghavā mama ||<BR>
RV_10,033.09a na devānām ati vrataṃ śatātmā cana jīvati |<BR>
RV_10,033.09c tathā yujā vi vāvṛte ||<BR>
<BR>
RV_10,034.01a prāvepā mā bṛhato mādayanti pravātejā iriṇe varvṛtānāḥ |<BR>
RV_10,034.01c somasyeva maujavatasya bhakṣo vibhīdako jāgṛvir mahyam acchān ||<BR>
RV_10,034.02a na mā mimetha na jihīḷa eṣā śivā sakhibhya uta mahyam āsīt |<BR>
RV_10,034.02c akṣasyāham ekaparasya hetor anuvratām apa jāyām arodham ||<BR>
RV_10,034.03a dveṣṭi śvaśrūr apa jāyā ruṇaddhi na nāthito vindate marḍitāram |<BR>
RV_10,034.03c aśvasyeva jarato vasnyasya nāhaṃ vindāmi kitavasya bhogam ||<BR>
RV_10,034.04a anye jāyām pari mṛśanty asya yasyāgṛdhad vedane vājy akṣaḥ |<BR>
RV_10,034.04c pitā mātā bhrātara enam āhur na jānīmo nayatā baddham etam ||<BR>
RV_10,034.05a yad ādīdhye na daviṣāṇy ebhiḥ parāyadbhyo 'va hīye sakhibhyaḥ |<BR>
RV_10,034.05c nyuptāś ca babhravo vācam akrataṃ emīd eṣāṃ niṣkṛtaṃ jāriṇīva ||<BR>
RV_10,034.06a sabhām eti kitavaḥ pṛcchamāno jeṣyāmīti tanvā śūśujānaḥ |<BR>
RV_10,034.06c akṣāso asya vi tiranti kāmam pratidīvne dadhata ā kṛtāni ||<BR>
RV_10,034.07a akṣāsa id aṅkuśino nitodino nikṛtvānas tapanās tāpayiṣṇavaḥ |<BR>
RV_10,034.07c kumāradeṣṇā jayataḥ punarhaṇo madhvā sampṛktāḥ kitavasya barhaṇā ||<BR>
RV_10,034.08a tripañcāśaḥ krīḷati vrāta eṣāṃ deva iva savitā satyadharmā |<BR>
RV_10,034.08c ugrasya cin manyave nā namante rājā cid ebhyo nama it kṛṇoti ||<BR>
RV_10,034.09a nīcā vartanta upari sphuranty ahastāso hastavantaṃ sahante |<BR>
RV_10,034.09c divyā aṅgārā iriṇe nyuptāḥ śītāḥ santo hṛdayaṃ nir dahanti ||<BR>
RV_10,034.10a jāyā tapyate kitavasya hīnā mātā putrasya carataḥ kva svit |<BR>
RV_10,034.10c ṛṇāvā bibhyad dhanam icchamāno 'nyeṣām astam upa naktam eti ||<BR>
RV_10,034.11a striyaṃ dṛṣṭvāya kitavaṃ tatāpānyeṣāṃ jāyāṃ sukṛtaṃ ca yonim |<BR>
RV_10,034.11c pūrvāhṇe aśvān yuyuje hi babhrūn so agner ante vṛṣalaḥ papāda ||<BR>
RV_10,034.12a yo vaḥ senānīr mahato gaṇasya rājā vrātasya prathamo babhūva |<BR>
RV_10,034.12c tasmai kṛṇomi na dhanā ruṇadhmi daśāham prācīs tad ṛtaṃ vadāmi ||<BR>
RV_10,034.13a akṣair mā dīvyaḥ kṛṣim it kṛṣasva vitte ramasva bahu manyamānaḥ |<BR>
RV_10,034.13c tatra gāvaḥ kitava tatra jāyā tan me vi caṣṭe savitāyam aryaḥ ||<BR>
RV_10,034.14a mitraṃ kṛṇudhvaṃ khalu mṛḷatā no mā no ghoreṇa caratābhi dhṛṣṇu |<BR>
RV_10,034.14c ni vo nu manyur viśatām arātir anyo babhrūṇām prasitau nv astu ||<BR>
<BR>
RV_10,035.01a abudhram u tya indravanto agnayo jyotir bharanta uṣaso vyuṣṭiṣu |<BR>
RV_10,035.01c mahī dyāvāpṛthivī cetatām apo 'dyā devānām ava ā vṛṇīmahe ||<BR>
RV_10,035.02a divaspṛthivyor ava ā vṛṇīmahe mātṝn sindhūn parvatāñ charyaṇāvataḥ |<BR>
RV_10,035.02c anāgāstvaṃ sūryam uṣāsam īmahe bhadraṃ somaḥ suvāno adyā kṛṇotu naḥ ||<BR>
RV_10,035.03a dyāvā no adya pṛthivī anāgaso mahī trāyetāṃ suvitāya mātarā |<BR>
RV_10,035.03c uṣā ucchanty apa bādhatām aghaṃ svasty agniṃ samidhānam īmahe ||<BR>
RV_10,035.04a iyaṃ na usrā prathamā sudevyaṃ revat sanibhyo revatī vy ucchatu |<BR>
RV_10,035.04c āre manyuṃ durvidatrasya dhīmahi svasty agniṃ samidhānam īmahe ||<BR>
RV_10,035.05a pra yāḥ sisrate sūryasya raśmibhir jyotir bharantīr uṣaso vyuṣṭiṣu |<BR>
RV_10,035.05c bhadrā no adya śravase vy ucchata svasty agniṃ samidhānam īmahe ||<BR>
RV_10,035.06a anamīvā uṣasa ā carantu na ud agnayo jihatāṃ jyotiṣā bṛhat |<BR>
RV_10,035.06c āyukṣātām aśvinā tūtujiṃ rathaṃ svasty agniṃ samidhānam īmahe ||<BR>
RV_10,035.07a śreṣṭhaṃ no adya savitar vareṇyam bhāgam ā suva sa hi ratnadhā asi |<BR>
RV_10,035.07c rāyo janitrīṃ dhiṣaṇām upa bruve svasty agniṃ samidhānam īmahe ||<BR>
RV_10,035.08a pipartu mā tad ṛtasya pravācanaṃ devānāṃ yan manuṣyā amanmahi |<BR>
RV_10,035.08c viśvā id usrā spaḷ ud eti sūryaḥ svasty agniṃ samidhānam īmahe ||<BR>
RV_10,035.09a adveṣo adya barhiṣa starīmaṇi grāvṇāṃ yoge manmanaḥ sādha īmahe |<BR>
RV_10,035.09c ādityānāṃ śarmaṇi sthā bhuraṇyasi svasty agniṃ samidhānam īmahe ||<BR>
RV_10,035.10a ā no barhiḥ sadhamāde bṛhad divi devāṃ īḷe sādayā sapta hotṝn |<BR>
RV_10,035.10c indram mitraṃ varuṇaṃ sātaye bhagaṃ svasty agniṃ samidhānam īmahe ||<BR>
RV_10,035.11a ta ādityā ā gatā sarvatātaye vṛdhe no yajñam avatā sajoṣasaḥ |<BR>
RV_10,035.11c bṛhaspatim pūṣaṇam aśvinā bhagaṃ svasty agniṃ samidhānam īmahe ||<BR>
RV_10,035.12a tan no devā yacchata supravācanaṃ chardir ādityāḥ subharaṃ nṛpāyyam |<BR>
RV_10,035.12c paśve tokāya tanayāya jīvase svasty agniṃ samidhānam īmahe ||<BR>
RV_10,035.13a viśve adya maruto viśva ūtī viśve bhavantv agnayaḥ samiddhāḥ |<BR>
RV_10,035.13c viśve no devā avasā gamantu viśvam astu draviṇaṃ vājo asme ||<BR>
RV_10,035.14a yaṃ devāso 'vatha vājasātau yaṃ trāyadhve yam pipṛthāty aṃhaḥ |<BR>
RV_10,035.14c yo vo gopīthe na bhayasya veda te syāma devavītaye turāsaḥ ||<BR>
<BR>
RV_10,036.01a uṣāsānaktā bṛhatī supeśasā dyāvākṣāmā varuṇo mitro aryamā |<BR>
RV_10,036.01c indraṃ huve marutaḥ parvatāṃ apa ādityān dyāvāpṛthivī apaḥ svaḥ ||<BR>
RV_10,036.02a dyauś ca naḥ pṛthivī ca pracetasa ṛtāvarī rakṣatām aṃhaso riṣaḥ |<BR>
RV_10,036.02c mā durvidatrā nirṛtir na īśata tad devānām avo adyā vṛṇīmahe ||<BR>
RV_10,036.03a viśvasmān no aditiḥ pātv aṃhaso mātā mitrasya varuṇasya revataḥ |<BR>
RV_10,036.03c svarvaj jyotir avṛkaṃ naśīmahi tad devānām avo adyā vṛṇīmahe ||<BR>
RV_10,036.04a grāvā vadann apa rakṣāṃsi sedhatu duṣṣvapnyaṃ nirṛtiṃ viśvam atriṇam |<BR>
RV_10,036.04c ādityaṃ śarma marutām aśīmahi tad devānām avo adyā vṛṇīmahe ||<BR>
RV_10,036.05a endro barhiḥ sīdatu pinvatām iḷā bṛhaspatiḥ sāmabhir ṛkvo arcatu |<BR>
RV_10,036.05c supraketaṃ jīvase manma dhīmahi tad devānām avo adyā vṛṇīmahe ||<BR>
RV_10,036.06a divispṛśaṃ yajñam asmākam aśvinā jīrādhvaraṃ kṛṇutaṃ sumnam iṣṭaye |<BR>
RV_10,036.06c prācīnaraśmim āhutaṃ ghṛtena tad devānām avo adyā vṛṇīmahe ||<BR>
RV_10,036.07a upa hvaye suhavam mārutaṃ gaṇam pāvakam ṛṣvaṃ sakhyāya śambhuvam |<BR>
RV_10,036.07c rāyas poṣaṃ sauśravasāya dhīmahi tad devānām avo adyā vṛṇīmahe ||<BR>
RV_10,036.08a apām peruṃ jīvadhanyam bharāmahe devāvyaṃ suhavam adhvaraśriyam |<BR>
RV_10,036.08c suraśmiṃ somam indriyaṃ yamīmahi tad devānām avo adyā vṛṇīmahe ||<BR>
RV_10,036.09a sanema tat susanitā sanitvabhir vayaṃ jīvā jīvaputrā anāgasaḥ |<BR>
RV_10,036.09c brahmadviṣo viṣvag eno bharerata tad devānām avo adyā vṛṇīmahe ||<BR>
RV_10,036.10a ye sthā manor yajñiyās te śṛṇotana yad vo devā īmahe tad dadātana |<BR>
RV_10,036.10c jaitraṃ kratuṃ rayimad vīravad yaśas tad devānām avo adyā vṛṇīmahe ||<BR>
RV_10,036.11a mahad adya mahatām ā vṛṇīmahe 'vo devānām bṛhatām anarvaṇām |<BR>
RV_10,036.11c yathā vasu vīrajātaṃ naśāmahai tad devānām avo adyā vṛṇīmahe ||<BR>
RV_10,036.12a maho agneḥ samidhānasya śarmaṇy anāgā mitre varuṇe svastaye |<BR>
RV_10,036.12c śreṣṭhe syāma savituḥ savīmani tad devānām avo adyā vṛṇīmahe ||<BR>
RV_10,036.13a ye savituḥ satyasavasya viśve mitrasya vrate varuṇasya devāḥ |<BR>
RV_10,036.13c te saubhagaṃ vīravad gomad apno dadhātana draviṇaṃ citram asme ||<BR>
RV_10,036.14a savitā paścātāt savitā purastāt savitottarāttāt savitādharāttāt |<BR>
RV_10,036.14c savitā naḥ suvatu sarvatātiṃ savitā no rāsatāṃ dīrgham āyuḥ ||<BR>
<BR>
RV_10,037.01a namo mitrasya varuṇasya cakṣase maho devāya tad ṛtaṃ saparyata |<BR>
RV_10,037.01c dūredṛśe devajātāya ketave divas putrāya sūryāya śaṃsata ||<BR>
RV_10,037.02a sā mā satyoktiḥ pari pātu viśvato dyāvā ca yatra tatanann ahāni ca |<BR>
RV_10,037.02c viśvam anyan ni viśate yad ejati viśvāhāpo viśvāhod eti sūryaḥ ||<BR>
RV_10,037.03a na te adevaḥ pradivo ni vāsate yad etaśebhiḥ patarai ratharyasi |<BR>
RV_10,037.03c prācīnam anyad anu vartate raja ud anyena jyotiṣā yāsi sūrya ||<BR>
RV_10,037.04a yena sūrya jyotiṣā bādhase tamo jagac ca viśvam udiyarṣi bhānunā |<BR>
RV_10,037.04c tenāsmad viśvām anirām anāhutim apāmīvām apa duṣṣvapnyaṃ suva ||<BR>
RV_10,037.05a viśvasya hi preṣito rakṣasi vratam aheḷayann uccarasi svadhā anu |<BR>
RV_10,037.05c yad adya tvā sūryopabravāmahai taṃ no devā anu maṃsīrata kratum ||<BR>
RV_10,037.06a taṃ no dyāvāpṛthivī tan na āpa indraḥ śṛṇvantu maruto havaṃ vacaḥ |<BR>
RV_10,037.06c mā śūne bhūma sūryasya saṃdṛśi bhadraṃ jīvanto jaraṇām aśīmahi ||<BR>
RV_10,037.07a viśvāhā tvā sumanasaḥ sucakṣasaḥ prajāvanto anamīvā anāgasaḥ |<BR>
RV_10,037.07c udyantaṃ tvā mitramaho dive-dive jyog jīvāḥ prati paśyema sūrya ||<BR>
RV_10,037.08a mahi jyotir bibhrataṃ tvā vicakṣaṇa bhāsvantaṃ cakṣuṣe-cakṣuṣe mayaḥ |<BR>
RV_10,037.08c ārohantam bṛhataḥ pājasas pari vayaṃ jīvāḥ prati paśyema sūrya ||<BR>
RV_10,037.09a yasya te viśvā bhuvanāni ketunā pra cerate ni ca viśante aktubhiḥ |<BR>
RV_10,037.09c anāgāstvena harikeśa sūryāhnāhnā no vasyasā-vasyasod ihi ||<BR>
RV_10,037.10a śaṃ no bhava cakṣasā śaṃ no ahnā śam bhānunā śaṃ himā śaṃ ghṛṇena |<BR>
RV_10,037.10c yathā śam adhvañ cham asad duroṇe tat sūrya draviṇaṃ dhehi citram ||<BR>
RV_10,037.11a asmākaṃ devā ubhayāya janmane śarma yacchata dvipade catuṣpade |<BR>
RV_10,037.11c adat pibad ūrjayamānam āśitaṃ tad asme śaṃ yor arapo dadhātana ||<BR>
RV_10,037.12a yad vo devāś cakṛma jihvayā guru manaso vā prayutī devaheḷanam |<BR>
RV_10,037.12c arāvā yo no abhi ducchunāyate tasmin tad eno vasavo ni dhetana ||<BR>
<BR>
RV_10,038.01a asmin na indra pṛtsutau yaśasvati śimīvati krandasi prāva sātaye |<BR>
RV_10,038.01c yatra goṣātā dhṛṣiteṣu khādiṣu viṣvak patanti didyavo nṛṣāhye ||<BR>
RV_10,038.02a sa naḥ kṣumantaṃ sadane vy ūrṇuhi goarṇasaṃ rayim indra śravāyyam |<BR>
RV_10,038.02c syāma te jayataḥ śakra medino yathā vayam uśmasi tad vaso kṛdhi ||<BR>
RV_10,038.03a yo no dāsa āryo vā puruṣṭutādeva indra yudhaye ciketati |<BR>
RV_10,038.03c asmābhiṣ ṭe suṣahāḥ santu śatravas tvayā vayaṃ tān vanuyāma saṃgame ||<BR>
RV_10,038.04a yo dabhrebhir havyo yaś ca bhūribhir yo abhīke varivovin nṛṣāhye |<BR>
RV_10,038.04c taṃ vikhāde sasnim adya śrutaṃ naram arvāñcam indram avase karāmahe ||<BR>
RV_10,038.05a svavṛjaṃ hi tvām aham indra śuśravānānudaṃ vṛṣabha radhracodanam |<BR>
RV_10,038.05c pra muñcasva pari kutsād ihā gahi kim u tvāvān muṣkayor baddha āsate ||<BR>
<BR>
RV_10,039.01a yo vām parijmā suvṛd aśvinā ratho doṣām uṣāso havyo haviṣmatā |<BR>
RV_10,039.01c śaśvattamāsas tam u vām idaṃ vayam pitur na nāma suhavaṃ havāmahe ||<BR>
RV_10,039.02a codayataṃ sūnṛtāḥ pinvataṃ dhiya ut purandhīr īrayataṃ tad uśmasi |<BR>
RV_10,039.02c yaśasam bhāgaṃ kṛṇutaṃ no aśvinā somaṃ na cārum maghavatsu nas kṛtam ||<BR>
RV_10,039.03a amājuraś cid bhavatho yuvam bhago 'nāśoś cid avitārāpamasya cit |<BR>
RV_10,039.03c andhasya cin nāsatyā kṛśasya cid yuvām id āhur bhiṣajā rutasya cit ||<BR>
RV_10,039.04a yuvaṃ cyavānaṃ sanayaṃ yathā ratham punar yuvānaṃ carathāya takṣathuḥ |<BR>
RV_10,039.04c niṣ ṭaugryam ūhathur adbhyas pari viśvet tā vāṃ savaneṣu pravācyā ||<BR>
RV_10,039.05a purāṇā vāṃ vīryā pra bravā jane 'tho hāsathur bhiṣajā mayobhuvā |<BR>
RV_10,039.05c tā vāṃ nu navyāv avase karāmahe 'yaṃ nāsatyā śrad arir yathā dadhat ||<BR>
RV_10,039.06a iyaṃ vām ahve śṛṇutam me aśvinā putrāyeva pitarā mahyaṃ śikṣatam |<BR>
RV_10,039.06c anāpir ajñā asajātyāmatiḥ purā tasyā abhiśaster ava spṛtam ||<BR>
RV_10,039.07a yuvaṃ rathena vimadāya śundhyuvaṃ ny ūhathuḥ purumitrasya yoṣaṇām |<BR>
RV_10,039.07c yuvaṃ havaṃ vadhrimatyā agacchataṃ yuvaṃ suṣutiṃ cakrathuḥ purandhaye ||<BR>
RV_10,039.08a yuvaṃ viprasya jaraṇām upeyuṣaḥ punaḥ kaler akṛṇutaṃ yuvad vayaḥ |<BR>
RV_10,039.08c yuvaṃ vandanam ṛśyadād ud ūpathur yuvaṃ sadyo viśpalām etave kṛthaḥ ||<BR>
RV_10,039.09a yuvaṃ ha rebhaṃ vṛṣaṇā guhā hitam ud airayatam mamṛvāṃsam aśvinā |<BR>
RV_10,039.09c yuvam ṛbīsam uta taptam atraya omanvantaṃ cakrathuḥ saptavadhraye ||<BR>
RV_10,039.10a yuvaṃ śvetam pedave 'śvināśvaṃ navabhir vājair navatī ca vājinam |<BR>
RV_10,039.10c carkṛtyaṃ dadathur drāvayatsakham bhagaṃ na nṛbhyo havyam mayobhuvam ||<BR>
RV_10,039.11a na taṃ rājānāv adite kutaś cana nāṃho aśnoti duritaṃ nakir bhayam |<BR>
RV_10,039.11c yam aśvinā suhavā rudravartanī purorathaṃ kṛṇuthaḥ patnyā saha ||<BR>
RV_10,039.12a ā tena yātam manaso javīyasā rathaṃ yaṃ vām ṛbhavaś cakrur aśvinā |<BR>
RV_10,039.12c yasya yoge duhitā jāyate diva ubhe ahanī sudine vivasvataḥ ||<BR>
RV_10,039.13a tā vartir yātaṃ jayuṣā vi parvatam apinvataṃ śayave dhenum aśvinā |<BR>
RV_10,039.13c vṛkasya cid vartikām antar āsyād yuvaṃ śacībhir grasitām amuñcatam ||<BR>
RV_10,039.14a etaṃ vāṃ stomam aśvināv akarmātakṣāma bhṛgavo na ratham |<BR>
RV_10,039.14c ny amṛkṣāma yoṣaṇāṃ na marye nityaṃ na sūnuṃ tanayaṃ dadhānāḥ ||<BR>
<BR>
RV_10,040.01a rathaṃ yāntaṃ kuha ko ha vāṃ narā prati dyumantaṃ suvitāya bhūṣati |<BR>
RV_10,040.01c prātaryāvāṇaṃ vibhvaṃ viśe-viśe vastor-vastor vahamānaṃ dhiyā śami ||<BR>
RV_10,040.02a kuha svid doṣā kuha vastor aśvinā kuhābhipitvaṃ karataḥ kuhoṣatuḥ |<BR>
RV_10,040.02c ko vāṃ śayutrā vidhaveva devaram maryaṃ na yoṣā kṛṇute sadhastha ā ||<BR>
RV_10,040.03a prātar jarethe jaraṇeva kāpayā vastor-vastor yajatā gacchatho gṛham |<BR>
RV_10,040.03c kasya dhvasrā bhavathaḥ kasya vā narā rājaputreva savanāva gacchathaḥ ||<BR>
RV_10,040.04a yuvām mṛgeva vāraṇā mṛgaṇyavo doṣā vastor haviṣā ni hvayāmahe |<BR>
RV_10,040.04c yuvaṃ hotrām ṛtuthā juhvate nareṣaṃ janāya vahathaḥ śubhas patī ||<BR>
RV_10,040.05a yuvāṃ ha ghoṣā pary aśvinā yatī rājña ūce duhitā pṛcche vāṃ narā |<BR>
RV_10,040.05c bhūtam me ahna uta bhūtam aktave 'śvāvate rathine śaktam arvate ||<BR>
RV_10,040.06a yuvaṃ kavī ṣṭhaḥ pary aśvinā rathaṃ viśo na kutso jaritur naśāyathaḥ |<BR>
RV_10,040.06c yuvor ha makṣā pary aśvinā madhv āsā bharata niṣkṛtaṃ na yoṣaṇā ||<BR>
RV_10,040.07a yuvaṃ ha bhujyuṃ yuvam aśvinā vaśaṃ yuvaṃ śiñjāram uśanām upārathuḥ |<BR>
RV_10,040.07c yuvo rarāvā pari sakhyam āsate yuvor aham avasā sumnam ā cake ||<BR>
RV_10,040.08a yuvaṃ ha kṛśaṃ yuvam aśvinā śayuṃ yuvaṃ vidhantaṃ vidhavām uruṣyathaḥ |<BR>
RV_10,040.08c yuvaṃ sanibhya stanayantam aśvināpa vrajam ūrṇuthaḥ saptāsyam ||<BR>
RV_10,040.09a janiṣṭa yoṣā patayat kanīnako vi cāruhan vīrudho daṃsanā anu |<BR>
RV_10,040.09c āsmai rīyante nivaneva sindhavo 'smā ahne bhavati tat patitvanam ||<BR>
RV_10,040.10a jīvaṃ rudanti vi mayante adhvare dīrghām anu prasitiṃ dīdhiyur naraḥ |<BR>
RV_10,040.10c vāmam pitṛbhyo ya idaṃ samerire mayaḥ patibhyo janayaḥ pariṣvaje ||<BR>
RV_10,040.11a na tasya vidma tad u ṣu pra vocata yuvā ha yad yuvatyāḥ kṣeti yoniṣu |<BR>
RV_10,040.11c priyosriyasya vṛṣabhasya retino gṛhaṃ gamemāśvinā tad uśmasi ||<BR>
RV_10,040.12a ā vām agan sumatir vājinīvasū ny aśvinā hṛtsu kāmā ayaṃsata |<BR>
RV_10,040.12c abhūtaṃ gopā mithunā śubhas patī priyā aryamṇo duryāṃ aśīmahi ||<BR>
RV_10,040.13a tā mandasānā manuṣo duroṇa ā dhattaṃ rayiṃ sahavīraṃ vacasyave |<BR>
RV_10,040.13c kṛtaṃ tīrthaṃ suprapāṇaṃ śubhas patī sthāṇum patheṣṭhām apa durmatiṃ hatam ||<BR>
RV_10,040.14a kva svid adya katamāsv aśvinā vikṣu dasrā mādayete śubhas patī |<BR>
RV_10,040.14c ka īṃ ni yeme katamasya jagmatur viprasya vā yajamānasya vā gṛham ||<BR>
<BR>
RV_10,041.01a samānam u tyam puruhūtam ukthyaṃ rathaṃ tricakraṃ savanā ganigmatam |<BR>
RV_10,041.01c parijmānaṃ vidathyaṃ suvṛktibhir vayaṃ vyuṣṭā uṣaso havāmahe ||<BR>
RV_10,041.02a prātaryujaṃ nāsatyādhi tiṣṭhathaḥ prātaryāvāṇam madhuvāhanaṃ ratham |<BR>
RV_10,041.02c viśo yena gacchatho yajvarīr narā kīreś cid yajñaṃ hotṛmantam aśvinā ||<BR>
RV_10,041.03a adhvaryuṃ vā madhupāṇiṃ suhastyam agnidhaṃ vā dhṛtadakṣaṃ damūnasam |<BR>
RV_10,041.03c viprasya vā yat savanāni gacchatho 'ta ā yātam madhupeyam aśvinā ||<BR>
<BR>
RV_10,042.01a asteva su prataraṃ lāyam asyan bhūṣann iva pra bharā stomam asmai |<BR>
RV_10,042.01c vācā viprās tarata vācam aryo ni rāmaya jaritaḥ soma indram ||<BR>
RV_10,042.02a dohena gām upa śikṣā sakhāyam pra bodhaya jaritar jāram indram |<BR>
RV_10,042.02c kośaṃ na pūrṇaṃ vasunā nyṛṣṭam ā cyāvaya maghadeyāya śūram ||<BR>
RV_10,042.03a kim aṅga tvā maghavan bhojam āhuḥ śiśīhi mā śiśayaṃ tvā śṛṇomi |<BR>
RV_10,042.03c apnasvatī mama dhīr astu śakra vasuvidam bhagam indrā bharā naḥ ||<BR>
RV_10,042.04a tvāṃ janā mamasatyeṣv indra saṃtasthānā vi hvayante samīke |<BR>
RV_10,042.04c atrā yujaṃ kṛṇute yo haviṣmān nāsunvatā sakhyaṃ vaṣṭi śūraḥ ||<BR>
RV_10,042.05a dhanaṃ na syandram bahulaṃ yo asmai tīvrān somāṃ āsunoti prayasvān |<BR>
RV_10,042.05c tasmai śatrūn sutukān prātar ahno ni svaṣṭrān yuvati hanti vṛtram ||<BR>
RV_10,042.06a yasmin vayaṃ dadhimā śaṃsam indre yaḥ śiśrāya maghavā kāmam asme |<BR>
RV_10,042.06c ārāc cit san bhayatām asya śatrur ny asmai dyumnā janyā namantām ||<BR>
RV_10,042.07a ārāc chatrum apa bādhasva dūram ugro yaḥ śambaḥ puruhūta tena |<BR>
RV_10,042.07c asme dhehi yavamad gomad indra kṛdhī dhiyaṃ jaritre vājaratnām ||<BR>
RV_10,042.08a pra yam antar vṛṣasavāso agman tīvrāḥ somā bahulāntāsa indram |<BR>
RV_10,042.08c nāha dāmānam maghavā ni yaṃsan ni sunvate vahati bhūri vāmam ||<BR>
RV_10,042.09a uta prahām atidīvyā jayāti kṛtaṃ yac chvaghnī vicinoti kāle |<BR>
RV_10,042.09c yo devakāmo na dhanā ruṇaddhi sam it taṃ rāyā sṛjati svadhāvān ||<BR>
RV_10,042.10a gobhiṣ ṭaremāmatiṃ durevāṃ yavena kṣudham puruhūta viśvām |<BR>
RV_10,042.10c vayaṃ rājabhiḥ prathamā dhanāny asmākena vṛjanenā jayema ||<BR>
RV_10,042.11a bṛhaspatir naḥ pari pātu paścād utottarasmād adharād aghāyoḥ |<BR>
RV_10,042.11c indraḥ purastād uta madhyato naḥ sakhā sakhibhyo varivaḥ kṛṇotu ||<BR>
<BR>
RV_10,043.01a acchā ma indram matayaḥ svarvidaḥ sadhrīcīr viśvā uśatīr anūṣata |<BR>
RV_10,043.01c pari ṣvajante janayo yathā patim maryaṃ na śundhyum maghavānam ūtaye ||<BR>
RV_10,043.02a na ghā tvadrig apa veti me manas tve it kāmam puruhūta śiśraya |<BR>
RV_10,043.02c rājeva dasma ni ṣado 'dhi barhiṣy asmin su some 'vapānam astu te ||<BR>
RV_10,043.03a viṣūvṛd indro amater uta kṣudhaḥ sa id rāyo maghavā vasva īśate |<BR>
RV_10,043.03c tasyed ime pravaṇe sapta sindhavo vayo vardhanti vṛṣabhasya śuṣmiṇaḥ ||<BR>
RV_10,043.04a vayo na vṛkṣaṃ supalāśam āsadan somāsa indram mandinaś camūṣadaḥ |<BR>
RV_10,043.04c praiṣām anīkaṃ śavasā davidyutad vidat svar manave jyotir āryam ||<BR>
RV_10,043.05a kṛtaṃ na śvaghnī vi cinoti devane saṃvargaṃ yan maghavā sūryaṃ jayat |<BR>
RV_10,043.05c na tat te anyo anu vīryaṃ śakan na purāṇo maghavan nota nūtanaḥ ||<BR>
RV_10,043.06a viśaṃ-viśam maghavā pary aśāyata janānāṃ dhenā avacākaśad vṛṣā |<BR>
RV_10,043.06c yasyāha śakraḥ savaneṣu raṇyati sa tīvraiḥ somaiḥ sahate pṛtanyataḥ ||<BR>
RV_10,043.07a āpo na sindhum abhi yat samakṣaran somāsa indraṃ kulyā iva hradam |<BR>
RV_10,043.07c vardhanti viprā maho asya sādane yavaṃ na vṛṣṭir divyena dānunā ||<BR>
RV_10,043.08a vṛṣā na kruddhaḥ patayad rajassv ā yo aryapatnīr akṛṇod imā apaḥ |<BR>
RV_10,043.08c sa sunvate maghavā jīradānave 'vindaj jyotir manave haviṣmate ||<BR>
RV_10,043.09a uj jāyatām paraśur jyotiṣā saha bhūyā ṛtasya sudughā purāṇavat |<BR>
RV_10,043.09c vi rocatām aruṣo bhānunā śuciḥ svar ṇa śukraṃ śuśucīta satpatiḥ ||<BR>
RV_10,043.10a gobhiṣ ṭaremāmatiṃ durevāṃ yavena kṣudham puruhūta viśvām |<BR>
RV_10,043.10c vayaṃ rājabhiḥ prathamā dhanāny asmākena vṛjanenā jayema ||<BR>
RV_10,043.11a bṛhaspatir naḥ pari pātu paścād utottarasmād adharād aghāyoḥ |<BR>
RV_10,043.11c indraḥ purastād uta madhyato naḥ sakhā sakhibhyo varivaḥ kṛṇotu ||<BR>
<BR>
RV_10,044.01a ā yātv indraḥ svapatir madāya yo dharmaṇā tūtujānas tuviṣmān |<BR>
RV_10,044.01c pratvakṣāṇo ati viśvā sahāṃsy apāreṇa mahatā vṛṣṇyena ||<BR>
RV_10,044.02a suṣṭhāmā rathaḥ suyamā harī te mimyakṣa vajro nṛpate gabhastau |<BR>
RV_10,044.02c śībhaṃ rājan supathā yāhy arvāṅ vardhāma te papuṣo vṛṣṇyāni ||<BR>
RV_10,044.03a endravāho nṛpatiṃ vajrabāhum ugram ugrāsas taviṣāsa enam |<BR>
RV_10,044.03c pratvakṣasaṃ vṛṣabhaṃ satyaśuṣmam em asmatrā sadhamādo vahantu ||<BR>
RV_10,044.04a evā patiṃ droṇasācaṃ sacetasam ūrja skambhaṃ dharuṇa ā vṛṣāyase |<BR>
RV_10,044.04c ojaḥ kṛṣva saṃ gṛbhāya tve apy aso yathā kenipānām ino vṛdhe ||<BR>
RV_10,044.05a gamann asme vasūny ā hi śaṃsiṣaṃ svāśiṣam bharam ā yāhi sominaḥ |<BR>
RV_10,044.05c tvam īśiṣe sāsminn ā satsi barhiṣy anādhṛṣyā tava pātrāṇi dharmaṇā ||<BR>
RV_10,044.06a pṛthak prāyan prathamā devahūtayo 'kṛṇvata śravasyāni duṣṭarā |<BR>
RV_10,044.06c na ye śekur yajñiyāṃ nāvam āruham īrmaiva te ny aviśanta kepayaḥ ||<BR>
RV_10,044.07a evaivāpāg apare santu dūḍhyo 'śvā yeṣāṃ duryuja āyuyujre |<BR>
RV_10,044.07c itthā ye prāg upare santi dāvane purūṇi yatra vayunāni bhojanā ||<BR>
RV_10,044.08a girīṃr ajrān rejamānāṃ adhārayad dyauḥ krandad antarikṣāṇi kopayat |<BR>
RV_10,044.08c samīcīne dhiṣaṇe vi ṣkabhāyati vṛṣṇaḥ pītvā mada ukthāni śaṃsati ||<BR>
RV_10,044.09a imam bibharmi sukṛtaṃ te aṅkuśaṃ yenārujāsi maghavañ chaphārujaḥ |<BR>
RV_10,044.09c asmin su te savane astv okyaṃ suta iṣṭau maghavan bodhy ābhagaḥ ||<BR>
RV_10,044.10a gobhiṣ ṭaremāmatiṃ durevāṃ yavena kṣudham puruhūta viśvām |<BR>
RV_10,044.10c vayaṃ rājabhiḥ prathamā dhanāny asmākena vṛjanenā jayema ||<BR>
RV_10,044.11a bṛhaspatir naḥ pari pātu paścād utottarasmād adharād aghāyoḥ |<BR>
RV_10,044.11c indraḥ purastād uta madhyato naḥ sakhā sakhibhyo varivaḥ kṛṇotu ||<BR>
<BR>
RV_10,045.01a divas pari prathamaṃ jajñe agnir asmad dvitīyam pari jātavedāḥ |<BR>
RV_10,045.01c tṛtīyam apsu nṛmaṇā ajasram indhāna enaṃ jarate svādhīḥ ||<BR>
RV_10,045.02a vidmā te agne tredhā trayāṇi vidmā te dhāma vibhṛtā purutrā |<BR>
RV_10,045.02c vidmā te nāma paramaṃ guhā yad vidmā tam utsaṃ yata ājagantha ||<BR>
RV_10,045.03a samudre tvā nṛmaṇā apsv antar nṛcakṣā īdhe divo agna ūdhan |<BR>
RV_10,045.03c tṛtīye tvā rajasi tasthivāṃsam apām upasthe mahiṣā avardhan ||<BR>
RV_10,045.04a akrandad agni stanayann iva dyauḥ kṣāmā rerihad vīrudhaḥ samañjan |<BR>
RV_10,045.04c sadyo jajñāno vi hīm iddho akhyad ā rodasī bhānunā bhāty antaḥ ||<BR>
RV_10,045.05a śrīṇām udāro dharuṇo rayīṇām manīṣāṇām prārpaṇaḥ somagopāḥ |<BR>
RV_10,045.05c vasuḥ sūnuḥ sahaso apsu rājā vi bhāty agra uṣasām idhānaḥ ||<BR>
RV_10,045.06a viśvasya ketur bhuvanasya garbha ā rodasī apṛṇāj jāyamānaḥ |<BR>
RV_10,045.06c vīḷuṃ cid adrim abhinat parāyañ janā yad agnim ayajanta pañca ||<BR>
RV_10,045.07a uśik pāvako aratiḥ sumedhā marteṣv agnir amṛto ni dhāyi |<BR>
RV_10,045.07c iyarti dhūmam aruṣam bharibhrad uc chukreṇa śociṣā dyām inakṣan ||<BR>
RV_10,045.08a dṛśāno rukma urviyā vy adyaud durmarṣam āyuḥ śriye rucānaḥ |<BR>
RV_10,045.08c agnir amṛto abhavad vayobhir yad enaṃ dyaur janayat suretāḥ ||<BR>
RV_10,045.09a yas te adya kṛṇavad bhadraśoce 'pūpaṃ deva ghṛtavantam agne |<BR>
RV_10,045.09c pra taṃ naya prataraṃ vasyo acchābhi sumnaṃ devabhaktaṃ yaviṣṭha ||<BR>
RV_10,045.10a ā tam bhaja sauśravaseṣv agna uktha-uktha ā bhaja śasyamāne |<BR>
RV_10,045.10c priyaḥ sūrye priyo agnā bhavāty uj jātena bhinadad uj janitvaiḥ ||<BR>
RV_10,045.11a tvām agne yajamānā anu dyūn viśvā vasu dadhire vāryāṇi |<BR>
RV_10,045.11c tvayā saha draviṇam icchamānā vrajaṃ gomantam uśijo vi vavruḥ ||<BR>
RV_10,045.12a astāvy agnir narāṃ suśevo vaiśvānara ṛṣibhiḥ somagopāḥ |<BR>
RV_10,045.12c adveṣe dyāvāpṛthivī huvema devā dhatta rayim asme suvīram ||<BR>
<BR>
RV_10,046.01a pra hotā jāto mahān nabhovin nṛṣadvā sīdad apām upasthe |<BR>
RV_10,046.01c dadhir yo dhāyi sa te vayāṃsi yantā vasūni vidhate tanūpāḥ ||<BR>
RV_10,046.02a imaṃ vidhanto apāṃ sadhasthe paśuṃ na naṣṭam padair anu gman |<BR>
RV_10,046.02c guhā catantam uśijo namobhir icchanto dhīrā bhṛgavo 'vindan ||<BR>
RV_10,046.03a imaṃ trito bhūry avindad icchan vaibhūvaso mūrdhany aghnyāyāḥ |<BR>
RV_10,046.03c sa śevṛdho jāta ā harmyeṣu nābhir yuvā bhavati rocanasya ||<BR>
RV_10,046.04a mandraṃ hotāram uśijo namobhiḥ prāñcaṃ yajñaṃ netāram adhvarāṇām |<BR>
RV_10,046.04c viśām akṛṇvann aratim pāvakaṃ havyavāhaṃ dadhato mānuṣeṣu ||<BR>
RV_10,046.05a pra bhūr jayantam mahāṃ vipodhām mūrā amūram purāṃ darmāṇam |<BR>
RV_10,046.05c nayanto garbhaṃ vanāṃ dhiyaṃ dhur hiriśmaśruṃ nārvāṇaṃ dhanarcam ||<BR>
RV_10,046.06a ni pastyāsu trita stabhūyan parivīto yonau sīdad antaḥ |<BR>
RV_10,046.06c ataḥ saṃgṛbhyā viśāṃ damūnā vidharmaṇāyantrair īyate nṝn ||<BR>
RV_10,046.07a asyājarāso damām aritrā arcaddhūmāso agnayaḥ pāvakāḥ |<BR>
RV_10,046.07c śvitīcayaḥ śvātrāso bhuraṇyavo vanarṣado vāyavo na somāḥ ||<BR>
RV_10,046.08a pra jihvayā bharate vepo agniḥ pra vayunāni cetasā pṛthivyāḥ |<BR>
RV_10,046.08c tam āyavaḥ śucayantam pāvakam mandraṃ hotāraṃ dadhire yajiṣṭham ||<BR>
RV_10,046.09a dyāvā yam agnim pṛthivī janiṣṭām āpas tvaṣṭā bhṛgavo yaṃ sahobhiḥ |<BR>
RV_10,046.09c īḷenyam prathamam mātariśvā devās tatakṣur manave yajatram ||<BR>
RV_10,046.10a yaṃ tvā devā dadhire havyavāham puruspṛho mānuṣāso yajatram |<BR>
RV_10,046.10c sa yāmann agne stuvate vayo dhāḥ pra devayan yaśasaḥ saṃ hi pūrvīḥ ||<BR>
<BR>
RV_10,047.01a jagṛbhmā te dakṣiṇam indra hastaṃ vasūyavo vasupate vasūnām |<BR>
RV_10,047.01c vidmā hi tvā gopatiṃ śūra gonām asmabhyaṃ citraṃ vṛṣaṇaṃ rayiṃ dāḥ ||<BR>
RV_10,047.02a svāyudhaṃ svavasaṃ sunīthaṃ catuḥsamudraṃ dharuṇaṃ rayīṇām |<BR>
RV_10,047.02c carkṛtyaṃ śaṃsyam bhūrivāram asmabhyaṃ citraṃ vṛṣaṇaṃ rayiṃ dāḥ ||<BR>
RV_10,047.03a subrahmāṇaṃ devavantam bṛhantam uruṃ gabhīram pṛthubudhnam indra |<BR>
RV_10,047.03c śrutaṛṣim ugram abhimātiṣāham asmabhyaṃ citraṃ vṛṣaṇaṃ rayiṃ dāḥ ||<BR>
RV_10,047.04a sanadvājaṃ vipravīraṃ tarutraṃ dhanaspṛtaṃ śūśuvāṃsaṃ sudakṣam |<BR>
RV_10,047.04c dasyuhanam pūrbhidam indra satyam asmabhyaṃ citraṃ vṛṣaṇaṃ rayiṃ dāḥ ||<BR>
RV_10,047.05a aśvāvantaṃ rathinaṃ vīravantaṃ sahasriṇaṃ śatinaṃ vājam indra |<BR>
RV_10,047.05c bhadravrātaṃ vipravīraṃ svarṣām asmabhyaṃ citraṃ vṛṣaṇaṃ rayiṃ dāḥ ||<BR>
RV_10,047.06a pra saptagum ṛtadhītiṃ sumedhām bṛhaspatim matir acchā jigāti |<BR>
RV_10,047.06c ya āṅgiraso namasopasadyo 'smabhyaṃ citraṃ vṛṣaṇaṃ rayiṃ dāḥ ||<BR>
RV_10,047.07a vanīvāno mama dūtāsa indraṃ stomāś caranti sumatīr iyānāḥ |<BR>
RV_10,047.07c hṛdispṛśo manasā vacyamānā asmabhyaṃ citraṃ vṛṣaṇaṃ rayiṃ dāḥ ||<BR>
RV_10,047.08a yat tvā yāmi daddhi tan na indra bṛhantaṃ kṣayam asamaṃ janānām |<BR>
RV_10,047.08c abhi tad dyāvāpṛthivī gṛṇītām asmabhyaṃ citraṃ vṛṣaṇaṃ rayiṃ dāḥ ||<BR>
<BR>
RV_10,048.01a aham bhuvaṃ vasunaḥ pūrvyas patir ahaṃ dhanāni saṃ jayāmi śaśvataḥ |<BR>
RV_10,048.01c māṃ havante pitaraṃ na jantavo 'haṃ dāśuṣe vi bhajāmi bhojanam ||<BR>
RV_10,048.02a aham indro rodho vakṣo atharvaṇas tritāya gā ajanayam aher adhi |<BR>
RV_10,048.02c ahaṃ dasyubhyaḥ pari nṛmṇam ā dade gotrā śikṣan dadhīce mātariśvane ||<BR>
RV_10,048.03a mahyaṃ tvaṣṭā vajram atakṣad āyasam mayi devāso 'vṛjann api kratum |<BR>
RV_10,048.03c mamānīkaṃ sūryasyeva duṣṭaram mām āryanti kṛtena kartvena ca ||<BR>
RV_10,048.04a aham etaṃ gavyayam aśvyam paśum purīṣiṇaṃ sāyakenā hiraṇyayam |<BR>
RV_10,048.04c purū sahasrā ni śiśāmi dāśuṣe yan mā somāsa ukthino amandiṣuḥ ||<BR>
RV_10,048.05a aham indro na parā jigya id dhanaṃ na mṛtyave 'va tasthe kadā cana |<BR>
RV_10,048.05c somam in mā sunvanto yācatā vasu na me pūravaḥ sakhye riṣāthana ||<BR>
RV_10,048.06a aham etāñ chāśvasato dvā-dvendraṃ ye vajraṃ yudhaye 'kṛṇvata |<BR>
RV_10,048.06c āhvayamānāṃ ava hanmanāhanaṃ dṛḷhā vadann anamasyur namasvinaḥ ||<BR>
RV_10,048.07a abhīdam ekam eko asmi niṣṣāḷ abhī dvā kim u trayaḥ karanti |<BR>
RV_10,048.07c khale na parṣān prati hanmi bhūri kim mā nindanti śatravo 'nindrāḥ ||<BR>
RV_10,048.08a ahaṃ guṅgubhyo atithigvam iṣkaram iṣaṃ na vṛtraturaṃ vikṣu dhārayam |<BR>
RV_10,048.08c yat parṇayaghna uta vā karañjahe prāham mahe vṛtrahatye aśuśravi ||<BR>
RV_10,048.09a pra me namī sāpya iṣe bhuje bhūd gavām eṣe sakhyā kṛṇuta dvitā |<BR>
RV_10,048.09c didyuṃ yad asya samitheṣu maṃhayam ād id enaṃ śaṃsyam ukthyaṃ karam ||<BR>
RV_10,048.10a pra nemasmin dadṛśe somo antar gopā nemam āvir asthā kṛṇoti |<BR>
RV_10,048.10c sa tigmaśṛṅgaṃ vṛṣabhaṃ yuyutsan druhas tasthau bahule baddho antaḥ ||<BR>
RV_10,048.11a ādityānāṃ vasūnāṃ rudriyāṇāṃ devo devānāṃ na mināmi dhāma |<BR>
RV_10,048.11c te mā bhadrāya śavase tatakṣur aparājitam astṛtam aṣāḷham ||<BR>
<BR>
RV_10,049.01a ahaṃ dāṃ gṛṇate pūrvyaṃ vasv aham brahma kṛṇavam mahyaṃ vardhanam |<BR>
RV_10,049.01c aham bhuvaṃ yajamānasya coditāyajvanaḥ sākṣi viśvasmin bhare ||<BR>
RV_10,049.02a māṃ dhur indraṃ nāma devatā divaś ca gmaś cāpāṃ ca jantavaḥ |<BR>
RV_10,049.02c ahaṃ harī vṛṣaṇā vivratā raghū ahaṃ vajraṃ śavase dhṛṣṇv ā dade ||<BR>
RV_10,049.03a aham atkaṃ kavaye śiśnathaṃ hathair ahaṃ kutsam āvam ābhir ūtibhiḥ |<BR>
RV_10,049.03c ahaṃ śuṣṇasya śnathitā vadhar yamaṃ na yo rara āryaṃ nāma dasyave ||<BR>
RV_10,049.04a aham piteva vetasūṃr abhiṣṭaye tugraṃ kutsāya smadibhaṃ ca randhayam |<BR>
RV_10,049.04c aham bhuvaṃ yajamānasya rājani pra yad bhare tujaye na priyādhṛṣe ||<BR>
RV_10,049.05a ahaṃ randhayam mṛgayaṃ śrutarvaṇe yan mājihīta vayunā canānuṣak |<BR>
RV_10,049.05c ahaṃ veśaṃ namram āyave 'karam ahaṃ savyāya paḍgṛbhim arandhayam ||<BR>
RV_10,049.06a ahaṃ sa yo navavāstvam bṛhadrathaṃ saṃ vṛtreva dāsaṃ vṛtrahārujam |<BR>
RV_10,049.06c yad vardhayantam prathayantam ānuṣag dūre pāre rajaso rocanākaram ||<BR>
RV_10,049.07a ahaṃ sūryasya pari yāmy āśubhiḥ praitaśebhir vahamāna ojasā |<BR>
RV_10,049.07c yan mā sāvo manuṣa āha nirṇija ṛdhak kṛṣe dāsaṃ kṛtvyaṃ hathaiḥ ||<BR>
RV_10,049.08a ahaṃ saptahā nahuṣo nahuṣṭaraḥ prāśrāvayaṃ śavasā turvaśaṃ yadum |<BR>
RV_10,049.08c ahaṃ ny anyaṃ sahasā sahas karaṃ nava vrādhato navatiṃ ca vakṣayam ||<BR>
RV_10,049.09a ahaṃ sapta sravato dhārayaṃ vṛṣā dravitnvaḥ pṛthivyāṃ sīrā adhi |<BR>
RV_10,049.09c aham arṇāṃsi vi tirāmi sukratur yudhā vidam manave gātum iṣṭaye ||<BR>
RV_10,049.10a ahaṃ tad āsu dhārayaṃ yad āsu na devaś cana tvaṣṭādhārayad ruśat |<BR>
RV_10,049.10c spārhaṃ gavām ūdhassu vakṣaṇāsv ā madhor madhu śvātryaṃ somam āśiram ||<BR>
RV_10,049.11a evā devāṃ indro vivye nṝn pra cyautnena maghavā satyarādhāḥ |<BR>
RV_10,049.11c viśvet tā te harivaḥ śacīvo 'bhi turāsaḥ svayaśo gṛṇanti ||<BR>
<BR>
RV_10,050.01a pra vo mahe mandamānāyāndhaso 'rcā viśvānarāya viśvābhuve |<BR>
RV_10,050.01c indrasya yasya sumakhaṃ saho mahi śravo nṛmṇaṃ ca rodasī saparyataḥ ||<BR>
RV_10,050.02a so cin nu sakhyā narya ina stutaś carkṛtya indro māvate nare |<BR>
RV_10,050.02c viśvāsu dhūrṣu vājakṛtyeṣu satpate vṛtre vāpsv abhi śūra mandase ||<BR>
RV_10,050.03a ke te nara indra ye ta iṣe ye te sumnaṃ sadhanyam iyakṣān |<BR>
RV_10,050.03c ke te vājāyāsuryāya hinvire ke apsu svāsūrvarāsu pauṃsye ||<BR>
RV_10,050.04a bhuvas tvam indra brahmaṇā mahān bhuvo viśveṣu savaneṣu yajñiyaḥ |<BR>
RV_10,050.04c bhuvo nṝṃś cyautno viśvasmin bhare jyeṣṭhaś ca mantro viśvacarṣaṇe ||<BR>
RV_10,050.05a avā nu kaṃ jyāyān yajñavanaso mahīṃ ta omātrāṃ kṛṣṭayo viduḥ |<BR>
RV_10,050.05c aso nu kam ajaro vardhāś ca viśved etā savanā tūtumā kṛṣe ||<BR>
RV_10,050.06a etā viśvā savanā tūtumā kṛṣe svayaṃ sūno sahaso yāni dadhiṣe |<BR>
RV_10,050.06c varāya te pātraṃ dharmaṇe tanā yajño mantro brahmodyataṃ vacaḥ ||<BR>
RV_10,050.07a ye te vipra brahmakṛtaḥ sute sacā vasūnāṃ ca vasunaś ca dāvane |<BR>
RV_10,050.07c pra te sumnasya manasā pathā bhuvan made sutasya somyasyāndhasaḥ ||<BR>
<BR>
RV_10,051.01a mahat tad ulbaṃ sthaviraṃ tad āsīd yenāviṣṭitaḥ praviveśithāpaḥ |<BR>
RV_10,051.01c viśvā apaśyad bahudhā te agne jātavedas tanvo deva ekaḥ ||<BR>
RV_10,051.02a ko mā dadarśa katamaḥ sa devo yo me tanvo bahudhā paryapaśyat |<BR>
RV_10,051.02c kvāha mitrāvaruṇā kṣiyanty agner viśvāḥ samidho devayānīḥ ||<BR>
RV_10,051.03a aicchāma tvā bahudhā jātavedaḥ praviṣṭam agne apsv oṣadhīṣu |<BR>
RV_10,051.03c taṃ tvā yamo acikec citrabhāno daśāntaruṣyād atirocamānam ||<BR>
RV_10,051.04a hotrād ahaṃ varuṇa bibhyad āyaṃ ned eva mā yunajann atra devāḥ |<BR>
RV_10,051.04c tasya me tanvo bahudhā niviṣṭā etam arthaṃ na ciketāham agniḥ ||<BR>
RV_10,051.05a ehi manur devayur yajñakāmo 'raṅkṛtyā tamasi kṣeṣy agne |<BR>
RV_10,051.05c sugān pathaḥ kṛṇuhi devayānān vaha havyāni sumanasyamānaḥ ||<BR>
RV_10,051.06a agneḥ pūrve bhrātaro artham etaṃ rathīvādhvānam anv āvarīvuḥ |<BR>
RV_10,051.06c tasmād bhiyā varuṇa dūram āyaṃ gauro na kṣepnor avije jyāyāḥ ||<BR>
RV_10,051.07a kurmas ta āyur ajaraṃ yad agne yathā yukto jātavedo na riṣyāḥ |<BR>
RV_10,051.07c athā vahāsi sumanasyamāno bhāgaṃ devebhyo haviṣaḥ sujāta ||<BR>
RV_10,051.08a prayājān me anuyājāṃś ca kevalān ūrjasvantaṃ haviṣo datta bhāgam |<BR>
RV_10,051.08c ghṛtaṃ cāpām puruṣaṃ cauṣadhīnām agneś ca dīrgham āyur astu devāḥ ||<BR>
RV_10,051.09a tava prayājā anuyājāś ca kevala ūrjasvanto haviṣaḥ santu bhāgāḥ |<BR>
RV_10,051.09c tavāgne yajño 'yam astu sarvas tubhyaṃ namantām pradiśaś catasraḥ ||<BR>
<BR>
RV_10,052.01a viśve devāḥ śāstana mā yatheha hotā vṛto manavai yan niṣadya |<BR>
RV_10,052.01c pra me brūta bhāgadheyaṃ yathā vo yena pathā havyam ā vo vahāni ||<BR>
RV_10,052.02a ahaṃ hotā ny asīdaṃ yajīyān viśve devā maruto mā junanti |<BR>
RV_10,052.02c ahar-ahar aśvinādhvaryavaṃ vām brahmā samid bhavati sāhutir vām ||<BR>
RV_10,052.03a ayaṃ yo hotā kir u sa yamasya kam apy ūhe yat samañjanti devāḥ |<BR>
RV_10,052.03c ahar-ahar jāyate māsi-māsy athā devā dadhire havyavāham ||<BR>
RV_10,052.04a māṃ devā dadhire havyavāham apamluktam bahu kṛcchrā carantam |<BR>
RV_10,052.04c agnir vidvān yajñaṃ naḥ kalpayāti pañcayāmaṃ trivṛtaṃ saptatantum ||<BR>
RV_10,052.05a ā vo yakṣy amṛtatvaṃ suvīraṃ yathā vo devā varivaḥ karāṇi |<BR>
RV_10,052.05c ā bāhvor vajram indrasya dheyām athemā viśvāḥ pṛtanā jayāti ||<BR>
RV_10,052.06a trīṇi śatā trī sahasrāṇy agniṃ triṃśac ca devā nava cāsaparyan |<BR>
RV_10,052.06c aukṣan ghṛtair astṛṇan barhir asmā ād id dhotāraṃ ny asādayanta ||<BR>
<BR>
RV_10,053.01a yam aicchāma manasā so 'yam āgād yajñasya vidvān paruṣaś cikitvān |<BR>
RV_10,053.01c sa no yakṣad devatātā yajīyān ni hi ṣatsad antaraḥ pūrvo asmat ||<BR>
RV_10,053.02a arādhi hotā niṣadā yajīyān abhi prayāṃsi sudhitāni hi khyat |<BR>
RV_10,053.02c yajāmahai yajñiyān hanta devāṃ īḷāmahā īḍyāṃ ājyena ||<BR>
RV_10,053.03a sādhvīm akar devavītiṃ no adya yajñasya jihvām avidāma guhyām |<BR>
RV_10,053.03c sa āyur āgāt surabhir vasāno bhadrām akar devahūtiṃ no adya ||<BR>
RV_10,053.04a tad adya vācaḥ prathamam masīya yenāsurāṃ abhi devā asāma |<BR>
RV_10,053.04c ūrjāda uta yajñiyāsaḥ pañca janā mama hotraṃ juṣadhvam ||<BR>
RV_10,053.05a pañca janā mama hotraṃ juṣantāṃ gojātā uta ye yajñiyāsaḥ |<BR>
RV_10,053.05c pṛthivī naḥ pārthivāt pātv aṃhaso 'ntarikṣaṃ divyāt pātv asmān ||<BR>
RV_10,053.06a tantuṃ tanvan rajaso bhānum anv ihi jyotiṣmataḥ patho rakṣa dhiyā kṛtān |<BR>
RV_10,053.06c anulbaṇaṃ vayata joguvām apo manur bhava janayā daivyaṃ janam ||<BR>
RV_10,053.07a akṣānaho nahyatanota somyā iṣkṛṇudhvaṃ raśanā ota piṃśata |<BR>
RV_10,053.07c aṣṭāvandhuraṃ vahatābhito rathaṃ yena devāso anayann abhi priyam ||<BR>
RV_10,053.08a aśmanvatī rīyate saṃ rabhadhvam ut tiṣṭhata pra taratā sakhāyaḥ |<BR>
RV_10,053.08c atrā jahāma ye asann aśevāḥ śivān vayam ut taremābhi vājān ||<BR>
RV_10,053.09a tvaṣṭā māyā ved apasām apastamo bibhrat pātrā devapānāni śantamā |<BR>
RV_10,053.09c śiśīte nūnam paraśuṃ svāyasaṃ yena vṛścād etaśo brahmaṇas patiḥ ||<BR>
RV_10,053.10a sato nūnaṃ kavayaḥ saṃ śiśīta vāśībhir yābhir amṛtāya takṣatha |<BR>
RV_10,053.10c vidvāṃsaḥ padā guhyāni kartana yena devāso amṛtatvam ānaśuḥ ||<BR>
RV_10,053.11a garbhe yoṣām adadhur vatsam āsany apīcyena manasota jihvayā |<BR>
RV_10,053.11c sa viśvāhā sumanā yogyā abhi siṣāsanir vanate kāra ij jitim ||<BR>
<BR>
RV_10,054.01a tāṃ su te kīrtim maghavan mahitvā yat tvā bhīte rodasī ahvayetām |<BR>
RV_10,054.01c prāvo devāṃ ātiro dāsam ojaḥ prajāyai tvasyai yad aśikṣa indra ||<BR>
RV_10,054.02a yad acaras tanvā vāvṛdhāno balānīndra prabruvāṇo janeṣu |<BR>
RV_10,054.02c māyet sā te yāni yuddhāny āhur nādya śatruṃ nanu purā vivitse ||<BR>
RV_10,054.03a ka u nu te mahimanaḥ samasyāsmat pūrva ṛṣayo 'ntam āpuḥ |<BR>
RV_10,054.03c yan mātaraṃ ca pitaraṃ ca sākam ajanayathās tanvaḥ svāyāḥ ||<BR>
RV_10,054.04a catvāri te asuryāṇi nāmādābhyāni mahiṣasya santi |<BR>
RV_10,054.04c tvam aṅga tāni viśvāni vitse yebhiḥ karmāṇi maghavañ cakartha ||<BR>
RV_10,054.05a tvaṃ viśvā dadhiṣe kevalāni yāny āvir yā ca guhā vasūni |<BR>
RV_10,054.05c kāmam in me maghavan mā vi tārīs tvam ājñātā tvam indrāsi dātā ||<BR>
RV_10,054.06a yo adadhāj jyotiṣi jyotir antar yo asṛjan madhunā sam madhūni |<BR>
RV_10,054.06c adha priyaṃ śūṣam indrāya manma brahmakṛto bṛhadukthād avāci ||<BR>
<BR>
RV_10,055.01a dūre tan nāma guhyam parācair yat tvā bhīte ahvayetāṃ vayodhai |<BR>
RV_10,055.01c ud astabhnāḥ pṛthivīṃ dyām abhīke bhrātuḥ putrān maghavan titviṣāṇaḥ ||<BR>
RV_10,055.02a mahat tan nāma guhyam puruspṛg yena bhūtaṃ janayo yena bhavyam |<BR>
RV_10,055.02c pratnaṃ jātaṃ jyotir yad asya priyam priyāḥ sam aviśanta pañca ||<BR>
RV_10,055.03a ā rodasī apṛṇād ota madhyam pañca devāṃ ṛtuśaḥ sapta-sapta |<BR>
RV_10,055.03c catustriṃśatā purudhā vi caṣṭe sarūpeṇa jyotiṣā vivratena ||<BR>
RV_10,055.04a yad uṣa aucchaḥ prathamā vibhānām ajanayo yena puṣṭasya puṣṭam |<BR>
RV_10,055.04c yat te jāmitvam avaram parasyā mahan mahatyā asuratvam ekam ||<BR>
RV_10,055.05a vidhuṃ dadrāṇaṃ samane bahūnāṃ yuvānaṃ santam palito jagāra |<BR>
RV_10,055.05c devasya paśya kāvyam mahitvādyā mamāra sa hyaḥ sam āna ||<BR>
RV_10,055.06a śākmanā śāko aruṇaḥ suparṇa ā yo mahaḥ śūraḥ sanād anīḷaḥ |<BR>
RV_10,055.06c yac ciketa satyam it tan na moghaṃ vasu spārham uta jetota dātā ||<BR>
RV_10,055.07a aibhir dade vṛṣṇyā pauṃsyāni yebhir aukṣad vṛtrahatyāya vajrī |<BR>
RV_10,055.07c ye karmaṇaḥ kriyamāṇasya mahna ṛtekarmam udajāyanta devāḥ ||<BR>
RV_10,055.08a yujā karmāṇi janayan viśvaujā aśastihā viśvamanās turāṣāṭ |<BR>
RV_10,055.08c pītvī somasya diva ā vṛdhānaḥ śūro nir yudhādhamad dasyūn ||<BR>
<BR>
RV_10,056.01a idaṃ ta ekam para ū ta ekaṃ tṛtīyena jyotiṣā saṃ viśasva |<BR>
RV_10,056.01c saṃveśane tanvaś cārur edhi priyo devānām parame janitre ||<BR>
RV_10,056.02a tanūṣ ṭe vājin tanvaṃ nayantī vāmam asmabhyaṃ dhātu śarma tubhyam |<BR>
RV_10,056.02c ahruto maho dharuṇāya devān divīva jyotiḥ svam ā mimīyāḥ ||<BR>
RV_10,056.03a vājy asi vājinenā suvenīḥ suvita stomaṃ suvito divaṃ gāḥ |<BR>
RV_10,056.03c suvito dharma prathamānu satyā suvito devān suvito 'nu patma ||<BR>
RV_10,056.04a mahimna eṣām pitaraś caneśire devā deveṣv adadhur api kratum |<BR>
RV_10,056.04c sam avivyacur uta yāny atviṣur aiṣāṃ tanūṣu ni viviśuḥ punaḥ ||<BR>
RV_10,056.05a sahobhir viśvam pari cakramū rajaḥ pūrvā dhāmāny amitā mimānāḥ |<BR>
RV_10,056.05c tanūṣu viśvā bhuvanā ni yemire prāsārayanta purudha prajā anu ||<BR>
RV_10,056.06a dvidhā sūnavo 'suraṃ svarvidam āsthāpayanta tṛtīyena karmaṇā |<BR>
RV_10,056.06c svām prajām pitaraḥ pitryaṃ saha āvareṣv adadhus tantum ātatam ||<BR>
RV_10,056.07a nāvā na kṣodaḥ pradiśaḥ pṛthivyāḥ svastibhir ati durgāṇi viśvā |<BR>
RV_10,056.07c svām prajām bṛhaduktho mahitvāvareṣv adadhād ā pareṣu ||<BR>
RV_10,057.01a mā pra gāma patho vayam mā yajñād indra sominaḥ |<BR>
RV_10,057.01c mānta sthur no arātayaḥ ||<BR>
RV_10,057.02a yo yajñasya prasādhanas tantur deveṣv ātataḥ |<BR>
RV_10,057.02c tam āhutaṃ naśīmahi ||<BR>
RV_10,057.03a mano nv ā huvāmahe nārāśaṃsena somena |<BR>
RV_10,057.03c pitṝṇāṃ ca manmabhiḥ ||<BR>
RV_10,057.04a ā ta etu manaḥ punaḥ kratve dakṣāya jīvase |<BR>
RV_10,057.04c jyok ca sūryaṃ dṛśe ||<BR>
RV_10,057.05a punar naḥ pitaro mano dadātu daivyo janaḥ |<BR>
RV_10,057.05c jīvaṃ vrātaṃ sacemahi ||<BR>
RV_10,057.06a vayaṃ soma vrate tava manas tanūṣu bibhrataḥ |<BR>
RV_10,057.06c prajāvantaḥ sacemahi ||<BR>
<BR>
RV_10,058.01a yat te yamaṃ vaivasvatam mano jagāma dūrakam |<BR>
RV_10,058.01c tat ta ā vartayāmasīha kṣayāya jīvase ||<BR>
RV_10,058.02a yat te divaṃ yat pṛthivīm mano jagāma dūrakam |<BR>
RV_10,058.02c tat ta ā vartayāmasīha kṣayāya jīvase ||<BR>
RV_10,058.03a yat te bhūmiṃ caturbhṛṣṭim mano jagāma dūrakam |<BR>
RV_10,058.03c tat ta ā vartayāmasīha kṣayāya jīvase ||<BR>
RV_10,058.04a yat te catasraḥ pradiśo mano jagāma dūrakam |<BR>
RV_10,058.04c tat ta ā vartayāmasīha kṣayāya jīvase ||<BR>
RV_10,058.05a yat te samudram arṇavam mano jagāma dūrakam |<BR>
RV_10,058.05c tat ta ā vartayāmasīha kṣayāya jīvase ||<BR>
RV_10,058.06a yat te marīcīḥ pravato mano jagāma dūrakam |<BR>
RV_10,058.06c tat ta ā vartayāmasīha kṣayāya jīvase ||<BR>
RV_10,058.07a yat te apo yad oṣadhīr mano jagāma dūrakam |<BR>
RV_10,058.07c tat ta ā vartayāmasīha kṣayāya jīvase ||<BR>
RV_10,058.08a yat te sūryaṃ yad uṣasam mano jagāma dūrakam |<BR>
RV_10,058.08c tat ta ā vartayāmasīha kṣayāya jīvase ||<BR>
RV_10,058.09a yat te parvatān bṛhato mano jagāma dūrakam |<BR>
RV_10,058.09c tat ta ā vartayāmasīha kṣayāya jīvase ||<BR>
RV_10,058.10a yat te viśvam idaṃ jagan mano jagāma dūrakam |<BR>
RV_10,058.10c tat ta ā vartayāmasīha kṣayāya jīvase ||<BR>
RV_10,058.11a yat te parāḥ parāvato mano jagāma dūrakam |<BR>
RV_10,058.11c tat ta ā vartayāmasīha kṣayāya jīvase ||<BR>
RV_10,058.12a yat te bhūtaṃ ca bhavyaṃ ca mano jagāma dūrakam |<BR>
RV_10,058.12c tat ta ā vartayāmasīha kṣayāya jīvase ||<BR>
<BR>
RV_10,059.01a pra tāry āyuḥ prataraṃ navīya sthātāreva kratumatā rathasya |<BR>
RV_10,059.01c adha cyavāna ut tavīty artham parātaraṃ su nirṛtir jihītām ||<BR>
RV_10,059.02a sāman nu rāye nidhiman nv annaṃ karāmahe su purudha śravāṃsi |<BR>
RV_10,059.02c tā no viśvāni jaritā mamattu parātaraṃ su nirṛtir jihītām ||<BR>
RV_10,059.03a abhī ṣv aryaḥ pauṃsyair bhavema dyaur na bhūmiṃ girayo nājrān |<BR>
RV_10,059.03c tā no viśvāni jaritā ciketa parātaraṃ su nirṛtir jihītām ||<BR>
RV_10,059.04a mo ṣu ṇaḥ soma mṛtyave parā dāḥ paśyema nu sūryam uccarantam |<BR>
RV_10,059.04c dyubhir hito jarimā sū no astu parātaraṃ su nirṛtir jihītām ||<BR>
RV_10,059.05a asunīte mano asmāsu dhāraya jīvātave su pra tirā na āyuḥ |<BR>
RV_10,059.05c rārandhi naḥ sūryasya saṃdṛśi ghṛtena tvaṃ tanvaṃ vardhayasva ||<BR>
RV_10,059.06a asunīte punar asmāsu cakṣuḥ punaḥ prāṇam iha no dhehi bhogam |<BR>
RV_10,059.06c jyok paśyema sūryam uccarantam anumate mṛḷayā naḥ svasti ||<BR>
RV_10,059.07a punar no asum pṛthivī dadātu punar dyaur devī punar antarikṣam |<BR>
RV_10,059.07c punar naḥ somas tanvaṃ dadātu punaḥ pūṣā pathyāṃ yā svastiḥ ||<BR>
RV_10,059.08a śaṃ rodasī subandhave yahvī ṛtasya mātarā |<BR>
RV_10,059.08c bharatām apa yad rapo dyauḥ pṛthivi kṣamā rapo mo ṣu te kiṃ canāmamat ||<BR>
RV_10,059.09a ava dvake ava trikā divaś caranti bheṣajā |<BR>
RV_10,059.09c kṣamā cariṣṇv ekakam bharatām apa yad rapo dyauḥ pṛthivi kṣamā rapo mo ṣu te kiṃ canāmamat ||<BR>
RV_10,059.10a sam indreraya gām anaḍvāhaṃ ya āvahad uśīnarāṇyā anaḥ |<BR>
RV_10,059.10c bharatām apa yad rapo dyauḥ pṛthivi kṣamā rapo mo ṣu te kiṃ canāmamat ||<BR>
<BR>
RV_10,060.01a ā janaṃ tveṣasaṃdṛśam māhīnānām upastutam |<BR>
RV_10,060.01c aganma bibhrato namaḥ ||<BR>
RV_10,060.02a asamātiṃ nitośanaṃ tveṣaṃ niyayinaṃ ratham |<BR>
RV_10,060.02c bhajerathasya satpatim ||<BR>
RV_10,060.03a yo janān mahiṣāṃ ivātitasthau pavīravān |<BR>
RV_10,060.03c utāpavīravān yudhā ||<BR>
RV_10,060.04a yasyekṣvākur upa vrate revān marāyy edhate |<BR>
RV_10,060.04c divīva pañca kṛṣṭayaḥ ||<BR>
RV_10,060.05a indra kṣatrāsamātiṣu rathaproṣṭheṣu dhāraya |<BR>
RV_10,060.05c divīva sūryaṃ dṛśe ||<BR>
RV_10,060.06a agastyasya nadbhyaḥ saptī yunakṣi rohitā |<BR>
RV_10,060.06c paṇīn ny akramīr abhi viśvān rājann arādhasaḥ ||<BR>
RV_10,060.07a ayam mātāyam pitāyaṃ jīvātur āgamat |<BR>
RV_10,060.07c idaṃ tava prasarpaṇaṃ subandhav ehi nir ihi ||<BR>
RV_10,060.08a yathā yugaṃ varatrayā nahyanti dharuṇāya kam |<BR>
RV_10,060.08c evā dādhāra te mano jīvātave na mṛtyave 'tho ariṣṭatātaye ||<BR>
RV_10,060.09a yatheyam pṛthivī mahī dādhāremān vanaspatīn |<BR>
RV_10,060.09c evā dādhāra te mano jīvātave na mṛtyave 'tho ariṣṭatātaye ||<BR>
RV_10,060.10a yamād ahaṃ vaivasvatāt subandhor mana ābharam |<BR>
RV_10,060.10c jīvātave na mṛtyave 'tho ariṣṭatātaye ||<BR>
RV_10,060.11a nyag vāto 'va vāti nyak tapati sūryaḥ |<BR>
RV_10,060.11c nīcīnam aghnyā duhe nyag bhavatu te rapaḥ ||<BR>
RV_10,060.12a ayam me hasto bhagavān ayam me bhagavattaraḥ |<BR>
RV_10,060.12c ayam me viśvabheṣajo 'yaṃ śivābhimarśanaḥ ||<BR>
<BR>
RV_10,061.01a idam itthā raudraṃ gūrtavacā brahma kratvā śacyām antar ājau |<BR>
RV_10,061.01c krāṇā yad asya pitarā maṃhaneṣṭhāḥ parṣat pakthe ahann ā sapta hotṝn ||<BR>
RV_10,061.02a sa id dānāya dabhyāya vanvañ cyavānaḥ sūdair amimīta vedim |<BR>
RV_10,061.02c tūrvayāṇo gūrtavacastamaḥ kṣodo na reta itaūti siñcat ||<BR>
RV_10,061.03a mano na yeṣu havaneṣu tigmaṃ vipaḥ śacyā vanutho dravantā |<BR>
RV_10,061.03c ā yaḥ śaryābhis tuvinṛmṇo asyāśrīṇītādiśaṃ gabhastau ||<BR>
RV_10,061.04a kṛṣṇā yad goṣv aruṇīṣu sīdad divo napātāśvinā huve vām |<BR>
RV_10,061.04c vītam me yajñam ā gatam me annaṃ vavanvāṃsā neṣam asmṛtadhrū ||<BR>
RV_10,061.05a prathiṣṭa yasya vīrakarmam iṣṇad anuṣṭhitaṃ nu naryo apauhat |<BR>
RV_10,061.05c punas tad ā vṛhati yat kanāyā duhitur ā anubhṛtam anarvā ||<BR>
RV_10,061.06a madhyā yat kartvam abhavad abhīke kāmaṃ kṛṇvāne pitari yuvatyām |<BR>
RV_10,061.06c manānag reto jahatur viyantā sānau niṣiktaṃ sukṛtasya yonau ||<BR>
RV_10,061.07a pitā yat svāṃ duhitaram adhiṣkan kṣmayā retaḥ saṃjagmāno ni ṣiñcat |<BR>
RV_10,061.07c svādhyo 'janayan brahma devā vāstoṣ patiṃ vratapāṃ nir atakṣan ||<BR>
RV_10,061.08a sa īṃ vṛṣā na phenam asyad ājau smad ā paraid apa dabhracetāḥ |<BR>
RV_10,061.08c sarat padā na dakṣiṇā parāvṛṅ na tā nu me pṛśanyo jagṛbhre ||<BR>
RV_10,061.09a makṣū na vahniḥ prajāyā upabdir agniṃ na nagna upa sīdad ūdhaḥ |<BR>
RV_10,061.09c sanitedhmaṃ sanitota vājaṃ sa dhartā jajñe sahasā yavīyut ||<BR>
RV_10,061.10a makṣū kanāyāḥ sakhyaṃ navagvā ṛtaṃ vadanta ṛtayuktim agman |<BR>
RV_10,061.10c dvibarhaso ya upa gopam āgur adakṣiṇāso acyutā dudukṣan ||<BR>
RV_10,061.11a makṣū kanāyāḥ sakhyaṃ navīyo rādho na reta ṛtam it turaṇyan |<BR>
RV_10,061.11c śuci yat te rekṇa āyajanta sabardughāyāḥ paya usriyāyāḥ ||<BR>
RV_10,061.12a paśvā yat paścā viyutā budhanteti bravīti vaktarī rarāṇaḥ |<BR>
RV_10,061.12c vasor vasutvā kāravo 'nehā viśvaṃ viveṣṭi draviṇam upa kṣu ||<BR>
RV_10,061.13a tad in nv asya pariṣadvāno agman purū sadanto nārṣadam bibhitsan |<BR>
RV_10,061.13c vi śuṣṇasya saṃgrathitam anarvā vidat puruprajātasya guhā yat ||<BR>
RV_10,061.14a bhargo ha nāmota yasya devāḥ svar ṇa ye triṣadhasthe niṣeduḥ |<BR>
RV_10,061.14c agnir ha nāmota jātavedāḥ śrudhī no hotar ṛtasya hotādhruk ||<BR>
RV_10,061.15a uta tyā me raudrāv arcimantā nāsatyāv indra gūrtaye yajadhyai |<BR>
RV_10,061.15c manuṣvad vṛktabarhiṣe rarāṇā mandū hitaprayasā vikṣu yajyū ||<BR>
RV_10,061.16a ayaṃ stuto rājā vandi vedhā apaś ca vipras tarati svasetuḥ |<BR>
RV_10,061.16c sa kakṣīvantaṃ rejayat so agniṃ nemiṃ na cakram arvato raghudru ||<BR>
RV_10,061.17a sa dvibandhur vaitaraṇo yaṣṭā sabardhuṃ dhenum asvaṃ duhadhyai |<BR>
RV_10,061.17c saṃ yan mitrāvaruṇā vṛñja ukthair jyeṣṭhebhir aryamaṇaṃ varūthaiḥ ||<BR>
RV_10,061.18a tadbandhuḥ sūrir divi te dhiyandhā nābhānediṣṭho rapati pra venan |<BR>
RV_10,061.18c sā no nābhiḥ paramāsya vā ghāhaṃ tat paścā katithaś cid āsa ||<BR>
RV_10,061.19a iyam me nābhir iha me sadhastham ime me devā ayam asmi sarvaḥ |<BR>
RV_10,061.19c dvijā aha prathamajā ṛtasyedaṃ dhenur aduhaj jāyamānā ||<BR>
RV_10,061.20a adhāsu mandro aratir vibhāvāva syati dvivartanir vaneṣāṭ |<BR>
RV_10,061.20c ūrdhvā yac chreṇir na śiśur dan makṣū sthiraṃ śevṛdhaṃ sūta mātā ||<BR>
RV_10,061.21a adhā gāva upamātiṃ kanāyā anu śvāntasya kasya cit pareyuḥ |<BR>
RV_10,061.21c śrudhi tvaṃ sudraviṇo nas tvaṃ yāḷ āśvaghnasya vāvṛdhe sūnṛtābhiḥ ||<BR>
RV_10,061.22a adha tvam indra viddhy asmān maho rāye nṛpate vajrabāhuḥ |<BR>
RV_10,061.22c rakṣā ca no maghonaḥ pāhi sūrīn anehasas te harivo abhiṣṭau ||<BR>
RV_10,061.23a adha yad rājānā gaviṣṭau sarat saraṇyuḥ kārave jaraṇyuḥ |<BR>
RV_10,061.23c vipraḥ preṣṭhaḥ sa hy eṣām babhūva parā ca vakṣad uta parṣad enān ||<BR>
RV_10,061.24a adhā nv asya jenyasya puṣṭau vṛthā rebhanta īmahe tad ū nu |<BR>
RV_10,061.24c saraṇyur asya sūnur aśvo vipraś cāsi śravasaś ca sātau ||<BR>
RV_10,061.25a yuvor yadi sakhyāyāsme śardhāya stomaṃ jujuṣe namasvān |<BR>
RV_10,061.25c viśvatra yasminn ā giraḥ samīcīḥ pūrvīva gātur dāśat sūnṛtāyai ||<BR>
RV_10,061.26a sa gṛṇāno adbhir devavān iti subandhur namasā sūktaiḥ |<BR>
RV_10,061.26c vardhad ukthair vacobhir ā hi nūnaṃ vy adhvaiti payasa usriyāyāḥ ||<BR>
RV_10,061.27a ta ū ṣu ṇo maho yajatrā bhūta devāsa ūtaye sajoṣāḥ |<BR>
RV_10,061.27c ye vājāṃ anayatā viyanto ye sthā nicetāro amūrāḥ ||<BR>
<BR>
RV_10,062.01a ye yajñena dakṣiṇayā samaktā indrasya sakhyam amṛtatvam ānaśa |<BR>
RV_10,062.01c tebhyo bhadram aṅgiraso vo astu prati gṛbhṇīta mānavaṃ sumedhasaḥ ||<BR>
RV_10,062.02a ya udājan pitaro gomayaṃ vasv ṛtenābhindan parivatsare valam |<BR>
RV_10,062.02c dīrghāyutvam aṅgiraso vo astu prati gṛbhṇīta mānavaṃ sumedhasaḥ ||<BR>
RV_10,062.03a ya ṛtena sūryam ārohayan divy aprathayan pṛthivīm mātaraṃ vi |<BR>
RV_10,062.03c suprajāstvam aṅgiraso vo astu prati gṛbhṇīta mānavaṃ sumedhasaḥ ||<BR>
RV_10,062.04a ayaṃ nābhā vadati valgu vo gṛhe devaputrā ṛṣayas tac chṛṇotana |<BR>
RV_10,062.04c subrahmaṇyam aṅgiraso vo astu prati gṛbhṇīta mānavaṃ sumedhasaḥ ||<BR>
RV_10,062.05a virūpāsa id ṛṣayas ta id gambhīravepasaḥ |<BR>
RV_10,062.05c te aṅgirasaḥ sūnavas te agneḥ pari jajñire ||<BR>
RV_10,062.06a ye agneḥ pari jajñire virūpāso divas pari |<BR>
RV_10,062.06c navagvo nu daśagvo aṅgirastamo sacā deveṣu maṃhate ||<BR>
RV_10,062.07a indreṇa yujā niḥ sṛjanta vāghato vrajaṃ gomantam aśvinam |<BR>
RV_10,062.07c sahasram me dadato aṣṭakarṇyaḥ śravo deveṣv akrata ||<BR>
RV_10,062.08a pra nūnaṃ jāyatām ayam manus tokmeva rohatu |<BR>
RV_10,062.08c yaḥ sahasraṃ śatāśvaṃ sadyo dānāya maṃhate ||<BR>
RV_10,062.09a na tam aśnoti kaś cana diva iva sānv ārabham |<BR>
RV_10,062.09c sāvarṇyasya dakṣiṇā vi sindhur iva paprathe ||<BR>
RV_10,062.10a uta dāsā pariviṣe smaddiṣṭī goparīṇasā |<BR>
RV_10,062.10c yadus turvaś ca māmahe ||<BR>
RV_10,062.11a sahasradā grāmaṇīr mā riṣan manuḥ sūryeṇāsya yatamānaitu dakṣiṇā |<BR>
RV_10,062.11c sāvarṇer devāḥ pra tirantv āyur yasminn aśrāntā asanāma vājam ||<BR>
<BR>
RV_10,063.01a parāvato ye didhiṣanta āpyam manuprītāso janimā vivasvataḥ |<BR>
RV_10,063.01c yayāter ye nahuṣyasya barhiṣi devā āsate te adhi bruvantu naḥ ||<BR>
RV_10,063.02a viśvā hi vo namasyāni vandyā nāmāni devā uta yajñiyāni vaḥ |<BR>
RV_10,063.02c ye stha jātā aditer adbhyas pari ye pṛthivyās te ma iha śrutā havam ||<BR>
RV_10,063.03a yebhyo mātā madhumat pinvate payaḥ pīyūṣaṃ dyaur aditir adribarhāḥ |<BR>
RV_10,063.03c ukthaśuṣmān vṛṣabharān svapnasas tāṃ ādityāṃ anu madā svastaye ||<BR>
RV_10,063.04a nṛcakṣaso animiṣanto arhaṇā bṛhad devāso amṛtatvam ānaśuḥ |<BR>
RV_10,063.04c jyotīrathā ahimāyā anāgaso divo varṣmāṇaṃ vasate svastaye ||<BR>
RV_10,063.05a samrājo ye suvṛdho yajñam āyayur aparihvṛtā dadhire divi kṣayam |<BR>
RV_10,063.05c tāṃ ā vivāsa namasā suvṛktibhir maho ādityāṃ aditiṃ svastaye ||<BR>
RV_10,063.06a ko va stomaṃ rādhati yaṃ jujoṣatha viśve devāso manuṣo yati ṣṭhana |<BR>
RV_10,063.06c ko vo 'dhvaraṃ tuvijātā araṃ karad yo naḥ parṣad aty aṃhaḥ svastaye ||<BR>
RV_10,063.07a yebhyo hotrām prathamām āyeje manuḥ samiddhāgnir manasā sapta hotṛbhiḥ |<BR>
RV_10,063.07c ta ādityā abhayaṃ śarma yacchata sugā naḥ karta supathā svastaye ||<BR>
RV_10,063.08a ya īśire bhuvanasya pracetaso viśvasya sthātur jagataś ca mantavaḥ |<BR>
RV_10,063.08c te naḥ kṛtād akṛtād enasas pary adyā devāsaḥ pipṛtā svastaye ||<BR>
RV_10,063.09a bhareṣv indraṃ suhavaṃ havāmahe 'ṃhomucaṃ sukṛtaṃ daivyaṃ janam |<BR>
RV_10,063.09c agnim mitraṃ varuṇaṃ sātaye bhagaṃ dyāvāpṛthivī marutaḥ svastaye ||<BR>
RV_10,063.10a sutrāmāṇam pṛthivīṃ dyām anehasaṃ suśarmāṇam aditiṃ supraṇītim |<BR>
RV_10,063.10c daivīṃ nāvaṃ svaritrām anāgasam asravantīm ā ruhemā svastaye ||<BR>
RV_10,063.11a viśve yajatrā adhi vocatotaye trāyadhvaṃ no durevāyā abhihrutaḥ |<BR>
RV_10,063.11c satyayā vo devahūtyā huvema śṛṇvato devā avase svastaye ||<BR>
RV_10,063.12a apāmīvām apa viśvām anāhutim apārātiṃ durvidatrām aghāyataḥ |<BR>
RV_10,063.12c āre devā dveṣo asmad yuyotanoru ṇaḥ śarma yacchatā svastaye ||<BR>
RV_10,063.13a ariṣṭaḥ sa marto viśva edhate pra prajābhir jāyate dharmaṇas pari |<BR>
RV_10,063.13c yam ādityāso nayathā sunītibhir ati viśvāni duritā svastaye ||<BR>
RV_10,063.14a yaṃ devāso 'vatha vājasātau yaṃ śūrasātā maruto hite dhane |<BR>
RV_10,063.14c prātaryāvāṇaṃ ratham indra sānasim ariṣyantam ā ruhemā svastaye ||<BR>
RV_10,063.15a svasti naḥ pathyāsu dhanvasu svasty apsu vṛjane svarvati |<BR>
RV_10,063.15c svasti naḥ putrakṛtheṣu yoniṣu svasti rāye maruto dadhātana ||<BR>
RV_10,063.16a svastir id dhi prapathe śreṣṭhā rekṇasvaty abhi yā vāmam eti |<BR>
RV_10,063.16c sā no amā so araṇe ni pātu svāveśā bhavatu devagopā ||<BR>
RV_10,063.17a evā plateḥ sūnur avīvṛdhad vo viśva ādityā adite manīṣī |<BR>
RV_10,063.17c īśānāso naro amartyenāstāvi jano divyo gayena ||<BR>
<BR>
RV_10,064.01a kathā devānāṃ katamasya yāmani sumantu nāma śṛṇvatām manāmahe |<BR>
RV_10,064.01c ko mṛḷāti katamo no mayas karat katama ūtī abhy ā vavartati ||<BR>
RV_10,064.02a kratūyanti kratavo hṛtsu dhītayo venanti venāḥ patayanty ā diśaḥ |<BR>
RV_10,064.02c na marḍitā vidyate anya ebhyo deveṣu me adhi kāmā ayaṃsata ||<BR>
RV_10,064.03a narā vā śaṃsam pūṣaṇam agohyam agniṃ deveddham abhy arcase girā |<BR>
RV_10,064.03c sūryāmāsā candramasā yamaṃ divi tritaṃ vātam uṣasam aktum aśvinā ||<BR>
RV_10,064.04a kathā kavis tuvīravān kayā girā bṛhaspatir vāvṛdhate suvṛktibhiḥ |<BR>
RV_10,064.04c aja ekapāt suhavebhir ṛkvabhir ahiḥ śṛṇotu budhnyo havīmani ||<BR>
RV_10,064.05a dakṣasya vādite janmani vrate rājānā mitrāvaruṇā vivāsasi |<BR>
RV_10,064.05c atūrtapanthāḥ pururatho aryamā saptahotā viṣurūpeṣu janmasu ||<BR>
RV_10,064.06a te no arvanto havanaśruto havaṃ viśve śṛṇvantu vājino mitadravaḥ |<BR>
RV_10,064.06c sahasrasā medhasātāv iva tmanā maho ye dhanaṃ samitheṣu jabhrire ||<BR>
RV_10,064.07a pra vo vāyuṃ rathayujam purandhiṃ stomaiḥ kṛṇudhvaṃ sakhyāya pūṣaṇam |<BR>
RV_10,064.07c te hi devasya savituḥ savīmani kratuṃ sacante sacitaḥ sacetasaḥ ||<BR>
RV_10,064.08a triḥ sapta sasrā nadyo mahīr apo vanaspatīn parvatāṃ agnim ūtaye |<BR>
RV_10,064.08c kṛśānum astṝn tiṣyaṃ sadhastha ā rudraṃ rudreṣu rudriyaṃ havāmahe ||<BR>
RV_10,064.09a sarasvatī sarayuḥ sindhur ūrmibhir maho mahīr avasā yantu vakṣaṇīḥ |<BR>
RV_10,064.09c devīr āpo mātaraḥ sūdayitnvo ghṛtavat payo madhuman no arcata ||<BR>
RV_10,064.10a uta mātā bṛhaddivā śṛṇotu nas tvaṣṭā devebhir janibhiḥ pitā vacaḥ |<BR>
RV_10,064.10c ṛbhukṣā vājo rathaspatir bhago raṇvaḥ śaṃsaḥ śaśamānasya pātu naḥ ||<BR>
RV_10,064.11a raṇvaḥ saṃdṛṣṭau pitumāṃ iva kṣayo bhadrā rudrāṇām marutām upastutiḥ |<BR>
RV_10,064.11c gobhiḥ ṣyāma yaśaso janeṣv ā sadā devāsa iḷayā sacemahi ||<BR>
RV_10,064.12a yām me dhiyam maruta indra devā adadāta varuṇa mitra yūyam |<BR>
RV_10,064.12c tām pīpayata payaseva dhenuṃ kuvid giro adhi rathe vahātha ||<BR>
RV_10,064.13a kuvid aṅga prati yathā cid asya naḥ sajātyasya maruto bubodhatha |<BR>
RV_10,064.13c nābhā yatra prathamaṃ saṃnasāmahe tatra jāmitvam aditir dadhātu naḥ ||<BR>
RV_10,064.14a te hi dyāvāpṛthivī mātarā mahī devī devāñ janmanā yajñiye itaḥ |<BR>
RV_10,064.14c ubhe bibhṛta ubhayam bharīmabhiḥ purū retāṃsi pitṛbhiś ca siñcataḥ ||<BR>
RV_10,064.15a vi ṣā hotrā viśvam aśnoti vāryam bṛhaspatir aramatiḥ panīyasī |<BR>
RV_10,064.15c grāvā yatra madhuṣud ucyate bṛhad avīvaśanta matibhir manīṣiṇaḥ ||<BR>
RV_10,064.16a evā kavis tuvīravāṃ ṛtajñā draviṇasyur draviṇasaś cakānaḥ |<BR>
RV_10,064.16c ukthebhir atra matibhiś ca vipro 'pīpayad gayo divyāni janma ||<BR>
RV_10,064.17a evā plateḥ sūnur avīvṛdhad vo viśva ādityā adite manīṣī |<BR>
RV_10,064.17c īśānāso naro amartyenāstāvi jano divyo gayena ||<BR>
<BR>
RV_10,065.01a agnir indro varuṇo mitro aryamā vāyuḥ pūṣā sarasvatī sajoṣasaḥ |<BR>
RV_10,065.01c ādityā viṣṇur marutaḥ svar bṛhat somo rudro aditir brahmaṇas patiḥ ||<BR>
RV_10,065.02a indrāgnī vṛtrahatyeṣu satpatī mitho hinvānā tanvā samokasā |<BR>
RV_10,065.02c antarikṣam mahy ā paprur ojasā somo ghṛtaśrīr mahimānam īrayan ||<BR>
RV_10,065.03a teṣāṃ hi mahnā mahatām anarvaṇāṃ stomāṃ iyarmy ṛtajñā ṛtāvṛdhām |<BR>
RV_10,065.03c ye apsavam arṇavaṃ citrarādhasas te no rāsantām mahaye sumitryāḥ ||<BR>
RV_10,065.04a svarṇaram antarikṣāṇi rocanā dyāvābhūmī pṛthivīṃ skambhur ojasā |<BR>
RV_10,065.04c pṛkṣā iva mahayantaḥ surātayo devā stavante manuṣāya sūrayaḥ ||<BR>
RV_10,065.05a mitrāya śikṣa varuṇāya dāśuṣe yā samrājā manasā na prayucchataḥ |<BR>
RV_10,065.05c yayor dhāma dharmaṇā rocate bṛhad yayor ubhe rodasī nādhasī vṛtau ||<BR>
RV_10,065.06a yā gaur vartanim paryeti niṣkṛtam payo duhānā vratanīr avārataḥ |<BR>
RV_10,065.06c sā prabruvāṇā varuṇāya dāśuṣe devebhyo dāśad dhaviṣā vivasvate ||<BR>
RV_10,065.07a divakṣaso agnijihvā ṛtāvṛdha ṛtasya yoniṃ vimṛśanta āsate |<BR>
RV_10,065.07c dyāṃ skabhitvy apa ā cakrur ojasā yajñaṃ janitvī tanvī ni māmṛjuḥ ||<BR>
RV_10,065.08a parikṣitā pitarā pūrvajāvarī ṛtasya yonā kṣayataḥ samokasā |<BR>
RV_10,065.08c dyāvāpṛthivī varuṇāya savrate ghṛtavat payo mahiṣāya pinvataḥ ||<BR>
RV_10,065.09a parjanyāvātā vṛṣabhā purīṣiṇendravāyū varuṇo mitro aryamā |<BR>
RV_10,065.09c devāṃ ādityāṃ aditiṃ havāmahe ye pārthivāso divyāso apsu ye ||<BR>
RV_10,065.10a tvaṣṭāraṃ vāyum ṛbhavo ya ohate daivyā hotārā uṣasaṃ svastaye |<BR>
RV_10,065.10c bṛhaspatiṃ vṛtrakhādaṃ sumedhasam indriyaṃ somaṃ dhanasā u īmahe ||<BR>
RV_10,065.11a brahma gām aśvaṃ janayanta oṣadhīr vanaspatīn pṛthivīm parvatāṃ apaḥ |<BR>
RV_10,065.11c sūryaṃ divi rohayantaḥ sudānava āryā vratā visṛjanto adhi kṣami ||<BR>
RV_10,065.12a bhujyum aṃhasaḥ pipṛtho nir aśvinā śyāvam putraṃ vadhrimatyā ajinvatam |<BR>
RV_10,065.12c kamadyuvaṃ vimadāyohathur yuvaṃ viṣṇāpvaṃ viśvakāyāva sṛjathaḥ ||<BR>
RV_10,065.13a pāvīravī tanyatur ekapād ajo divo dhartā sindhur āpaḥ samudriyaḥ |<BR>
RV_10,065.13c viśve devāsaḥ śṛṇavan vacāṃsi me sarasvatī saha dhībhiḥ purandhyā ||<BR>
RV_10,065.14a viśve devāḥ saha dhībhiḥ purandhyā manor yajatrā amṛtā ṛtajñāḥ |<BR>
RV_10,065.14c rātiṣāco abhiṣācaḥ svarvidaḥ svar giro brahma sūktaṃ juṣerata ||<BR>
RV_10,065.15a devān vasiṣṭho amṛtān vavande ye viśvā bhuvanābhi pratasthuḥ |<BR>
RV_10,065.15c te no rāsantām urugāyam adya yūyam pāta svastibhiḥ sadā naḥ ||<BR>
<BR>
RV_10,066.01a devān huve bṛhacchravasaḥ svastaye jyotiṣkṛto adhvarasya pracetasaḥ |<BR>
RV_10,066.01c ye vāvṛdhuḥ prataraṃ viśvavedasa indrajyeṣṭhāso amṛtā ṛtāvṛdhaḥ ||<BR>
RV_10,066.02a indraprasūtā varuṇapraśiṣṭā ye sūryasya jyotiṣo bhāgam ānaśuḥ |<BR>
RV_10,066.02c marudgaṇe vṛjane manma dhīmahi māghone yajñaṃ janayanta sūrayaḥ ||<BR>
RV_10,066.03a indro vasubhiḥ pari pātu no gayam ādityair no aditiḥ śarma yacchatu |<BR>
RV_10,066.03c rudro rudrebhir devo mṛḷayāti nas tvaṣṭā no gnābhiḥ suvitāya jinvatu ||<BR>
RV_10,066.04a aditir dyāvāpṛthivī ṛtam mahad indrāviṣṇū marutaḥ svar bṛhat |<BR>
RV_10,066.04c devāṃ ādityāṃ avase havāmahe vasūn rudrān savitāraṃ sudaṃsasam ||<BR>
RV_10,066.05a sarasvān dhībhir varuṇo dhṛtavrataḥ pūṣā viṣṇur mahimā vāyur aśvinā |<BR>
RV_10,066.05c brahmakṛto amṛtā viśvavedasaḥ śarma no yaṃsan trivarūtham aṃhasaḥ ||<BR>
RV_10,066.06a vṛṣā yajño vṛṣaṇaḥ santu yajñiyā vṛṣaṇo devā vṛṣaṇo haviṣkṛtaḥ |<BR>
RV_10,066.06c vṛṣaṇā dyāvāpṛthivī ṛtāvarī vṛṣā parjanyo vṛṣaṇo vṛṣastubhaḥ ||<BR>
RV_10,066.07a agnīṣomā vṛṣaṇā vājasātaye purupraśastā vṛṣaṇā upa bruve |<BR>
RV_10,066.07c yāv ījire vṛṣaṇo devayajyayā tā naḥ śarma trivarūthaṃ vi yaṃsataḥ ||<BR>
RV_10,066.08a dhṛtavratāḥ kṣatriyā yajñaniṣkṛto bṛhaddivā adhvarāṇām abhiśriyaḥ |<BR>
RV_10,066.08c agnihotāra ṛtasāpo adruho 'po asṛjann anu vṛtratūrye ||<BR>
RV_10,066.09a dyāvāpṛthivī janayann abhi vratāpa oṣadhīr vanināni yajñiyā |<BR>
RV_10,066.09c antarikṣaṃ svar ā paprur ūtaye vaśaṃ devāsas tanvī ni māmṛjuḥ ||<BR>
RV_10,066.10a dhartāro diva ṛbhavaḥ suhastā vātāparjanyā mahiṣasya tanyatoḥ |<BR>
RV_10,066.10c āpa oṣadhīḥ pra tirantu no giro bhago rātir vājino yantu me havam ||<BR>
RV_10,066.11a samudraḥ sindhū rajo antarikṣam aja ekapāt tanayitnur arṇavaḥ |<BR>
RV_10,066.11c ahir budhnyaḥ śṛṇavad vacāṃsi me viśve devāsa uta sūrayo mama ||<BR>
RV_10,066.12a syāma vo manavo devavītaye prāñcaṃ no yajñam pra ṇayata sādhuyā |<BR>
RV_10,066.12c ādityā rudrā vasavaḥ sudānava imā brahma śasyamānāni jinvata ||<BR>
RV_10,066.13a daivyā hotārā prathamā purohita ṛtasya panthām anv emi sādhuyā |<BR>
RV_10,066.13c kṣetrasya patim prativeśam īmahe viśvān devāṃ amṛtāṃ aprayucchataḥ ||<BR>
RV_10,066.14a vasiṣṭhāsaḥ pitṛvad vācam akrata devāṃ īḷānā ṛṣivat svastaye |<BR>
RV_10,066.14c prītā iva jñātayaḥ kāmam etyāsme devāso 'va dhūnutā vasu ||<BR>
RV_10,066.15a devān vasiṣṭho amṛtān vavande ye viśvā bhuvanābhi pratasthuḥ |<BR>
RV_10,066.15c te no rāsantām urugāyam adya yūyam pāta svastibhiḥ sadā naḥ ||<BR>
<BR>
RV_10,067.01a imāṃ dhiyaṃ saptaśīrṣṇīm pitā na ṛtaprajātām bṛhatīm avindat |<BR>
RV_10,067.01c turīyaṃ svij janayad viśvajanyo 'yāsya uktham indrāya śaṃsan ||<BR>
RV_10,067.02a ṛtaṃ śaṃsanta ṛju dīdhyānā divas putrāso asurasya vīrāḥ |<BR>
RV_10,067.02c vipram padam aṅgiraso dadhānā yajñasya dhāma prathamam mananta ||<BR>
RV_10,067.03a haṃsair iva sakhibhir vāvadadbhir aśmanmayāni nahanā vyasyan |<BR>
RV_10,067.03c bṛhaspatir abhikanikradad gā uta prāstaud uc ca vidvāṃ agāyat ||<BR>
RV_10,067.04a avo dvābhyām para ekayā gā guhā tiṣṭhantīr anṛtasya setau |<BR>
RV_10,067.04c bṛhaspatis tamasi jyotir icchann ud usrā ākar vi hi tisra āvaḥ ||<BR>
RV_10,067.05a vibhidyā puraṃ śayathem apācīṃ nis trīṇi sākam udadher akṛntat |<BR>
RV_10,067.05c bṛhaspatir uṣasaṃ sūryaṃ gām arkaṃ viveda stanayann iva dyauḥ ||<BR>
RV_10,067.06a indro valaṃ rakṣitāraṃ dughānāṃ kareṇeva vi cakartā raveṇa |<BR>
RV_10,067.06c svedāñjibhir āśiram icchamāno 'rodayat paṇim ā gā amuṣṇāt ||<BR>
RV_10,067.07a sa īṃ satyebhiḥ sakhibhiḥ śucadbhir godhāyasaṃ vi dhanasair adardaḥ |<BR>
RV_10,067.07c brahmaṇas patir vṛṣabhir varāhair gharmasvedebhir draviṇaṃ vy ānaṭ ||<BR>
RV_10,067.08a te satyena manasā gopatiṃ gā iyānāsa iṣaṇayanta dhībhiḥ |<BR>
RV_10,067.08c bṛhaspatir mithoavadyapebhir ud usriyā asṛjata svayugbhiḥ ||<BR>
RV_10,067.09a taṃ vardhayanto matibhiḥ śivābhiḥ siṃham iva nānadataṃ sadhasthe |<BR>
RV_10,067.09c bṛhaspatiṃ vṛṣaṇaṃ śūrasātau bhare-bhare anu madema jiṣṇum ||<BR>
RV_10,067.10a yadā vājam asanad viśvarūpam ā dyām arukṣad uttarāṇi sadma |<BR>
RV_10,067.10c bṛhaspatiṃ vṛṣaṇaṃ vardhayanto nānā santo bibhrato jyotir āsā ||<BR>
RV_10,067.11a satyām āśiṣaṃ kṛṇutā vayodhai kīriṃ cid dhy avatha svebhir evaiḥ |<BR>
RV_10,067.11c paścā mṛdho apa bhavantu viśvās tad rodasī śṛṇutaṃ viśvaminve ||<BR>
RV_10,067.12a indro mahnā mahato arṇavasya vi mūrdhānam abhinad arbudasya |<BR>
RV_10,067.12c ahann ahim ariṇāt sapta sindhūn devair dyāvāpṛthivī prāvataṃ naḥ ||<BR>
<BR>
RV_10,068.01a udapruto na vayo rakṣamāṇā vāvadato abhriyasyeva ghoṣāḥ |<BR>
RV_10,068.01c giribhrajo normayo madanto bṛhaspatim abhy arkā anāvan ||<BR>
RV_10,068.02a saṃ gobhir āṅgiraso nakṣamāṇo bhaga ived aryamaṇaṃ nināya |<BR>
RV_10,068.02c jane mitro na dampatī anakti bṛhaspate vājayāśūṃr ivājau ||<BR>
RV_10,068.03a sādhvaryā atithinīr iṣirā spārhāḥ suvarṇā anavadyarūpāḥ |<BR>
RV_10,068.03c bṛhaspatiḥ parvatebhyo vitūryā nir gā ūpe yavam iva sthivibhyaḥ ||<BR>
RV_10,068.04a āpruṣāyan madhuna ṛtasya yonim avakṣipann arka ulkām iva dyoḥ |<BR>
RV_10,068.04c bṛhaspatir uddharann aśmano gā bhūmyā udneva vi tvacam bibheda ||<BR>
RV_10,068.05a apa jyotiṣā tamo antarikṣād udnaḥ śīpālam iva vāta ājat |<BR>
RV_10,068.05c bṛhaspatir anumṛśyā valasyābhram iva vāta ā cakra ā gāḥ ||<BR>
RV_10,068.06a yadā valasya pīyato jasum bhed bṛhaspatir agnitapobhir arkaiḥ |<BR>
RV_10,068.06c dadbhir na jihvā pariviṣṭam ādad āvir nidhīṃr akṛṇod usriyāṇām ||<BR>
RV_10,068.07a bṛhaspatir amata hi tyad āsāṃ nāma svarīṇāṃ sadane guhā yat |<BR>
RV_10,068.07c āṇḍeva bhittvā śakunasya garbham ud usriyāḥ parvatasya tmanājat ||<BR>
RV_10,068.08a aśnāpinaddham madhu pary apaśyan matsyaṃ na dīna udani kṣiyantam |<BR>
RV_10,068.08c niṣ ṭaj jabhāra camasaṃ na vṛkṣād bṛhaspatir viraveṇā vikṛtya ||<BR>
RV_10,068.09a soṣām avindat sa svaḥ so agniṃ so arkeṇa vi babādhe tamāṃsi |<BR>
RV_10,068.09c bṛhaspatir govapuṣo valasya nir majjānaṃ na parvaṇo jabhāra ||<BR>
RV_10,068.10a himeva parṇā muṣitā vanāni bṛhaspatinākṛpayad valo gāḥ |<BR>
RV_10,068.10c anānukṛtyam apunaś cakāra yāt sūryāmāsā mitha uccarātaḥ ||<BR>
RV_10,068.11a abhi śyāvaṃ na kṛśanebhir aśvaṃ nakṣatrebhiḥ pitaro dyām apiṃśan |<BR>
RV_10,068.11c rātryāṃ tamo adadhur jyotir ahan bṛhaspatir bhinad adriṃ vidad gāḥ ||<BR>
RV_10,068.12a idam akarma namo abhriyāya yaḥ pūrvīr anv ānonavīti |<BR>
RV_10,068.12c bṛhaspatiḥ sa hi gobhiḥ so aśvaiḥ sa vīrebhiḥ sa nṛbhir no vayo dhāt ||<BR>
<BR>
RV_10,069.01a bhadrā agner vadhryaśvasya saṃdṛśo vāmī praṇītiḥ suraṇā upetayaḥ |<BR>
RV_10,069.01c yad īṃ sumitrā viśo agra indhate ghṛtenāhuto jarate davidyutat ||<BR>
RV_10,069.02a ghṛtam agner vadhryaśvasya vardhanaṃ ghṛtam annaṃ ghṛtam v asya medanam |<BR>
RV_10,069.02c ghṛtenāhuta urviyā vi paprathe sūrya iva rocate sarpirāsutiḥ ||<BR>
RV_10,069.03a yat te manur yad anīkaṃ sumitraḥ samīdhe agne tad idaṃ navīyaḥ |<BR>
RV_10,069.03c sa revac choca sa giro juṣasva sa vājaṃ darṣi sa iha śravo dhāḥ ||<BR>
RV_10,069.04a yaṃ tvā pūrvam īḷito vadhryaśvaḥ samīdhe agne sa idaṃ juṣasva |<BR>
RV_10,069.04c sa na stipā uta bhavā tanūpā dātraṃ rakṣasva yad idaṃ te asme ||<BR>
RV_10,069.05a bhavā dyumnī vādhryaśvota gopā mā tvā tārīd abhimātir janānām |<BR>
RV_10,069.05c śūra iva dhṛṣṇuś cyavanaḥ sumitraḥ pra nu vocaṃ vādhryaśvasya nāma ||<BR>
RV_10,069.06a sam ajryā parvatyā vasūni dāsā vṛtrāṇy āryā jigetha |<BR>
RV_10,069.06c śūra iva dhṛṣṇuś cyavano janānāṃ tvam agne pṛtanāyūṃr abhi ṣyāḥ ||<BR>
RV_10,069.07a dīrghatantur bṛhadukṣāyam agniḥ sahasrastarīḥ śatanītha ṛbhvā |<BR>
RV_10,069.07c dyumān dyumatsu nṛbhir mṛjyamānaḥ sumitreṣu dīdayo devayatsu ||<BR>
RV_10,069.08a tve dhenuḥ sudughā jātavedo 'saścateva samanā sabardhuk |<BR>
RV_10,069.08c tvaṃ nṛbhir dakṣiṇāvadbhir agne sumitrebhir idhyase devayadbhiḥ ||<BR>
RV_10,069.09a devāś cit te amṛtā jātavedo mahimānaṃ vādhryaśva pra vocan |<BR>
RV_10,069.09c yat sampṛccham mānuṣīr viśa āyan tvaṃ nṛbhir ajayas tvāvṛdhebhiḥ ||<BR>
RV_10,069.10a piteva putram abibhar upasthe tvām agne vadhryaśvaḥ saparyan |<BR>
RV_10,069.10c juṣāṇo asya samidhaṃ yaviṣṭhota pūrvāṃ avanor vrādhataś cit ||<BR>
RV_10,069.11a śaśvad agnir vadhryaśvasya śatrūn nṛbhir jigāya sutasomavadbhiḥ |<BR>
RV_10,069.11c samanaṃ cid adahaś citrabhāno 'va vrādhantam abhinad vṛdhaś cit ||<BR>
RV_10,069.12a ayam agnir vadhryaśvasya vṛtrahā sanakāt preddho namasopavākyaḥ |<BR>
RV_10,069.12c sa no ajāmīṃr uta vā vijāmīn abhi tiṣṭha śardhato vādhryaśva ||<BR>
<BR>
RV_10,070.01a imām me agne samidhaṃ juṣasveḷas pade prati haryā ghṛtācīm |<BR>
RV_10,070.01c varṣman pṛthivyāḥ sudinatve ahnām ūrdhvo bhava sukrato devayajyā ||<BR>
RV_10,070.02a ā devānām agrayāveha yātu narāśaṃso viśvarūpebhir aśvaiḥ |<BR>
RV_10,070.02c ṛtasya pathā namasā miyedho devebhyo devatamaḥ suṣūdat ||<BR>
RV_10,070.03a śaśvattamam īḷate dūtyāya haviṣmanto manuṣyāso agnim |<BR>
RV_10,070.03c vahiṣṭhair aśvaiḥ suvṛtā rathenā devān vakṣi ni ṣadeha hotā ||<BR>
RV_10,070.04a vi prathatāṃ devajuṣṭaṃ tiraścā dīrghaṃ drāghmā surabhi bhūtv asme |<BR>
RV_10,070.04c aheḷatā manasā deva barhir indrajyeṣṭhāṃ uśato yakṣi devān ||<BR>
RV_10,070.05a divo vā sānu spṛśatā varīyaḥ pṛthivyā vā mātrayā vi śrayadhvam |<BR>
RV_10,070.05c uśatīr dvāro mahinā mahadbhir devaṃ rathaṃ rathayur dhārayadhvam ||<BR>
RV_10,070.06a devī divo duhitarā suśilpe uṣāsānaktā sadatāṃ ni yonau |<BR>
RV_10,070.06c ā vāṃ devāsa uśatī uśanta urau sīdantu subhage upasthe ||<BR>
RV_10,070.07a ūrdhvo grāvā bṛhad agniḥ samiddhaḥ priyā dhāmāny aditer upasthe |<BR>
RV_10,070.07c purohitāv ṛtvijā yajñe asmin viduṣṭarā draviṇam ā yajethām ||<BR>
RV_10,070.08a tisro devīr barhir idaṃ varīya ā sīdata cakṛmā vaḥ syonam |<BR>
RV_10,070.08c manuṣvad yajñaṃ sudhitā havīṃṣīḷā devī ghṛtapadī juṣanta ||<BR>
RV_10,070.09a deva tvaṣṭar yad dha cārutvam ānaḍ yad aṅgirasām abhavaḥ sacābhūḥ |<BR>
RV_10,070.09c sa devānām pātha upa pra vidvāṃ uśan yakṣi draviṇodaḥ suratnaḥ ||<BR>
RV_10,070.10a vanaspate raśanayā niyūyā devānām pātha upa vakṣi vidvān |<BR>
RV_10,070.10c svadāti devaḥ kṛṇavad dhavīṃṣy avatāṃ dyāvāpṛthivī havam me ||<BR>
RV_10,070.11a āgne vaha varuṇam iṣṭaye na indraṃ divo maruto antarikṣāt |<BR>
RV_10,070.11c sīdantu barhir viśva ā yajatrāḥ svāhā devā amṛtā mādayantām ||<BR>
<BR>
RV_10,071.01a bṛhaspate prathamaṃ vāco agraṃ yat prairata nāmadheyaṃ dadhānāḥ |<BR>
RV_10,071.01c yad eṣāṃ śreṣṭhaṃ yad aripram āsīt preṇā tad eṣāṃ nihitaṃ guhāviḥ ||<BR>
RV_10,071.02a saktum iva titaunā punanto yatra dhīrā manasā vācam akrata |<BR>
RV_10,071.02c atrā sakhāyaḥ sakhyāni jānate bhadraiṣāṃ lakṣmīr nihitādhi vāci ||<BR>
RV_10,071.03a yajñena vācaḥ padavīyam āyan tām anv avindann ṛṣiṣu praviṣṭām |<BR>
RV_10,071.03c tām ābhṛtyā vy adadhuḥ purutrā tāṃ sapta rebhā abhi saṃ navante ||<BR>
RV_10,071.04a uta tvaḥ paśyan na dadarśa vācam uta tvaḥ śṛṇvan na śṛṇoty enām |<BR>
RV_10,071.04c uto tvasmai tanvaṃ vi sasre jāyeva patya uśatī suvāsāḥ ||<BR>
RV_10,071.05a uta tvaṃ sakhye sthirapītam āhur nainaṃ hinvanty api vājineṣu |<BR>
RV_10,071.05c adhenvā carati māyayaiṣa vācaṃ śuśruvāṃ aphalām apuṣpām ||<BR>
RV_10,071.06a yas tityāja sacividaṃ sakhāyaṃ na tasya vācy api bhāgo asti |<BR>
RV_10,071.06c yad īṃ śṛṇoty alakaṃ śṛṇoti nahi praveda sukṛtasya panthām ||<BR>
RV_10,071.07a akṣaṇvantaḥ karṇavantaḥ sakhāyo manojaveṣv asamā babhūvuḥ |<BR>
RV_10,071.07c ādaghnāsa upakakṣāsa u tve hradā iva snātvā u tve dadṛśre ||<BR>
RV_10,071.08a hṛdā taṣṭeṣu manaso javeṣu yad brāhmaṇāḥ saṃyajante sakhāyaḥ |<BR>
RV_10,071.08c atrāha tvaṃ vi jahur vedyābhir ohabrahmāṇo vi caranty u tve ||<BR>
RV_10,071.09a ime ye nārvāṅ na paraś caranti na brāhmaṇāso na sutekarāsaḥ |<BR>
RV_10,071.09c ta ete vācam abhipadya pāpayā sirīs tantraṃ tanvate aprajajñayaḥ ||<BR>
RV_10,071.10a sarve nandanti yaśasāgatena sabhāsāhena sakhyā sakhāyaḥ |<BR>
RV_10,071.10c kilbiṣaspṛt pituṣaṇir hy eṣām araṃ hito bhavati vājināya ||<BR>
RV_10,071.11a ṛcāṃ tvaḥ poṣam āste pupuṣvān gāyatraṃ tvo gāyati śakvarīṣu |<BR>
RV_10,071.11c brahmā tvo vadati jātavidyāṃ yajñasya mātrāṃ vi mimīta u tvaḥ ||<BR>
<BR>
RV_10,072.01a devānāṃ nu vayaṃ jānā pra vocāma vipanyayā |<BR>
RV_10,072.01c uktheṣu śasyamāneṣu yaḥ paśyād uttare yuge ||<BR>
RV_10,072.02a brahmaṇas patir etā saṃ karmāra ivādhamat |<BR>
RV_10,072.02c devānām pūrvye yuge 'sataḥ sad ajāyata ||<BR>
RV_10,072.03a devānāṃ yuge prathame 'sataḥ sad ajāyata |<BR>
RV_10,072.03c tad āśā anv ajāyanta tad uttānapadas pari ||<BR>
RV_10,072.04a bhūr jajña uttānapado bhuva āśā ajāyanta |<BR>
RV_10,072.04c aditer dakṣo ajāyata dakṣād v aditiḥ pari ||<BR>
RV_10,072.05a aditir hy ajaniṣṭa dakṣa yā duhitā tava |<BR>
RV_10,072.05c tāṃ devā anv ajāyanta bhadrā amṛtabandhavaḥ ||<BR>
RV_10,072.06a yad devā adaḥ salile susaṃrabdhā atiṣṭhata |<BR>
RV_10,072.06c atrā vo nṛtyatām iva tīvro reṇur apāyata ||<BR>
RV_10,072.07a yad devā yatayo yathā bhuvanāny apinvata |<BR>
RV_10,072.07c atrā samudra ā gūḷham ā sūryam ajabhartana ||<BR>
RV_10,072.08a aṣṭau putrāso aditer ye jātās tanvas pari |<BR>
RV_10,072.08c devāṃ upa prait saptabhiḥ parā mārtāṇḍam āsyat ||<BR>
RV_10,072.09a saptabhiḥ putrair aditir upa prait pūrvyaṃ yugam |<BR>
RV_10,072.09c prajāyai mṛtyave tvat punar mārtāṇḍam ābharat ||<BR>
<BR>
RV_10,073.01a janiṣṭhā ugraḥ sahase turāya mandra ojiṣṭho bahulābhimānaḥ |<BR>
RV_10,073.01c avardhann indram marutaś cid atra mātā yad vīraṃ dadhanad dhaniṣṭhā ||<BR>
RV_10,073.02a druho niṣattā pṛśanī cid evaiḥ purū śaṃsena vāvṛdhuṣ ṭa indram |<BR>
RV_10,073.02c abhīvṛteva tā mahāpadena dhvāntāt prapitvād ud aranta garbhāḥ ||<BR>
RV_10,073.03a ṛṣvā te pādā pra yaj jigāsy avardhan vājā uta ye cid atra |<BR>
RV_10,073.03c tvam indra sālāvṛkān sahasram āsan dadhiṣe aśvinā vavṛtyāḥ ||<BR>
RV_10,073.04a samanā tūrṇir upa yāsi yajñam ā nāsatyā sakhyāya vakṣi |<BR>
RV_10,073.04c vasāvyām indra dhārayaḥ sahasrāśvinā śūra dadatur maghāni ||<BR>
RV_10,073.05a mandamāna ṛtād adhi prajāyai sakhibhir indra iṣirebhir artham |<BR>
RV_10,073.05c ābhir hi māyā upa dasyum āgān mihaḥ pra tamrā avapat tamāṃsi ||<BR>
RV_10,073.06a sanāmānā cid dhvasayo ny asmā avāhann indra uṣaso yathānaḥ |<BR>
RV_10,073.06c ṛṣvair agacchaḥ sakhibhir nikāmaiḥ sākam pratiṣṭhā hṛdyā jaghantha ||<BR>
RV_10,073.07a tvaṃ jaghantha namucim makhasyuṃ dāsaṃ kṛṇvāna ṛṣaye vimāyam |<BR>
RV_10,073.07c tvaṃ cakartha manave syonān patho devatrāñjaseva yānān ||<BR>
RV_10,073.08a tvam etāni papriṣe vi nāmeśāna indra dadhiṣe gabhastau |<BR>
RV_10,073.08c anu tvā devāḥ śavasā madanty uparibudhnān vaninaś cakartha ||<BR>
RV_10,073.09a cakraṃ yad asyāpsv ā niṣattam uto tad asmai madhv ic cacchadyāt |<BR>
RV_10,073.09c pṛthivyām atiṣitaṃ yad ūdhaḥ payo goṣv adadhā oṣadhīṣu ||<BR>
RV_10,073.10a aśvād iyāyeti yad vadanty ojaso jātam uta manya enam |<BR>
RV_10,073.10c manyor iyāya harmyeṣu tasthau yataḥ prajajña indro asya veda ||<BR>
RV_10,073.11a vayaḥ suparṇā upa sedur indram priyamedhā ṛṣayo nādhamānāḥ |<BR>
RV_10,073.11c apa dhvāntam ūrṇuhi pūrdhi cakṣur mumugdhy asmān nidhayeva baddhān ||<BR>
<BR>
RV_10,074.01a vasūnāṃ vā carkṛṣa iyakṣan dhiyā vā yajñair vā rodasyoḥ |<BR>
RV_10,074.01c arvanto vā ye rayimantaḥ sātau vanuṃ vā ye suśruṇaṃ suśruto dhuḥ ||<BR>
RV_10,074.02a hava eṣām asuro nakṣata dyāṃ śravasyatā manasā niṃsata kṣām |<BR>
RV_10,074.02c cakṣāṇā yatra suvitāya devā dyaur na vārebhiḥ kṛṇavanta svaiḥ ||<BR>
RV_10,074.03a iyam eṣām amṛtānāṃ gīḥ sarvatātā ye kṛpaṇanta ratnam |<BR>
RV_10,074.03c dhiyaṃ ca yajñaṃ ca sādhantas te no dhāntu vasavyam asāmi ||<BR>
RV_10,074.04a ā tat ta indrāyavaḥ panantābhi ya ūrvaṃ gomantaṃ titṛtsān |<BR>
RV_10,074.04c sakṛtsvaṃ ye puruputrām mahīṃ sahasradhārām bṛhatīṃ dudukṣan ||<BR>
RV_10,074.05a śacīva indram avase kṛṇudhvam anānataṃ damayantam pṛtanyūn |<BR>
RV_10,074.05c ṛbhukṣaṇam maghavānaṃ suvṛktim bhartā yo vajraṃ naryam purukṣuḥ ||<BR>
RV_10,074.06a yad vāvāna purutamam purāṣāḷ ā vṛtrahendro nāmāny aprāḥ |<BR>
RV_10,074.06c aceti prāsahas patis tuviṣmān yad īm uśmasi kartave karat tat ||<BR>
<BR>
RV_10,075.01a pra su va āpo mahimānam uttamaṃ kārur vocāti sadane vivasvataḥ |<BR>
RV_10,075.01c pra sapta-sapta tredhā hi cakramuḥ pra sṛtvarīṇām ati sindhur ojasā ||<BR>
RV_10,075.02a pra te 'radad varuṇo yātave pathaḥ sindho yad vājāṃ abhy adravas tvam |<BR>
RV_10,075.02c bhūmyā adhi pravatā yāsi sānunā yad eṣām agraṃ jagatām irajyasi ||<BR>
RV_10,075.03a divi svano yatate bhūmyopary anantaṃ śuṣmam ud iyarti bhānunā |<BR>
RV_10,075.03c abhrād iva pra stanayanti vṛṣṭayaḥ sindhur yad eti vṛṣabho na roruvat ||<BR>
RV_10,075.04a abhi tvā sindho śiśum in na mātaro vāśrā arṣanti payaseva dhenavaḥ |<BR>
RV_10,075.04c rājeva yudhvā nayasi tvam it sicau yad āsām agram pravatām inakṣasi ||<BR>
RV_10,075.05a imam me gaṅge yamune sarasvati śutudri stomaṃ sacatā paruṣṇy ā |<BR>
RV_10,075.05c asiknyā marudvṛdhe vitastayārjīkīye śṛṇuhy ā suṣomayā ||<BR>
RV_10,075.06a tṛṣṭāmayā prathamaṃ yātave sajūḥ susartvā rasayā śvetyā tyā |<BR>
RV_10,075.06c tvaṃ sindho kubhayā gomatīṃ krumum mehatnvā sarathaṃ yābhir īyase ||<BR>
RV_10,075.07a ṛjīty enī ruśatī mahitvā pari jrayāṃsi bharate rajāṃsi |<BR>
RV_10,075.07c adabdhā sindhur apasām apastamāśvā na citrā vapuṣīva darśatā ||<BR>
RV_10,075.08a svaśvā sindhuḥ surathā suvāsā hiraṇyayī sukṛtā vājinīvatī |<BR>
RV_10,075.08c ūrṇāvatī yuvatiḥ sīlamāvaty utādhi vaste subhagā madhuvṛdham ||<BR>
RV_10,075.09a sukhaṃ rathaṃ yuyuje sindhur aśvinaṃ tena vājaṃ saniṣad asminn ājau |<BR>
RV_10,075.09c mahān hy asya mahimā panasyate 'dabdhasya svayaśaso virapśinaḥ ||<BR>
<BR>
RV_10,076.01a ā va ṛñjasa ūrjāṃ vyuṣṭiṣv indram maruto rodasī anaktana |<BR>
RV_10,076.01c ubhe yathā no ahanī sacābhuvā sadaḥ-sado varivasyāta udbhidā ||<BR>
RV_10,076.02a tad u śreṣṭhaṃ savanaṃ sunotanātyo na hastayato adriḥ sotari |<BR>
RV_10,076.02c vidad dhy aryo abhibhūti pauṃsyam maho rāye cit tarute yad arvataḥ ||<BR>
RV_10,076.03a tad id dhy asya savanaṃ viver apo yathā purā manave gātum aśret |<BR>
RV_10,076.03c goarṇasi tvāṣṭre aśvanirṇiji prem adhvareṣv adhvarāṃ aśiśrayuḥ ||<BR>
RV_10,076.04a apa hata rakṣaso bhaṅgurāvata skabhāyata nirṛtiṃ sedhatāmatim |<BR>
RV_10,076.04c ā no rayiṃ sarvavīraṃ sunotana devāvyam bharata ślokam adrayaḥ ||<BR>
RV_10,076.05a divaś cid ā vo 'mavattarebhyo vibhvanā cid āśvapastarebhyaḥ |<BR>
RV_10,076.05c vāyoś cid ā somarabhastarebhyo 'gneś cid arca pitukṛttarebhyaḥ ||<BR>
RV_10,076.06a bhurantu no yaśasaḥ sotv andhaso grāvāṇo vācā divitā divitmatā |<BR>
RV_10,076.06c naro yatra duhate kāmyam madhv āghoṣayanto abhito mithasturaḥ ||<BR>
RV_10,076.07a sunvanti somaṃ rathirāso adrayo nir asya rasaṃ gaviṣo duhanti te |<BR>
RV_10,076.07c duhanty ūdhar upasecanāya kaṃ naro havyā na marjayanta āsabhiḥ ||<BR>
RV_10,076.08a ete naraḥ svapaso abhūtana ya indrāya sunutha somam adrayaḥ |<BR>
RV_10,076.08c vāmaṃ-vāmaṃ vo divyāya dhāmne vasu-vasu vaḥ pārthivāya sunvate ||<BR>
<BR>
RV_10,077.01a abhrapruṣo na vācā pruṣā vasu haviṣmanto na yajñā vijānuṣaḥ |<BR>
RV_10,077.01c sumārutaṃ na brahmāṇam arhase gaṇam astoṣy eṣāṃ na śobhase ||<BR>
RV_10,077.02a śriye maryāso añjīṃr akṛṇvata sumārutaṃ na pūrvīr ati kṣapaḥ |<BR>
RV_10,077.02c divas putrāsa etā na yetira ādityāsas te akrā na vāvṛdhuḥ ||<BR>
RV_10,077.03a pra ye divaḥ pṛthivyā na barhaṇā tmanā riricre abhrān na sūryaḥ |<BR>
RV_10,077.03c pājasvanto na vīrāḥ panasyavo riśādaso na maryā abhidyavaḥ ||<BR>
RV_10,077.04a yuṣmākam budhne apāṃ na yāmani vithuryati na mahī śratharyati |<BR>
RV_10,077.04c viśvapsur yajño arvāg ayaṃ su vaḥ prayasvanto na satrāca ā gata ||<BR>
RV_10,077.05a yūyaṃ dhūrṣu prayujo na raśmibhir jyotiṣmanto na bhāsā vyuṣṭiṣu |<BR>
RV_10,077.05c śyenāso na svayaśaso riśādasaḥ pravāso na prasitāsaḥ paripruṣaḥ ||<BR>
RV_10,077.06a pra yad vahadhve marutaḥ parākād yūyam mahaḥ saṃvaraṇasya vasvaḥ |<BR>
RV_10,077.06c vidānāso vasavo rādhyasyārāc cid dveṣaḥ sanutar yuyota ||<BR>
RV_10,077.07a ya udṛci yajñe adhvareṣṭhā marudbhyo na mānuṣo dadāśat |<BR>
RV_10,077.07c revat sa vayo dadhate suvīraṃ sa devānām api gopīthe astu ||<BR>
RV_10,077.08a te hi yajñeṣu yajñiyāsa ūmā ādityena nāmnā śambhaviṣṭhāḥ |<BR>
RV_10,077.08c te no 'vantu rathatūr manīṣām mahaś ca yāmann adhvare cakānāḥ ||<BR>
<BR>
RV_10,078.01a viprāso na manmabhiḥ svādhyo devāvyo na yajñaiḥ svapnasaḥ |<BR>
RV_10,078.01c rājāno na citrāḥ susaṃdṛśaḥ kṣitīnāṃ na maryā arepasaḥ ||<BR>
RV_10,078.02a agnir na ye bhrājasā rukmavakṣaso vātāso na svayujaḥ sadyaūtayaḥ |<BR>
RV_10,078.02c prajñātāro na jyeṣṭhāḥ sunītayaḥ suśarmāṇo na somā ṛtaṃ yate ||<BR>
RV_10,078.03a vātāso na ye dhunayo jigatnavo 'gnīnāṃ na jihvā virokiṇaḥ |<BR>
RV_10,078.03c varmaṇvanto na yodhāḥ śimīvantaḥ pitṝṇāṃ na śaṃsāḥ surātayaḥ ||<BR>
RV_10,078.04a rathānāṃ na ye 'rāḥ sanābhayo jigīvāṃso na śūrā abhidyavaḥ |<BR>
RV_10,078.04c vareyavo na maryā ghṛtapruṣo 'bhisvartāro arkaṃ na suṣṭubhaḥ ||<BR>
RV_10,078.05a aśvāso na ye jyeṣṭhāsa āśavo didhiṣavo na rathyaḥ sudānavaḥ |<BR>
RV_10,078.05c āpo na nimnair udabhir jigatnavo viśvarūpā aṅgiraso na sāmabhiḥ ||<BR>
RV_10,078.06a grāvāṇo na sūrayaḥ sindhumātara ādardirāso adrayo na viśvahā |<BR>
RV_10,078.06c śiśūlā na krīḷayaḥ sumātaro mahāgrāmo na yāmann uta tviṣā ||<BR>
RV_10,078.07a uṣasāṃ na ketavo 'dhvaraśriyaḥ śubhaṃyavo nāñjibhir vy aśvitan |<BR>
RV_10,078.07c sindhavo na yayiyo bhrājadṛṣṭayaḥ parāvato na yojanāni mamire ||<BR>
RV_10,078.08a subhāgān no devāḥ kṛṇutā suratnān asmān stotṝn maruto vāvṛdhānāḥ |<BR>
RV_10,078.08c adhi stotrasya sakhyasya gāta sanād dhi vo ratnadheyāni santi ||<BR>
<BR>
RV_10,079.01a apaśyam asya mahato mahitvam amartyasya martyāsu vikṣu |<BR>
RV_10,079.01c nānā hanū vibhṛte sam bharete asinvatī bapsatī bhūry attaḥ ||<BR>
RV_10,079.02a guhā śiro nihitam ṛdhag akṣī asinvann atti jihvayā vanāni |<BR>
RV_10,079.02c atrāṇy asmai paḍbhiḥ sam bharanty uttānahastā namasādhi vikṣu ||<BR>
RV_10,079.03a pra mātuḥ prataraṃ guhyam icchan kumāro na vīrudhaḥ sarpad urvīḥ |<BR>
RV_10,079.03c sasaṃ na pakvam avidac chucantaṃ ririhvāṃsaṃ ripa upasthe antaḥ ||<BR>
RV_10,079.04a tad vām ṛtaṃ rodasī pra bravīmi jāyamāno mātarā garbho atti |<BR>
RV_10,079.04c nāhaṃ devasya martyaś ciketāgnir aṅga vicetāḥ sa pracetāḥ ||<BR>
RV_10,079.05a yo asmā annaṃ tṛṣv ādadhāty ājyair ghṛtair juhoti puṣyati |<BR>
RV_10,079.05c tasmai sahasram akṣabhir vi cakṣe 'gne viśvataḥ pratyaṅṅ asi tvam ||<BR>
RV_10,079.06a kiṃ deveṣu tyaja enaś cakarthāgne pṛcchāmi nu tvām avidvān |<BR>
RV_10,079.06c akrīḷan krīḷan harir attave 'dan vi parvaśaś cakarta gām ivāsiḥ ||<BR>
RV_10,079.07a viṣūco aśvān yuyuje vanejā ṛjītibhī raśanābhir gṛbhītān |<BR>
RV_10,079.07c cakṣade mitro vasubhiḥ sujātaḥ sam ānṛdhe parvabhir vāvṛdhānaḥ ||<BR>
<BR>
RV_10,080.01a agniḥ saptiṃ vājambharaṃ dadāty agnir vīraṃ śrutyaṃ karmaniṣṭhām |<BR>
RV_10,080.01c agnī rodasī vi carat samañjann agnir nārīṃ vīrakukṣim purandhim ||<BR>
RV_10,080.02a agner apnasaḥ samid astu bhadrāgnir mahī rodasī ā viveśa |<BR>
RV_10,080.02c agnir ekaṃ codayat samatsv agnir vṛtrāṇi dayate purūṇi ||<BR>
RV_10,080.03a agnir ha tyaṃ jarataḥ karṇam āvāgnir adbhyo nir adahaj jarūtham |<BR>
RV_10,080.03c agnir atriṃ gharma uruṣyad antar agnir nṛmedham prajayāsṛjat sam ||<BR>
RV_10,080.04a agnir dād draviṇaṃ vīrapeśā agnir ṛṣiṃ yaḥ sahasrā sanoti |<BR>
RV_10,080.04c agnir divi havyam ā tatānāgner dhāmāni vibhṛtā purutrā ||<BR>
RV_10,080.05a agnim ukthair ṛṣayo vi hvayante 'gniṃ naro yāmani bādhitāsaḥ |<BR>
RV_10,080.05c agniṃ vayo antarikṣe patanto 'gniḥ sahasrā pari yāti gonām ||<BR>
RV_10,080.06a agniṃ viśa īḷate mānuṣīr yā agnim manuṣo nahuṣo vi jātāḥ |<BR>
RV_10,080.06c agnir gāndharvīm pathyām ṛtasyāgner gavyūtir ghṛta ā niṣattā ||<BR>
RV_10,080.07a agnaye brahma ṛbhavas tatakṣur agnim mahām avocāmā suvṛktim |<BR>
RV_10,080.07c agne prāva jaritāraṃ yaviṣṭhāgne mahi draviṇam ā yajasva ||<BR>
<BR>
RV_10,081.01a ya imā viśvā bhuvanāni juhvad ṛṣir hotā ny asīdat pitā naḥ |<BR>
RV_10,081.01c sa āśiṣā draviṇam icchamānaḥ prathamacchad avarāṃ ā viveśa ||<BR>
RV_10,081.02a kiṃ svid āsīd adhiṣṭhānam ārambhaṇaṃ katamat svit kathāsīt |<BR>
RV_10,081.02c yato bhūmiṃ janayan viśvakarmā vi dyām aurṇon mahinā viśvacakṣāḥ ||<BR>
RV_10,081.03a viśvataścakṣur uta viśvatomukho viśvatobāhur uta viśvataspāt |<BR>
RV_10,081.03c sam bāhubhyāṃ dhamati sam patatrair dyāvābhūmī janayan deva ekaḥ ||<BR>
RV_10,081.04a kiṃ svid vanaṃ ka u sa vṛkṣa āsa yato dyāvāpṛthivī niṣṭatakṣuḥ |<BR>
RV_10,081.04c manīṣiṇo manasā pṛcchated u tad yad adhyatiṣṭhad bhuvanāni dhārayan ||<BR>
RV_10,081.05a yā te dhāmāni paramāṇi yāvamā yā madhyamā viśvakarmann utemā |<BR>
RV_10,081.05c śikṣā sakhibhyo haviṣi svadhāvaḥ svayaṃ yajasva tanvaṃ vṛdhānaḥ ||<BR>
RV_10,081.06a viśvakarman haviṣā vāvṛdhānaḥ svayaṃ yajasva pṛthivīm uta dyām |<BR>
RV_10,081.06c muhyantv anye abhito janāsa ihāsmākam maghavā sūrir astu ||<BR>
RV_10,081.07a vācas patiṃ viśvakarmāṇam ūtaye manojuvaṃ vāje adyā huvema |<BR>
RV_10,081.07c sa no viśvāni havanāni joṣad viśvaśambhūr avase sādhukarmā ||<BR>
<BR>
RV_10,082.01a cakṣuṣaḥ pitā manasā hi dhīro ghṛtam ene ajanan nannamāne |<BR>
RV_10,082.01c yaded antā adadṛhanta pūrva ād id dyāvāpṛthivī aprathetām ||<BR>
RV_10,082.02a viśvakarmā vimanā ād vihāyā dhātā vidhātā paramota saṃdṛk |<BR>
RV_10,082.02c teṣām iṣṭāni sam iṣā madanti yatrā saptaṛṣīn para ekam āhuḥ ||<BR>
RV_10,082.03a yo naḥ pitā janitā yo vidhātā dhāmāni veda bhuvanāni viśvā |<BR>
RV_10,082.03c yo devānāṃ nāmadhā eka eva taṃ sampraśnam bhuvanā yanty anyā ||<BR>
RV_10,082.04a ta āyajanta draviṇaṃ sam asmā ṛṣayaḥ pūrve jaritāro na bhūnā |<BR>
RV_10,082.04c asūrte sūrte rajasi niṣatte ye bhūtāni samakṛṇvann imāni ||<BR>
RV_10,082.05a paro divā para enā pṛthivyā paro devebhir asurair yad asti |<BR>
RV_10,082.05c kaṃ svid garbham prathamaṃ dadhra āpo yatra devāḥ samapaśyanta viśve ||<BR>
RV_10,082.06a tam id garbham prathamaṃ dadhra āpo yatra devāḥ samagacchanta viśve |<BR>
RV_10,082.06c ajasya nābhāv adhy ekam arpitaṃ yasmin viśvāni bhuvanāni tasthuḥ ||<BR>
RV_10,082.07a na taṃ vidātha ya imā jajānānyad yuṣmākam antaram babhūva |<BR>
RV_10,082.07c nīhāreṇa prāvṛtā jalpyā cāsutṛpa ukthaśāsaś caranti ||<BR>
<BR>
RV_10,083.01a yas te manyo 'vidhad vajra sāyaka saha ojaḥ puṣyati viśvam ānuṣak |<BR>
RV_10,083.01c sāhyāma dāsam āryaṃ tvayā yujā sahaskṛtena sahasā sahasvatā ||<BR>
RV_10,083.02a manyur indro manyur evāsa devo manyur hotā varuṇo jātavedāḥ |<BR>
RV_10,083.02c manyuṃ viśa īḷate mānuṣīr yāḥ pāhi no manyo tapasā sajoṣāḥ ||<BR>
RV_10,083.03a abhīhi manyo tavasas tavīyān tapasā yujā vi jahi śatrūn |<BR>
RV_10,083.03c amitrahā vṛtrahā dasyuhā ca viśvā vasūny ā bharā tvaṃ naḥ ||<BR>
RV_10,083.04a tvaṃ hi manyo abhibhūtyojāḥ svayambhūr bhāmo abhimātiṣāhaḥ |<BR>
RV_10,083.04c viśvacarṣaṇiḥ sahuriḥ sahāvān asmāsv ojaḥ pṛtanāsu dhehi ||<BR>
RV_10,083.05a abhāgaḥ sann apa pareto asmi tava kratvā taviṣasya pracetaḥ |<BR>
RV_10,083.05c taṃ tvā manyo akratur jihīḷāhaṃ svā tanūr baladeyāya mehi ||<BR>
RV_10,083.06a ayaṃ te asmy upa mehy arvāṅ pratīcīnaḥ sahure viśvadhāyaḥ |<BR>
RV_10,083.06c manyo vajrinn abhi mām ā vavṛtsva hanāva dasyūṃr uta bodhy āpeḥ ||<BR>
RV_10,083.07a abhi prehi dakṣiṇato bhavā me 'dhā vṛtrāṇi jaṅghanāva bhūri |<BR>
RV_10,083.07c juhomi te dharuṇam madhvo agram ubhā upāṃśu prathamā pibāva ||<BR>
<BR>
RV_10,084.01a tvayā manyo saratham ārujanto harṣamāṇāso dhṛṣitā marutvaḥ |<BR>
RV_10,084.01c tigmeṣava āyudhā saṃśiśānā abhi pra yantu naro agnirūpāḥ ||<BR>
RV_10,084.02a agnir iva manyo tviṣitaḥ sahasva senānīr naḥ sahure hūta edhi |<BR>
RV_10,084.02c hatvāya śatrūn vi bhajasva veda ojo mimāno vi mṛdho nudasva ||<BR>
RV_10,084.03a sahasva manyo abhimātim asme rujan mṛṇan pramṛṇan prehi śatrūn |<BR>
RV_10,084.03c ugraṃ te pājo nanv ā rurudhre vaśī vaśaṃ nayasa ekaja tvam ||<BR>
RV_10,084.04a eko bahūnām asi manyav īḷito viśaṃ-viśaṃ yudhaye saṃ śiśādhi |<BR>
RV_10,084.04c akṛttaruk tvayā yujā vayaṃ dyumantaṃ ghoṣaṃ vijayāya kṛṇmahe ||<BR>
RV_10,084.05a vijeṣakṛd indra ivānavabravo 'smākam manyo adhipā bhaveha |<BR>
RV_10,084.05c priyaṃ te nāma sahure gṛṇīmasi vidmā tam utsaṃ yata ābabhūtha ||<BR>
RV_10,084.06a ābhūtyā sahajā vajra sāyaka saho bibharṣy abhibhūta uttaram |<BR>
RV_10,084.06c kratvā no manyo saha medy edhi mahādhanasya puruhūta saṃsṛji ||<BR>
RV_10,084.07a saṃsṛṣṭaṃ dhanam ubhayaṃ samākṛtam asmabhyaṃ dattāṃ varuṇaś ca manyuḥ |<BR>
RV_10,084.07c bhiyaṃ dadhānā hṛdayeṣu śatravaḥ parājitāso apa ni layantām ||<BR>
<BR>
RV_10,085.01a satyenottabhitā bhūmiḥ sūryeṇottabhitā dyauḥ |<BR>
RV_10,085.01c ṛtenādityās tiṣṭhanti divi somo adhi śritaḥ ||<BR>
RV_10,085.02a somenādityā balinaḥ somena pṛthivī mahī |<BR>
RV_10,085.02c atho nakṣatrāṇām eṣām upasthe soma āhitaḥ ||<BR>
RV_10,085.03a somam manyate papivān yat sampiṃṣanty oṣadhim |<BR>
RV_10,085.03c somaṃ yam brahmāṇo vidur na tasyāśnāti kaś cana ||<BR>
RV_10,085.04a ācchadvidhānair gupito bārhataiḥ soma rakṣitaḥ |<BR>
RV_10,085.04c grāvṇām ic chṛṇvan tiṣṭhasi na te aśnāti pārthivaḥ ||<BR>
RV_10,085.05a yat tvā deva prapibanti tata ā pyāyase punaḥ |<BR>
RV_10,085.05c vāyuḥ somasya rakṣitā samānām māsa ākṛtiḥ ||<BR>
RV_10,085.06a raibhy āsīd anudeyī nārāśaṃsī nyocanī |<BR>
RV_10,085.06c sūryāyā bhadram id vāso gāthayaiti pariṣkṛtam ||<BR>
RV_10,085.07a cittir ā upabarhaṇaṃ cakṣur ā abhyañjanam |<BR>
RV_10,085.07c dyaur bhūmiḥ kośa āsīd yad ayāt sūryā patim ||<BR>
RV_10,085.08a stomā āsan pratidhayaḥ kurīraṃ chanda opaśaḥ |<BR>
RV_10,085.08c sūryāyā aśvinā varāgnir āsīt purogavaḥ ||<BR>
RV_10,085.09a somo vadhūyur abhavad aśvināstām ubhā varā |<BR>
RV_10,085.09c sūryāṃ yat patye śaṃsantīm manasā savitādadāt ||<BR>
RV_10,085.10a mano asyā ana āsīd dyaur āsīd uta cchadiḥ |<BR>
RV_10,085.10c śukrāv anaḍvāhāv āstāṃ yad ayāt sūryā gṛham ||<BR>
RV_10,085.11a ṛksāmābhyām abhihitau gāvau te sāmanāv itaḥ |<BR>
RV_10,085.11c śrotraṃ te cakre āstāṃ divi panthāś carācāraḥ ||<BR>
RV_10,085.12a śucī te cakre yātyā vyāno akṣa āhataḥ |<BR>
RV_10,085.12c ano manasmayaṃ sūryārohat prayatī patim ||<BR>
RV_10,085.13a sūryāyā vahatuḥ prāgāt savitā yam avāsṛjat |<BR>
RV_10,085.13c aghāsu hanyante gāvo 'rjunyoḥ pary uhyate ||<BR>
RV_10,085.14a yad aśvinā pṛcchamānāv ayātaṃ tricakreṇa vahatuṃ sūryāyāḥ |<BR>
RV_10,085.14c viśve devā anu tad vām ajānan putraḥ pitarāv avṛṇīta pūṣā ||<BR>
RV_10,085.15a yad ayātaṃ śubhas patī vareyaṃ sūryām upa |<BR>
RV_10,085.15c kvaikaṃ cakraṃ vām āsīt kva deṣṭrāya tasthathuḥ ||<BR>
RV_10,085.16a dve te cakre sūrye brahmāṇa ṛtuthā viduḥ |<BR>
RV_10,085.16c athaikaṃ cakraṃ yad guhā tad addhātaya id viduḥ ||<BR>
RV_10,085.17a sūryāyai devebhyo mitrāya varuṇāya ca |<BR>
RV_10,085.17c ye bhūtasya pracetasa idaṃ tebhyo 'karaṃ namaḥ ||<BR>
RV_10,085.18a pūrvāparaṃ carato māyayaitau śiśū krīḷantau pari yāto adhvaram |<BR>
RV_10,085.18c viśvāny anyo bhuvanābhicaṣṭa ṛtūṃr anyo vidadhaj jāyate punaḥ ||<BR>
RV_10,085.19a navo-navo bhavati jāyamāno 'hnāṃ ketur uṣasām ety agram |<BR>
RV_10,085.19c bhāgaṃ devebhyo vi dadhāty āyan pra candramās tirate dīrgham āyuḥ ||<BR>
RV_10,085.20a sukiṃśukaṃ śalmaliṃ viśvarūpaṃ hiraṇyavarṇaṃ suvṛtaṃ sucakram |<BR>
RV_10,085.20c ā roha sūrye amṛtasya lokaṃ syonam patye vahatuṃ kṛṇuṣva ||<BR>
RV_10,085.21a ud īrṣvātaḥ pativatī hy eṣā viśvāvasuṃ namasā gīrbhir īḷe |<BR>
RV_10,085.21c anyām iccha pitṛṣadaṃ vyaktāṃ sa te bhāgo januṣā tasya viddhi ||<BR>
RV_10,085.22a ud īrṣvāto viśvāvaso namaseḷā mahe tvā |<BR>
RV_10,085.22c anyām iccha prapharvyaṃ saṃ jāyām patyā sṛja ||<BR>
RV_10,085.23a anṛkṣarā ṛjavaḥ santu panthā yebhiḥ sakhāyo yanti no vareyam |<BR>
RV_10,085.23c sam aryamā sam bhago no ninīyāt saṃ jāspatyaṃ suyamam astu devāḥ ||<BR>
RV_10,085.24a pra tvā muñcāmi varuṇasya pāśād yena tvābadhnāt savitā suśevaḥ |<BR>
RV_10,085.24c ṛtasya yonau sukṛtasya loke 'riṣṭāṃ tvā saha patyā dadhāmi ||<BR>
RV_10,085.25a preto muñcāmi nāmutaḥ subaddhām amutas karam |<BR>
RV_10,085.25c yatheyam indra mīḍhvaḥ suputrā subhagāsati ||<BR>
RV_10,085.26a pūṣā tveto nayatu hastagṛhyāśvinā tvā pra vahatāṃ rathena |<BR>
RV_10,085.26c gṛhān gaccha gṛhapatnī yathāso vaśinī tvaṃ vidatham ā vadāsi ||<BR>
RV_10,085.27a iha priyam prajayā te sam ṛdhyatām asmin gṛhe gārhapatyāya jāgṛhi |<BR>
RV_10,085.27c enā patyā tanvaṃ saṃ sṛjasvādhā jivrī vidatham ā vadāthaḥ ||<BR>
RV_10,085.28a nīlalohitam bhavati kṛtyāsaktir vy ajyate |<BR>
RV_10,085.28c edhante asyā jñātayaḥ patir bandheṣu badhyate ||<BR>
RV_10,085.29a parā dehi śāmulyam brahmabhyo vi bhajā vasu |<BR>
RV_10,085.29c kṛtyaiṣā padvatī bhūtvy ā jāyā viśate patim ||<BR>
RV_10,085.30a aśrīrā tanūr bhavati ruśatī pāpayāmuyā |<BR>
RV_10,085.30c patir yad vadhvo vāsasā svam aṅgam abhidhitsate ||<BR>
RV_10,085.31a ye vadhvaś candraṃ vahatuṃ yakṣmā yanti janād anu |<BR>
RV_10,085.31c punas tān yajñiyā devā nayantu yata āgatāḥ ||<BR>
RV_10,085.32a mā vidan paripanthino ya āsīdanti dampatī |<BR>
RV_10,085.32c sugebhir durgam atītām apa drāntv arātayaḥ ||<BR>
RV_10,085.33a sumaṅgalīr iyaṃ vadhūr imāṃ sameta paśyata |<BR>
RV_10,085.33c saubhāgyam asyai dattvāyāthāstaṃ vi paretana ||<BR>
RV_10,085.34a tṛṣṭam etat kaṭukam etad apāṣṭhavad viṣavan naitad attave |<BR>
RV_10,085.34c sūryāṃ yo brahmā vidyāt sa id vādhūyam arhati ||<BR>
RV_10,085.35a āśasanaṃ viśasanam atho adhivikartanam |<BR>
RV_10,085.35c sūryāyāḥ paśya rūpāṇi tāni brahmā tu śundhati ||<BR>
RV_10,085.36a gṛbhṇāmi te saubhagatvāya hastam mayā patyā jaradaṣṭir yathāsaḥ |<BR>
RV_10,085.36c bhago aryamā savitā purandhir mahyaṃ tvādur gārhapatyāya devāḥ ||<BR>
RV_10,085.37a tām pūṣañ chivatamām erayasva yasyām bījam manuṣyā vapanti |<BR>
RV_10,085.37c yā na ūrū uśatī viśrayāte yasyām uśantaḥ praharāma śepam ||<BR>
RV_10,085.38a tubhyam agre pary avahan sūryāṃ vahatunā saha |<BR>
RV_10,085.38c punaḥ patibhyo jāyāṃ dā agne prajayā saha ||<BR>
RV_10,085.39a punaḥ patnīm agnir adād āyuṣā saha varcasā |<BR>
RV_10,085.39c dīrghāyur asyā yaḥ patir jīvāti śaradaḥ śatam ||<BR>
RV_10,085.40a somaḥ prathamo vivide gandharvo vivida uttaraḥ |<BR>
RV_10,085.40c tṛtīyo agniṣ ṭe patis turīyas te manuṣyajāḥ ||<BR>
RV_10,085.41a somo dadad gandharvāya gandharvo dadad agnaye |<BR>
RV_10,085.41c rayiṃ ca putrāṃś cādād agnir mahyam atho imām ||<BR>
RV_10,085.42a ihaiva stam mā vi yauṣṭaṃ viśvam āyur vy aśnutam |<BR>
RV_10,085.42c krīḷantau putrair naptṛbhir modamānau sve gṛhe ||<BR>
RV_10,085.43a ā naḥ prajāṃ janayatu prajāpatir ājarasāya sam anaktv aryamā |<BR>
RV_10,085.43c adurmaṅgalīḥ patilokam ā viśa śaṃ no bhava dvipade śaṃ catuṣpade ||<BR>
RV_10,085.44a aghoracakṣur apatighny edhi śivā paśubhyaḥ sumanāḥ suvarcāḥ |<BR>
RV_10,085.44c vīrasūr devakāmā syonā śaṃ no bhava dvipade śaṃ catuṣpade ||<BR>
RV_10,085.45a imāṃ tvam indra mīḍhvaḥ suputrāṃ subhagāṃ kṛṇu |<BR>
RV_10,085.45c daśāsyām putrān ā dhehi patim ekādaśaṃ kṛdhi ||<BR>
RV_10,085.46a samrājñī śvaśure bhava samrājñī śvaśrvām bhava |<BR>
RV_10,085.46c nanāndari samrājñī bhava samrājñī adhi devṛṣu ||<BR>
RV_10,085.47a sam añjantu viśve devāḥ sam āpo hṛdayāni nau |<BR>
RV_10,085.47c sam mātariśvā saṃ dhātā sam u deṣṭrī dadhātu nau ||<BR>
<BR>
RV_10,086.01a vi hi sotor asṛkṣata nendraṃ devam amaṃsata |<BR>
RV_10,086.01c yatrāmadad vṛṣākapir aryaḥ puṣṭeṣu matsakhā viśvasmād indra uttaraḥ ||<BR>
RV_10,086.02a parā hīndra dhāvasi vṛṣākaper ati vyathiḥ |<BR>
RV_10,086.02c no aha pra vindasy anyatra somapītaye viśvasmād indra uttaraḥ ||<BR>
RV_10,086.03a kim ayaṃ tvāṃ vṛṣākapiś cakāra harito mṛgaḥ |<BR>
RV_10,086.03c yasmā irasyasīd u nv aryo vā puṣṭimad vasu viśvasmād indra uttaraḥ ||<BR>
RV_10,086.04a yam imaṃ tvaṃ vṛṣākapim priyam indrābhirakṣasi |<BR>
RV_10,086.04c śvā nv asya jambhiṣad api karṇe varāhayur viśvasmād indra uttaraḥ ||<BR>
RV_10,086.05a priyā taṣṭāni me kapir vyaktā vy adūduṣat |<BR>
RV_10,086.05c śiro nv asya rāviṣaṃ na sugaṃ duṣkṛte bhuvaṃ viśvasmād indra uttaraḥ ||<BR>
RV_10,086.06a na mat strī subhasattarā na suyāśutarā bhuvat |<BR>
RV_10,086.06c na mat praticyavīyasī na sakthy udyamīyasī viśvasmād indra uttaraḥ ||<BR>
RV_10,086.07a uve amba sulābhike yathevāṅga bhaviṣyati |<BR>
RV_10,086.07c bhasan me amba sakthi me śiro me vīva hṛṣyati viśvasmād indra uttaraḥ ||<BR>
RV_10,086.08a kiṃ subāho svaṅgure pṛthuṣṭo pṛthujāghane |<BR>
RV_10,086.08c kiṃ śūrapatni nas tvam abhy amīṣi vṛṣākapiṃ viśvasmād indra uttaraḥ ||<BR>
RV_10,086.09a avīrām iva mām ayaṃ śarārur abhi manyate |<BR>
RV_10,086.09c utāham asmi vīriṇīndrapatnī marutsakhā viśvasmād indra uttaraḥ ||<BR>
RV_10,086.10a saṃhotraṃ sma purā nārī samanaṃ vāva gacchati |<BR>
RV_10,086.10c vedhā ṛtasya vīriṇīndrapatnī mahīyate viśvasmād indra uttaraḥ ||<BR>
RV_10,086.11a indrāṇīm āsu nāriṣu subhagām aham aśravam |<BR>
RV_10,086.11c nahy asyā aparaṃ cana jarasā marate patir viśvasmād indra uttaraḥ ||<BR>
RV_10,086.12a nāham indrāṇi rāraṇa sakhyur vṛṣākaper ṛte |<BR>
RV_10,086.12c yasyedam apyaṃ haviḥ priyaṃ deveṣu gacchati viśvasmād indra uttaraḥ ||<BR>
RV_10,086.13a vṛṣākapāyi revati suputra ād u susnuṣe |<BR>
RV_10,086.13c ghasat ta indra ukṣaṇaḥ priyaṃ kācitkaraṃ havir viśvasmād indra uttaraḥ ||<BR>
RV_10,086.14a ukṣṇo hi me pañcadaśa sākam pacanti viṃśatim |<BR>
RV_10,086.14c utāham admi pīva id ubhā kukṣī pṛṇanti me viśvasmād indra uttaraḥ ||<BR>
RV_10,086.15a vṛṣabho na tigmaśṛṅgo 'ntar yūtheṣu roruvat |<BR>
RV_10,086.15c manthas ta indra śaṃ hṛde yaṃ te sunoti bhāvayur viśvasmād indra uttaraḥ ||<BR>
RV_10,086.16a na seśe yasya rambate 'ntarā sakthyā kapṛt |<BR>
RV_10,086.16c sed īśe yasya romaśaṃ niṣeduṣo vijṛmbhate viśvasmād indra uttaraḥ ||<BR>
RV_10,086.17a na seśe yasya romaśaṃ niṣeduṣo vijṛmbhate |<BR>
RV_10,086.17c sed īśe yasya rambate 'ntarā sakthyā kapṛd viśvasmād indra uttaraḥ ||<BR>
RV_10,086.18a ayam indra vṛṣākapiḥ parasvantaṃ hataṃ vidat |<BR>
RV_10,086.18c asiṃ sūnāṃ navaṃ carum ād edhasyāna ācitaṃ viśvasmād indra uttaraḥ ||<BR>
RV_10,086.19a ayam emi vicākaśad vicinvan dāsam āryam |<BR>
RV_10,086.19c pibāmi pākasutvano 'bhi dhīram acākaśaṃ viśvasmād indra uttaraḥ ||<BR>
RV_10,086.20a dhanva ca yat kṛntatraṃ ca kati svit tā vi yojanā |<BR>
RV_10,086.20c nedīyaso vṛṣākape 'stam ehi gṛhāṃ upa viśvasmād indra uttaraḥ ||<BR>
RV_10,086.21a punar ehi vṛṣākape suvitā kalpayāvahai |<BR>
RV_10,086.21c ya eṣa svapnanaṃśano 'stam eṣi pathā punar viśvasmād indra uttaraḥ ||<BR>
RV_10,086.22a yad udañco vṛṣākape gṛham indrājagantana |<BR>
RV_10,086.22c kva sya pulvagho mṛgaḥ kam agañ janayopano viśvasmād indra uttaraḥ ||<BR>
RV_10,086.23a parśur ha nāma mānavī sākaṃ sasūva viṃśatim |<BR>
RV_10,086.23c bhadram bhala tyasyā abhūd yasyā udaram āmayad viśvasmād indra uttaraḥ ||<BR>
<BR>
RV_10,087.01a rakṣohaṇaṃ vājinam ā jigharmi mitram prathiṣṭham upa yāmi śarma |<BR>
RV_10,087.01c śiśāno agniḥ kratubhiḥ samiddhaḥ sa no divā sa riṣaḥ pātu naktam ||<BR>
RV_10,087.02a ayodaṃṣṭro arciṣā yātudhānān upa spṛśa jātavedaḥ samiddhaḥ |<BR>
RV_10,087.02c ā jihvayā mūradevān rabhasva kravyādo vṛktvy api dhatsvāsan ||<BR>
RV_10,087.03a ubhobhayāvinn upa dhehi daṃṣṭrā hiṃsraḥ śiśāno 'varam paraṃ ca |<BR>
RV_10,087.03c utāntarikṣe pari yāhi rājañ jambhaiḥ saṃ dhehy abhi yātudhānān ||<BR>
RV_10,087.04a yajñair iṣūḥ saṃnamamāno agne vācā śalyāṃ aśanibhir dihānaḥ |<BR>
RV_10,087.04c tābhir vidhya hṛdaye yātudhānān pratīco bāhūn prati bhaṅdhy eṣām ||<BR>
RV_10,087.05a agne tvacaṃ yātudhānasya bhindhi hiṃsrāśanir harasā hantv enam |<BR>
RV_10,087.05c pra parvāṇi jātavedaḥ śṛṇīhi kravyāt kraviṣṇur vi cinotu vṛkṇam ||<BR>
RV_10,087.06a yatredānīm paśyasi jātavedas tiṣṭhantam agna uta vā carantam |<BR>
RV_10,087.06c yad vāntarikṣe pathibhiḥ patantaṃ tam astā vidhya śarvā śiśānaḥ ||<BR>
RV_10,087.07a utālabdhaṃ spṛṇuhi jātaveda ālebhānād ṛṣṭibhir yātudhānāt |<BR>
RV_10,087.07c agne pūrvo ni jahi śośucāna āmādaḥ kṣviṅkās tam adantv enīḥ ||<BR>
RV_10,087.08a iha pra brūhi yatamaḥ so agne yo yātudhāno ya idaṃ kṛṇoti |<BR>
RV_10,087.08c tam ā rabhasva samidhā yaviṣṭha nṛcakṣasaś cakṣuṣe randhayainam ||<BR>
RV_10,087.09a tīkṣṇenāgne cakṣuṣā rakṣa yajñam prāñcaṃ vasubhyaḥ pra ṇaya pracetaḥ |<BR>
RV_10,087.09c hiṃsraṃ rakṣāṃsy abhi śośucānam mā tvā dabhan yātudhānā nṛcakṣaḥ ||<BR>
RV_10,087.10a nṛcakṣā rakṣaḥ pari paśya vikṣu tasya trīṇi prati śṛṇīhy agrā |<BR>
RV_10,087.10c tasyāgne pṛṣṭīr harasā śṛṇīhi tredhā mūlaṃ yātudhānasya vṛśca ||<BR>
RV_10,087.11a trir yātudhānaḥ prasitiṃ ta etv ṛtaṃ yo agne anṛtena hanti |<BR>
RV_10,087.11c tam arciṣā sphūrjayañ jātavedaḥ samakṣam enaṃ gṛṇate ni vṛṅdhi ||<BR>
RV_10,087.12a tad agne cakṣuḥ prati dhehi rebhe śaphārujaṃ yena paśyasi yātudhānam |<BR>
RV_10,087.12c atharvavaj jyotiṣā daivyena satyaṃ dhūrvantam acitaṃ ny oṣa ||<BR>
RV_10,087.13a yad agne adya mithunā śapāto yad vācas tṛṣṭaṃ janayanta rebhāḥ |<BR>
RV_10,087.13c manyor manasaḥ śaravyā jāyate yā tayā vidhya hṛdaye yātudhānān ||<BR>
RV_10,087.14a parā śṛṇīhi tapasā yātudhānān parāgne rakṣo harasā śṛṇīhi |<BR>
RV_10,087.14c parārciṣā mūradevāñ chṛṇīhi parāsutṛpo abhi śośucānaḥ ||<BR>
RV_10,087.15a parādya devā vṛjinaṃ śṛṇantu pratyag enaṃ śapathā yantu tṛṣṭāḥ |<BR>
RV_10,087.15c vācāstenaṃ śarava ṛcchantu marman viśvasyaitu prasitiṃ yātudhānaḥ ||<BR>
RV_10,087.16a yaḥ pauruṣeyeṇa kraviṣā samaṅkte yo aśvyena paśunā yātudhānaḥ |<BR>
RV_10,087.16c yo aghnyāyā bharati kṣīram agne teṣāṃ śīrṣāṇi harasāpi vṛśca ||<BR>
RV_10,087.17a saṃvatsarīṇam paya usriyāyās tasya māśīd yātudhāno nṛcakṣaḥ |<BR>
RV_10,087.17c pīyūṣam agne yatamas titṛpsāt tam pratyañcam arciṣā vidhya marman ||<BR>
RV_10,087.18a viṣaṃ gavāṃ yātudhānāḥ pibantv ā vṛścyantām aditaye durevāḥ |<BR>
RV_10,087.18c parainān devaḥ savitā dadātu parā bhāgam oṣadhīnāṃ jayantām ||<BR>
RV_10,087.19a sanād agne mṛṇasi yātudhānān na tvā rakṣāṃsi pṛtanāsu jigyuḥ |<BR>
RV_10,087.19c anu daha sahamūrān kravyādo mā te hetyā mukṣata daivyāyāḥ ||<BR>
RV_10,087.20a tvaṃ no agne adharād udaktāt tvam paścād uta rakṣā purastāt |<BR>
RV_10,087.20c prati te te ajarāsas tapiṣṭhā aghaśaṃsaṃ śośucato dahantu ||<BR>
RV_10,087.21a paścāt purastād adharād udaktāt kaviḥ kāvyena pari pāhi rājan |<BR>
RV_10,087.21c sakhe sakhāyam ajaro jarimṇe 'gne martāṃ amartyas tvaṃ naḥ ||<BR>
RV_10,087.22a pari tvāgne puraṃ vayaṃ vipraṃ sahasya dhīmahi |<BR>
RV_10,087.22c dhṛṣadvarṇaṃ dive-dive hantāram bhaṅgurāvatām ||<BR>
RV_10,087.23a viṣeṇa bhaṅgurāvataḥ prati ṣma rakṣaso daha |<BR>
RV_10,087.23c agne tigmena śociṣā tapuragrābhir ṛṣṭibhiḥ ||<BR>
RV_10,087.24a praty agne mithunā daha yātudhānā kimīdinā |<BR>
RV_10,087.24c saṃ tvā śiśāmi jāgṛhy adabdhaṃ vipra manmabhiḥ ||<BR>
RV_10,087.25a praty agne harasā haraḥ śṛṇīhi viśvataḥ prati |<BR>
RV_10,087.25c yātudhānasya rakṣaso balaṃ vi ruja vīryam ||<BR>
<BR>
RV_10,088.01a haviṣ pāntam ajaraṃ svarvidi divispṛśy āhutaṃ juṣṭam agnau |<BR>
RV_10,088.01c tasya bharmaṇe bhuvanāya devā dharmaṇe kaṃ svadhayā paprathanta ||<BR>
RV_10,088.02a gīrṇam bhuvanaṃ tamasāpagūḷham āviḥ svar abhavaj jāte agnau |<BR>
RV_10,088.02c tasya devāḥ pṛthivī dyaur utāpo 'raṇayann oṣadhīḥ sakhye asya ||<BR>
RV_10,088.03a devebhir nv iṣito yajñiyebhir agniṃ stoṣāṇy ajaram bṛhantam |<BR>
RV_10,088.03c yo bhānunā pṛthivīṃ dyām utemām ātatāna rodasī antarikṣam ||<BR>
RV_10,088.04a yo hotāsīt prathamo devajuṣṭo yaṃ samāñjann ājyenā vṛṇānāḥ |<BR>
RV_10,088.04c sa patatrītvaraṃ sthā jagad yac chvātram agnir akṛṇoj jātavedāḥ ||<BR>
RV_10,088.05a yaj jātavedo bhuvanasya mūrdhann atiṣṭho agne saha rocanena |<BR>
RV_10,088.05c taṃ tvāhema matibhir gīrbhir ukthaiḥ sa yajñiyo abhavo rodasiprāḥ ||<BR>
RV_10,088.06a mūrdhā bhuvo bhavati naktam agnis tataḥ sūryo jāyate prātar udyan |<BR>
RV_10,088.06c māyām ū tu yajñiyānām etām apo yat tūrṇiś carati prajānan ||<BR>
RV_10,088.07a dṛśenyo yo mahinā samiddho 'rocata diviyonir vibhāvā |<BR>
RV_10,088.07c tasminn agnau sūktavākena devā havir viśva ājuhavus tanūpāḥ ||<BR>
RV_10,088.08a sūktavākam prathamam ād id agnim ād id dhavir ajanayanta devāḥ |<BR>
RV_10,088.08c sa eṣāṃ yajño abhavat tanūpās taṃ dyaur veda tam pṛthivī tam āpaḥ ||<BR>
RV_10,088.09a yaṃ devāso 'janayantāgniṃ yasminn ājuhavur bhuvanāni viśvā |<BR>
RV_10,088.09c so arciṣā pṛthivīṃ dyām utemām ṛjūyamāno atapan mahitvā ||<BR>
RV_10,088.10a stomena hi divi devāso agnim ajījanañ chaktibhī rodasiprām |<BR>
RV_10,088.10c tam ū akṛṇvan tredhā bhuve kaṃ sa oṣadhīḥ pacati viśvarūpāḥ ||<BR>
RV_10,088.11a yaded enam adadhur yajñiyāso divi devāḥ sūryam āditeyam |<BR>
RV_10,088.11c yadā cariṣṇū mithunāv abhūtām ād it prāpaśyan bhuvanāni viśvā ||<BR>
RV_10,088.12a viśvasmā agnim bhuvanāya devā vaiśvānaraṃ ketum ahnām akṛṇvan |<BR>
RV_10,088.12c ā yas tatānoṣaso vibhātīr apo ūrṇoti tamo arciṣā yan ||<BR>
RV_10,088.13a vaiśvānaraṃ kavayo yajñiyāso 'gniṃ devā ajanayann ajuryam |<BR>
RV_10,088.13c nakṣatram pratnam aminac cariṣṇu yakṣasyādhyakṣaṃ taviṣam bṛhantam ||<BR>
RV_10,088.14a vaiśvānaraṃ viśvahā dīdivāṃsam mantrair agniṃ kavim acchā vadāmaḥ |<BR>
RV_10,088.14c yo mahimnā paribabhūvorvī utāvastād uta devaḥ parastāt ||<BR>
RV_10,088.15a dve srutī aśṛṇavam pitṝṇām ahaṃ devānām uta martyānām |<BR>
RV_10,088.15c tābhyām idaṃ viśvam ejat sam eti yad antarā pitaram mātaraṃ ca ||<BR>
RV_10,088.16a dve samīcī bibhṛtaś carantaṃ śīrṣato jātam manasā vimṛṣṭam |<BR>
RV_10,088.16c sa pratyaṅ viśvā bhuvanāni tasthāv aprayucchan taraṇir bhrājamānaḥ ||<BR>
RV_10,088.17a yatrā vadete avaraḥ paraś ca yajñanyoḥ kataro nau vi veda |<BR>
RV_10,088.17c ā śekur it sadhamādaṃ sakhāyo nakṣanta yajñaṃ ka idaṃ vi vocat ||<BR>
RV_10,088.18a katy agnayaḥ kati sūryāsaḥ katy uṣāsaḥ katy u svid āpaḥ |<BR>
RV_10,088.18c nopaspijaṃ vaḥ pitaro vadāmi pṛcchāmi vaḥ kavayo vidmane kam ||<BR>
RV_10,088.19a yāvanmātram uṣaso na pratīkaṃ suparṇyo vasate mātariśvaḥ |<BR>
RV_10,088.19c tāvad dadhāty upa yajñam āyan brāhmaṇo hotur avaro niṣīdan ||<BR>
<BR>
RV_10,089.01a indraṃ stavā nṛtamaṃ yasya mahnā vibabādhe rocanā vi jmo antān |<BR>
RV_10,089.01c ā yaḥ paprau carṣaṇīdhṛd varobhiḥ pra sindhubhyo riricāno mahitvā ||<BR>
RV_10,089.02a sa sūryaḥ pary urū varāṃsy endro vavṛtyād rathyeva cakrā |<BR>
RV_10,089.02c atiṣṭhantam apasyaṃ na sargaṃ kṛṣṇā tamāṃsi tviṣyā jaghāna ||<BR>
RV_10,089.03a samānam asmā anapāvṛd arca kṣmayā divo asamam brahma navyam |<BR>
RV_10,089.03c vi yaḥ pṛṣṭheva janimāny arya indraś cikāya na sakhāyam īṣe ||<BR>
RV_10,089.04a indrāya giro aniśitasargā apaḥ prerayaṃ sagarasya budhnāt |<BR>
RV_10,089.04c yo akṣeṇeva cakriyā śacībhir viṣvak tastambha pṛthivīm uta dyām ||<BR>
RV_10,089.05a āpāntamanyus tṛpalaprabharmā dhuniḥ śimīvāñ charumāṃ ṛjīṣī |<BR>
RV_10,089.05c somo viśvāny atasā vanāni nārvāg indram pratimānāni debhuḥ ||<BR>
RV_10,089.06a na yasya dyāvāpṛthivī na dhanva nāntarikṣaṃ nādrayaḥ somo akṣāḥ |<BR>
RV_10,089.06c yad asya manyur adhinīyamānaḥ śṛṇāti vīḷu rujati sthirāṇi ||<BR>
RV_10,089.07a jaghāna vṛtraṃ svadhitir vaneva ruroja puro aradan na sindhūn |<BR>
RV_10,089.07c bibheda giriṃ navam in na kumbham ā gā indro akṛṇuta svayugbhiḥ ||<BR>
RV_10,089.08a tvaṃ ha tyad ṛṇayā indra dhīro 'sir na parva vṛjinā śṛṇāsi |<BR>
RV_10,089.08c pra ye mitrasya varuṇasya dhāma yujaṃ na janā minanti mitram ||<BR>
RV_10,089.09a pra ye mitram prāryamaṇaṃ durevāḥ pra saṃgiraḥ pra varuṇam minanti |<BR>
RV_10,089.09c ny amitreṣu vadham indra tumraṃ vṛṣan vṛṣāṇam aruṣaṃ śiśīhi ||<BR>
RV_10,089.10a indro diva indra īśe pṛthivyā indro apām indra it parvatānām |<BR>
RV_10,089.10c indro vṛdhām indra in medhirāṇām indraḥ kṣeme yoge havya indraḥ ||<BR>
RV_10,089.11a prāktubhya indraḥ pra vṛdho ahabhyaḥ prāntarikṣāt pra samudrasya dhāseḥ |<BR>
RV_10,089.11c pra vātasya prathasaḥ pra jmo antāt pra sindhubhyo ririce pra kṣitibhyaḥ ||<BR>
RV_10,089.12a pra śośucatyā uṣaso na ketur asinvā te vartatām indra hetiḥ |<BR>
RV_10,089.12c aśmeva vidhya diva ā sṛjānas tapiṣṭhena heṣasā droghamitrān ||<BR>
RV_10,089.13a anv aha māsā anv id vanāny anv oṣadhīr anu parvatāsaḥ |<BR>
RV_10,089.13c anv indraṃ rodasī vāvaśāne anv āpo ajihata jāyamānam ||<BR>
RV_10,089.14a karhi svit sā ta indra cetyāsad aghasya yad bhinado rakṣa eṣat |<BR>
RV_10,089.14c mitrakruvo yac chasane na gāvaḥ pṛthivyā āpṛg amuyā śayante ||<BR>
RV_10,089.15a śatrūyanto abhi ye nas tatasre mahi vrādhanta ogaṇāsa indra |<BR>
RV_10,089.15c andhenāmitrās tamasā sacantāṃ sujyotiṣo aktavas tāṃ abhi ṣyuḥ ||<BR>
RV_10,089.16a purūṇi hi tvā savanā janānām brahmāṇi mandan gṛṇatām ṛṣīṇām |<BR>
RV_10,089.16c imām āghoṣann avasā sahūtiṃ tiro viśvāṃ arcato yāhy arvāṅ ||<BR>
RV_10,089.17a evā te vayam indra bhuñjatīnāṃ vidyāma sumatīnāṃ navānām |<BR>
RV_10,089.17c vidyāma vastor avasā gṛṇanto viśvāmitrā uta ta indra nūnam ||<BR>
RV_10,089.18a śunaṃ huvema maghavānam indram asmin bhare nṛtamaṃ vājasātau |<BR>
RV_10,089.18c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||<BR>
<BR>
RV_10,090.01a sahasraśīrṣā puruṣaḥ sahasrākṣaḥ sahasrapāt |<BR>
RV_10,090.01c sa bhūmiṃ viśvato vṛtvāty atiṣṭhad daśāṅgulam ||<BR>
RV_10,090.02a puruṣa evedaṃ sarvaṃ yad bhūtaṃ yac ca bhavyam |<BR>
RV_10,090.02c utāmṛtatvasyeśāno yad annenātirohati ||<BR>
RV_10,090.03a etāvān asya mahimāto jyāyāṃś ca pūruṣaḥ |<BR>
RV_10,090.03c pādo 'sya viśvā bhūtāni tripād asyāmṛtaṃ divi ||<BR>
RV_10,090.04a tripād ūrdhva ud ait puruṣaḥ pādo 'syehābhavat punaḥ |<BR>
RV_10,090.04c tato viṣvaṅ vy akrāmat sāśanānaśane abhi ||<BR>
RV_10,090.05a tasmād virāḷ ajāyata virājo adhi pūruṣaḥ |<BR>
RV_10,090.05c sa jāto aty aricyata paścād bhūmim atho puraḥ ||<BR>
RV_10,090.06a yat puruṣeṇa haviṣā devā yajñam atanvata |<BR>
RV_10,090.06c vasanto asyāsīd ājyaṃ grīṣma idhmaḥ śarad dhaviḥ ||<BR>
RV_10,090.07a taṃ yajñam barhiṣi praukṣan puruṣaṃ jātam agrataḥ |<BR>
RV_10,090.07c tena devā ayajanta sādhyā ṛṣayaś ca ye ||<BR>
RV_10,090.08a tasmād yajñāt sarvahutaḥ sambhṛtam pṛṣadājyam |<BR>
RV_10,090.08c paśūn tāṃś cakre vāyavyān āraṇyān grāmyāś ca ye ||<BR>
RV_10,090.09a tasmād yajñāt sarvahuta ṛcaḥ sāmāni jajñire |<BR>
RV_10,090.09c chandāṃsi jajñire tasmād yajus tasmād ajāyata ||<BR>
RV_10,090.10a tasmād aśvā ajāyanta ye ke cobhayādataḥ |<BR>
RV_10,090.10c gāvo ha jajñire tasmāt tasmāj jātā ajāvayaḥ ||<BR>
RV_10,090.11a yat puruṣaṃ vy adadhuḥ katidhā vy akalpayan |<BR>
RV_10,090.11c mukhaṃ kim asya kau bāhū kā ūrū pādā ucyete ||<BR>
RV_10,090.12a brāhmaṇo 'sya mukham āsīd bāhū rājanyaḥ kṛtaḥ |<BR>
RV_10,090.12c ūrū tad asya yad vaiśyaḥ padbhyāṃ śūdro ajāyata ||<BR>
RV_10,090.13a candramā manaso jātaś cakṣoḥ sūryo ajāyata |<BR>
RV_10,090.13c mukhād indraś cāgniś ca prāṇād vāyur ajāyata ||<BR>
RV_10,090.14a nābhyā āsīd antarikṣaṃ śīrṣṇo dyauḥ sam avartata |<BR>
RV_10,090.14c padbhyām bhūmir diśaḥ śrotrāt tathā lokāṃ akalpayan ||<BR>
RV_10,090.15a saptāsyāsan paridhayas triḥ sapta samidhaḥ kṛtāḥ |<BR>
RV_10,090.15c devā yad yajñaṃ tanvānā abadhnan puruṣam paśum ||<BR>
RV_10,090.16a yajñena yajñam ayajanta devās tāni dharmāṇi prathamāny āsan |<BR>
RV_10,090.16c te ha nākam mahimānaḥ sacanta yatra pūrve sādhyāḥ santi devāḥ ||<BR>
<BR>
RV_10,091.01a saṃ jāgṛvadbhir jaramāṇa idhyate dame damūnā iṣayann iḷas pade |<BR>
RV_10,091.01c viśvasya hotā haviṣo vareṇyo vibhur vibhāvā suṣakhā sakhīyate ||<BR>
RV_10,091.02a sa darśataśrīr atithir gṛhe-gṛhe vane-vane śiśriye takvavīr iva |<BR>
RV_10,091.02c janaṃ-janaṃ janyo nāti manyate viśa ā kṣeti viśyo viśaṃ-viśam ||<BR>
RV_10,091.03a sudakṣo dakṣaiḥ kratunāsi sukratur agne kaviḥ kāvyenāsi viśvavit |<BR>
RV_10,091.03c vasur vasūnāṃ kṣayasi tvam eka id dyāvā ca yāni pṛthivī ca puṣyataḥ ||<BR>
RV_10,091.04a prajānann agne tava yonim ṛtviyam iḷāyās pade ghṛtavantam āsadaḥ |<BR>
RV_10,091.04c ā te cikitra uṣasām ivetayo 'repasaḥ sūryasyeva raśmayaḥ ||<BR>
RV_10,091.05a tava śriyo varṣyasyeva vidyutaś citrāś cikitra uṣasāṃ na ketavaḥ |<BR>
RV_10,091.05c yad oṣadhīr abhisṛṣṭo vanāni ca pari svayaṃ cinuṣe annam āsye ||<BR>
RV_10,091.06a tam oṣadhīr dadhire garbham ṛtviyaṃ tam āpo agniṃ janayanta mātaraḥ |<BR>
RV_10,091.06c tam it samānaṃ vaninaś ca vīrudho 'ntarvatīś ca suvate ca viśvahā ||<BR>
RV_10,091.07a vātopadhūta iṣito vaśāṃ anu tṛṣu yad annā veviṣad vitiṣṭhase |<BR>
RV_10,091.07c ā te yatante rathyo yathā pṛthak chardhāṃsy agne ajarāṇi dhakṣataḥ ||<BR>
RV_10,091.08a medhākāraṃ vidathasya prasādhanam agniṃ hotāram paribhūtamam matim |<BR>
RV_10,091.08c tam id arbhe haviṣy ā samānam it tam in mahe vṛṇate nānyaṃ tvat ||<BR>
RV_10,091.09a tvām id atra vṛṇate tvāyavo hotāram agne vidatheṣu vedhasaḥ |<BR>
RV_10,091.09c yad devayanto dadhati prayāṃsi te haviṣmanto manavo vṛktabarhiṣaḥ ||<BR>
RV_10,091.10a tavāgne hotraṃ tava potram ṛtviyaṃ tava neṣṭraṃ tvam agnid ṛtāyataḥ |<BR>
RV_10,091.10c tava praśāstraṃ tvam adhvarīyasi brahmā cāsi gṛhapatiś ca no dame ||<BR>
RV_10,091.11a yas tubhyam agne amṛtāya martyaḥ samidhā dāśad uta vā haviṣkṛti |<BR>
RV_10,091.11c tasya hotā bhavasi yāsi dūtyam upa brūṣe yajasy adhvarīyasi ||<BR>
RV_10,091.12a imā asmai matayo vāco asmad āṃ ṛco giraḥ suṣṭutayaḥ sam agmata |<BR>
RV_10,091.12c vasūyavo vasave jātavedase vṛddhāsu cid vardhano yāsu cākanat ||<BR>
RV_10,091.13a imām pratnāya suṣṭutiṃ navīyasīṃ voceyam asmā uśate śṛṇotu naḥ |<BR>
RV_10,091.13c bhūyā antarā hṛdy asya nispṛśe jāyeva patya uśatī suvāsāḥ ||<BR>
RV_10,091.14a yasminn aśvāsa ṛṣabhāsa ukṣaṇo vaśā meṣā avasṛṣṭāsa āhutāḥ |<BR>
RV_10,091.14c kīlālape somapṛṣṭhāya vedhase hṛdā matiṃ janaye cārum agnaye ||<BR>
RV_10,091.15a ahāvy agne havir āsye te srucīva ghṛtaṃ camvīva somaḥ |<BR>
RV_10,091.15c vājasaniṃ rayim asme suvīram praśastaṃ dhehi yaśasam bṛhantam ||<BR>
<BR>
RV_10,092.01a yajñasya vo rathyaṃ viśpatiṃ viśāṃ hotāram aktor atithiṃ vibhāvasum |<BR>
RV_10,092.01c śocañ chuṣkāsu hariṇīṣu jarbhurad vṛṣā ketur yajato dyām aśāyata ||<BR>
RV_10,092.02a imam añjaspām ubhaye akṛṇvata dharmāṇam agniṃ vidathasya sādhanam |<BR>
RV_10,092.02c aktuṃ na yahvam uṣasaḥ purohitaṃ tanūnapātam aruṣasya niṃsate ||<BR>
RV_10,092.03a baḷ asya nīthā vi paṇeś ca manmahe vayā asya prahutā āsur attave |<BR>
RV_10,092.03c yadā ghorāso amṛtatvam āśatād ij janasya daivyasya carkiran ||<BR>
RV_10,092.04a ṛtasya hi prasitir dyaur uru vyaco namo mahy aramatiḥ panīyasī |<BR>
RV_10,092.04c indro mitro varuṇaḥ saṃ cikitrire 'tho bhagaḥ savitā pūtadakṣasaḥ ||<BR>
RV_10,092.05a pra rudreṇa yayinā yanti sindhavas tiro mahīm aramatiṃ dadhanvire |<BR>
RV_10,092.05c yebhiḥ parijmā pariyann uru jrayo vi roruvaj jaṭhare viśvam ukṣate ||<BR>
RV_10,092.06a krāṇā rudrā maruto viśvakṛṣṭayo divaḥ śyenāso asurasya nīḷayaḥ |<BR>
RV_10,092.06c tebhiś caṣṭe varuṇo mitro aryamendro devebhir arvaśebhir arvaśaḥ ||<BR>
RV_10,092.07a indre bhujaṃ śaśamānāsa āśata sūro dṛśīke vṛṣaṇaś ca pauṃsye |<BR>
RV_10,092.07c pra ye nv asyārhaṇā tatakṣire yujaṃ vajraṃ nṛṣadaneṣu kāravaḥ ||<BR>
RV_10,092.08a sūraś cid ā harito asya rīramad indrād ā kaś cid bhayate tavīyasaḥ |<BR>
RV_10,092.08c bhīmasya vṛṣṇo jaṭharād abhiśvaso dive-dive sahuri stann abādhitaḥ ||<BR>
RV_10,092.09a stomaṃ vo adya rudrāya śikvase kṣayadvīrāya namasā didiṣṭana |<BR>
RV_10,092.09c yebhiḥ śivaḥ svavāṃ evayāvabhir divaḥ siṣakti svayaśā nikāmabhiḥ ||<BR>
RV_10,092.10a te hi prajāyā abharanta vi śravo bṛhaspatir vṛṣabhaḥ somajāmayaḥ |<BR>
RV_10,092.10c yajñair atharvā prathamo vi dhārayad devā dakṣair bhṛgavaḥ saṃ cikitrire ||<BR>
RV_10,092.11a te hi dyāvāpṛthivī bhūriretasā narāśaṃsaś caturaṅgo yamo 'ditiḥ |<BR>
RV_10,092.11c devas tvaṣṭā draviṇodā ṛbhukṣaṇaḥ pra rodasī maruto viṣṇur arhire ||<BR>
RV_10,092.12a uta sya na uśijām urviyā kavir ahiḥ śṛṇotu budhnyo havīmani |<BR>
RV_10,092.12c sūryāmāsā vicarantā divikṣitā dhiyā śamīnahuṣī asya bodhatam ||<BR>
RV_10,092.13a pra naḥ pūṣā carathaṃ viśvadevyo 'pāṃ napād avatu vāyur iṣṭaye |<BR>
RV_10,092.13c ātmānaṃ vasyo abhi vātam arcata tad aśvinā suhavā yāmani śrutam ||<BR>
RV_10,092.14a viśām āsām abhayānām adhikṣitaṃ gīrbhir u svayaśasaṃ gṛṇīmasi |<BR>
RV_10,092.14c gnābhir viśvābhir aditim anarvaṇam aktor yuvānaṃ nṛmaṇā adhā patim ||<BR>
RV_10,092.15a rebhad atra januṣā pūrvo aṅgirā grāvāṇa ūrdhvā abhi cakṣur adhvaram |<BR>
RV_10,092.15c yebhir vihāyā abhavad vicakṣaṇaḥ pāthaḥ sumekaṃ svadhitir vananvati ||<BR>
<BR>
RV_10,093.01a mahi dyāvāpṛthivī bhūtam urvī nārī yahvī na rodasī sadaṃ naḥ |<BR>
RV_10,093.01c tebhir naḥ pātaṃ sahyasa ebhir naḥ pātaṃ śūṣaṇi ||<BR>
RV_10,093.02a yajñe-yajñe sa martyo devān saparyati |<BR>
RV_10,093.02c yaḥ sumnair dīrghaśruttama āvivāsaty enān ||<BR>
RV_10,093.03a viśveṣām irajyavo devānāṃ vār mahaḥ |<BR>
RV_10,093.03c viśve hi viśvamahaso viśve yajñeṣu yajñiyāḥ ||<BR>
RV_10,093.04a te ghā rājāno amṛtasya mandrā aryamā mitro varuṇaḥ parijmā |<BR>
RV_10,093.04c kad rudro nṛṇāṃ stuto marutaḥ pūṣaṇo bhagaḥ ||<BR>
RV_10,093.05a uta no naktam apāṃ vṛṣaṇvasū sūryāmāsā sadanāya sadhanyā |<BR>
RV_10,093.05c sacā yat sādy eṣām ahir budhneṣu budhnyaḥ ||<BR>
RV_10,093.06a uta no devāv aśvinā śubhas patī dhāmabhir mitrāvaruṇā uruṣyatām |<BR>
RV_10,093.06c mahaḥ sa rāya eṣate 'ti dhanveva duritā ||<BR>
RV_10,093.07a uta no rudrā cin mṛḷatām aśvinā viśve devāso rathaspatir bhagaḥ |<BR>
RV_10,093.07c ṛbhur vāja ṛbhukṣaṇaḥ parijmā viśvavedasaḥ ||<BR>
RV_10,093.08a ṛbhur ṛbhukṣā ṛbhur vidhato mada ā te harī jūjuvānasya vājinā |<BR>
RV_10,093.08c duṣṭaraṃ yasya sāma cid ṛdhag yajño na mānuṣaḥ ||<BR>
RV_10,093.09a kṛdhī no ahrayo deva savitaḥ sa ca stuṣe maghonām |<BR>
RV_10,093.09c saho na indro vahnibhir ny eṣāṃ carṣaṇīnāṃ cakraṃ raśmiṃ na yoyuve ||<BR>
RV_10,093.10a aiṣu dyāvāpṛthivī dhātam mahad asme vīreṣu viśvacarṣaṇi śravaḥ |<BR>
RV_10,093.10c pṛkṣaṃ vājasya sātaye pṛkṣaṃ rāyota turvaṇe ||<BR>
RV_10,093.11a etaṃ śaṃsam indrāsmayuṣ ṭvaṃ kūcit santaṃ sahasāvann abhiṣṭaye |<BR>
RV_10,093.11c sadā pāhy abhiṣṭaye medatāṃ vedatā vaso ||<BR>
RV_10,093.12a etam me stomaṃ tanā na sūrye dyutadyāmānaṃ vāvṛdhanta nṛṇām |<BR>
RV_10,093.12c saṃvananaṃ nāśvyaṃ taṣṭevānapacyutam ||<BR>
RV_10,093.13a vāvarta yeṣāṃ rāyā yuktaiṣāṃ hiraṇyayī |<BR>
RV_10,093.13c nemadhitā na pauṃsyā vṛtheva viṣṭāntā ||<BR>
RV_10,093.14a pra tad duḥśīme pṛthavāne vene pra rāme vocam asure maghavatsu |<BR>
RV_10,093.14c ye yuktvāya pañca śatāsmayu pathā viśrāvy eṣām ||<BR>
RV_10,093.15a adhīn nv atra saptatiṃ ca sapta ca |<BR>
RV_10,093.15b sadyo didiṣṭa tānvaḥ sadyo didiṣṭa pārthyaḥ sadyo didiṣṭa māyavaḥ ||<BR>
<BR>
RV_10,094.01a praite vadantu pra vayaṃ vadāma grāvabhyo vācaṃ vadatā vadadbhyaḥ |<BR>
RV_10,094.01c yad adrayaḥ parvatāḥ sākam āśavaḥ ślokaṃ ghoṣam bharathendrāya sominaḥ ||<BR>
RV_10,094.02a ete vadanti śatavat sahasravad abhi krandanti haritebhir āsabhiḥ |<BR>
RV_10,094.02c viṣṭvī grāvāṇaḥ sukṛtaḥ sukṛtyayā hotuś cit pūrve haviradyam āśata ||<BR>
RV_10,094.03a ete vadanty avidann anā madhu ny ūṅkhayante adhi pakva āmiṣi |<BR>
RV_10,094.03c vṛkṣasya śākhām aruṇasya bapsatas te sūbharvā vṛṣabhāḥ prem arāviṣuḥ ||<BR>
RV_10,094.04a bṛhad vadanti madireṇa mandinendraṃ krośanto 'vidann anā madhu |<BR>
RV_10,094.04c saṃrabhyā dhīrāḥ svasṛbhir anartiṣur āghoṣayantaḥ pṛthivīm upabdibhiḥ ||<BR>
RV_10,094.05a suparṇā vācam akratopa dyavy ākhare kṛṣṇā iṣirā anartiṣuḥ |<BR>
RV_10,094.05c nyaṅ ni yanty uparasya niṣkṛtam purū reto dadhire sūryaśvitaḥ ||<BR>
RV_10,094.06a ugrā iva pravahantaḥ samāyamuḥ sākaṃ yuktā vṛṣaṇo bibhrato dhuraḥ |<BR>
RV_10,094.06c yac chvasanto jagrasānā arāviṣuḥ śṛṇva eṣām prothatho arvatām iva ||<BR>
RV_10,094.07a daśāvanibhyo daśakakṣyebhyo daśayoktrebhyo daśayojanebhyaḥ |<BR>
RV_10,094.07c daśābhīśubhyo arcatājarebhyo daśa dhuro daśa yuktā vahadbhyaḥ ||<BR>
RV_10,094.08a te adrayo daśayantrāsa āśavas teṣām ādhānam pary eti haryatam |<BR>
RV_10,094.08c ta ū sutasya somyasyāndhaso 'ṃśoḥ pīyūṣam prathamasya bhejire ||<BR>
RV_10,094.09a te somādo harī indrasya niṃsate 'ṃśuṃ duhanto adhy āsate gavi |<BR>
RV_10,094.09c tebhir dugdham papivān somyam madhv indro vardhate prathate vṛṣāyate ||<BR>
RV_10,094.10a vṛṣā vo aṃśur na kilā riṣāthaneḷāvantaḥ sadam it sthanāśitāḥ |<BR>
RV_10,094.10c raivatyeva mahasā cārava sthana yasya grāvāṇo ajuṣadhvam adhvaram ||<BR>
RV_10,094.11a tṛdilā atṛdilāso adrayo 'śramaṇā aśṛthitā amṛtyavaḥ |<BR>
RV_10,094.11c anāturā ajarā sthāmaviṣṇavaḥ supīvaso atṛṣitā atṛṣṇajaḥ ||<BR>
RV_10,094.12a dhruvā eva vaḥ pitaro yuge-yuge kṣemakāmāsaḥ sadaso na yuñjate |<BR>
RV_10,094.12c ajuryāso hariṣāco haridrava ā dyāṃ raveṇa pṛthivīm aśuśravuḥ ||<BR>
RV_10,094.13a tad id vadanty adrayo vimocane yāmann añjaspā iva ghed upabdibhiḥ |<BR>
RV_10,094.13c vapanto bījam iva dhānyākṛtaḥ pṛñcanti somaṃ na minanti bapsataḥ ||<BR>
RV_10,094.14a sute adhvare adhi vācam akratā krīḷayo na mātaraṃ tudantaḥ |<BR>
RV_10,094.14c vi ṣū muñcā suṣuvuṣo manīṣāṃ vi vartantām adrayaś cāyamānāḥ ||<BR>
<BR>
RV_10,095.01a haye jāye manasā tiṣṭha ghore vacāṃsi miśrā kṛṇavāvahai nu |<BR>
RV_10,095.01c na nau mantrā anuditāsa ete mayas karan paratare canāhan ||<BR>
RV_10,095.02a kim etā vācā kṛṇavā tavāham prākramiṣam uṣasām agriyeva |<BR>
RV_10,095.02c purūravaḥ punar astam parehi durāpanā vāta ivāham asmi ||<BR>
RV_10,095.03a iṣur na śriya iṣudher asanā goṣāḥ śatasā na raṃhiḥ |<BR>
RV_10,095.03c avīre kratau vi davidyutan norā na māyuṃ citayanta dhunayaḥ ||<BR>
RV_10,095.04a sā vasu dadhatī śvaśurāya vaya uṣo yadi vaṣṭy antigṛhāt |<BR>
RV_10,095.04c astaṃ nanakṣe yasmiñ cākan divā naktaṃ śnathitā vaitasena ||<BR>
RV_10,095.05a triḥ sma māhnaḥ śnathayo vaitasenota sma me 'vyatyai pṛṇāsi |<BR>
RV_10,095.05c purūravo 'nu te ketam āyaṃ rājā me vīra tanvas tad āsīḥ ||<BR>
RV_10,095.06a yā sujūrṇiḥ śreṇiḥ sumnaāpir hradecakṣur na granthinī caraṇyuḥ |<BR>
RV_10,095.06c tā añjayo 'ruṇayo na sasruḥ śriye gāvo na dhenavo 'navanta ||<BR>
RV_10,095.07a sam asmiñ jāyamāna āsata gnā utem avardhan nadyaḥ svagūrtāḥ |<BR>
RV_10,095.07c mahe yat tvā purūravo raṇāyāvardhayan dasyuhatyāya devāḥ ||<BR>
RV_10,095.08a sacā yad āsu jahatīṣv atkam amānuṣīṣu mānuṣo niṣeve |<BR>
RV_10,095.08c apa sma mat tarasantī na bhujyus tā atrasan rathaspṛśo nāśvāḥ ||<BR>
RV_10,095.09a yad āsu marto amṛtāsu nispṛk saṃ kṣoṇībhiḥ kratubhir na pṛṅkte |<BR>
RV_10,095.09c tā ātayo na tanvaḥ śumbhata svā aśvāso na krīḷayo dandaśānāḥ ||<BR>
RV_10,095.10a vidyun na yā patantī davidyod bharantī me apyā kāmyāni |<BR>
RV_10,095.10c janiṣṭo apo naryaḥ sujātaḥ prorvaśī tirata dīrgham āyuḥ ||<BR>
RV_10,095.11a jajñiṣa itthā gopīthyāya hi dadhātha tat purūravo ma ojaḥ |<BR>
RV_10,095.11c aśāsaṃ tvā viduṣī sasminn ahan na ma āśṛṇoḥ kim abhug vadāsi ||<BR>
RV_10,095.12a kadā sūnuḥ pitaraṃ jāta icchāc cakran nāśru vartayad vijānan |<BR>
RV_10,095.12c ko dampatī samanasā vi yūyod adha yad agniḥ śvaśureṣu dīdayat ||<BR>
RV_10,095.13a prati bravāṇi vartayate aśru cakran na krandad ādhye śivāyai |<BR>
RV_10,095.13c pra tat te hinavā yat te asme parehy astaṃ nahi mūra māpaḥ ||<BR>
RV_10,095.14a sudevo adya prapated anāvṛt parāvatam paramāṃ gantavā u |<BR>
RV_10,095.14c adhā śayīta nirṛter upasthe 'dhainaṃ vṛkā rabhasāso adyuḥ ||<BR>
RV_10,095.15a purūravo mā mṛthā mā pra papto mā tvā vṛkāso aśivāsa u kṣan |<BR>
RV_10,095.15c na vai straiṇāni sakhyāni santi sālāvṛkāṇāṃ hṛdayāny etā ||<BR>
RV_10,095.16a yad virūpācaram martyeṣv avasaṃ rātrīḥ śaradaś catasraḥ |<BR>
RV_10,095.16c ghṛtasya stokaṃ sakṛd ahna āśnāṃ tād evedaṃ tātṛpāṇā carāmi ||<BR>
RV_10,095.17a antarikṣaprāṃ rajaso vimānīm upa śikṣāmy urvaśīṃ vasiṣṭhaḥ |<BR>
RV_10,095.17c upa tvā rātiḥ sukṛtasya tiṣṭhān ni vartasva hṛdayaṃ tapyate me ||<BR>
RV_10,095.18a iti tvā devā ima āhur aiḷa yathem etad bhavasi mṛtyubandhuḥ |<BR>
RV_10,095.18c prajā te devān haviṣā yajāti svarga u tvam api mādayāse ||<BR>
<BR>
RV_10,096.01a pra te mahe vidathe śaṃsiṣaṃ harī pra te vanve vanuṣo haryatam madam |<BR>
RV_10,096.01c ghṛtaṃ na yo haribhiś cāru secata ā tvā viśantu harivarpasaṃ giraḥ ||<BR>
RV_10,096.02a hariṃ hi yonim abhi ye samasvaran hinvanto harī divyaṃ yathā sadaḥ |<BR>
RV_10,096.02c ā yam pṛṇanti haribhir na dhenava indrāya śūṣaṃ harivantam arcata ||<BR>
RV_10,096.03a so asya vajro harito ya āyaso harir nikāmo harir ā gabhastyoḥ |<BR>
RV_10,096.03c dyumnī suśipro harimanyusāyaka indre ni rūpā haritā mimikṣire ||<BR>
RV_10,096.04a divi na ketur adhi dhāyi haryato vivyacad vajro harito na raṃhyā |<BR>
RV_10,096.04c tudad ahiṃ hariśipro ya āyasaḥ sahasraśokā abhavad dharimbharaḥ ||<BR>
RV_10,096.05a tvaṃ-tvam aharyathā upastutaḥ pūrvebhir indra harikeśa yajvabhiḥ |<BR>
RV_10,096.05c tvaṃ haryasi tava viśvam ukthyam asāmi rādho harijāta haryatam ||<BR>
RV_10,096.06a tā vajriṇam mandinaṃ stomyam mada indraṃ rathe vahato haryatā harī |<BR>
RV_10,096.06c purūṇy asmai savanāni haryata indrāya somā harayo dadhanvire ||<BR>
RV_10,096.07a araṃ kāmāya harayo dadhanvire sthirāya hinvan harayo harī turā |<BR>
RV_10,096.07c arvadbhir yo haribhir joṣam īyate so asya kāmaṃ harivantam ānaśe ||<BR>
RV_10,096.08a hariśmaśārur harikeśa āyasas turaspeye yo haripā avardhata |<BR>
RV_10,096.08c arvadbhir yo haribhir vājinīvasur ati viśvā duritā pāriṣad dharī ||<BR>
RV_10,096.09a sruveva yasya hariṇī vipetatuḥ śipre vājāya hariṇī davidhvataḥ |<BR>
RV_10,096.09c pra yat kṛte camase marmṛjad dharī pītvā madasya haryatasyāndhasaḥ ||<BR>
RV_10,096.10a uta sma sadma haryatasya pastyor atyo na vājaṃ harivāṃ acikradat |<BR>
RV_10,096.10c mahī cid dhi dhiṣaṇāharyad ojasā bṛhad vayo dadhiṣe haryataś cid ā ||<BR>
RV_10,096.11a ā rodasī haryamāṇo mahitvā navyaṃ-navyaṃ haryasi manma nu priyam |<BR>
RV_10,096.11c pra pastyam asura haryataṃ gor āviṣ kṛdhi haraye sūryāya ||<BR>
RV_10,096.12a ā tvā haryantam prayujo janānāṃ rathe vahantu hariśipram indra |<BR>
RV_10,096.12c pibā yathā pratibhṛtasya madhvo haryan yajñaṃ sadhamāde daśoṇim ||<BR>
RV_10,096.13a apāḥ pūrveṣāṃ harivaḥ sutānām atho idaṃ savanaṃ kevalaṃ te |<BR>
RV_10,096.13c mamaddhi somam madhumantam indra satrā vṛṣañ jaṭhara ā vṛṣasva ||<BR>
<BR>
RV_10,097.01a yā oṣadhīḥ pūrvā jātā devebhyas triyugam purā |<BR>
RV_10,097.01c manai nu babhrūṇām ahaṃ śataṃ dhāmāni sapta ca ||<BR>
RV_10,097.02a śataṃ vo amba dhāmāni sahasram uta vo ruhaḥ |<BR>
RV_10,097.02c adhā śatakratvo yūyam imam me agadaṃ kṛta ||<BR>
RV_10,097.03a oṣadhīḥ prati modadhvam puṣpavatīḥ prasūvarīḥ |<BR>
RV_10,097.03c aśvā iva sajitvarīr vīrudhaḥ pārayiṣṇvaḥ ||<BR>
RV_10,097.04a oṣadhīr iti mātaras tad vo devīr upa bruve |<BR>
RV_10,097.04c saneyam aśvaṃ gāṃ vāsa ātmānaṃ tava pūruṣa ||<BR>
RV_10,097.05a aśvatthe vo niṣadanam parṇe vo vasatiṣ kṛtā |<BR>
RV_10,097.05c gobhāja it kilāsatha yat sanavatha pūruṣam ||<BR>
RV_10,097.06a yatrauṣadhīḥ samagmata rājānaḥ samitāv iva |<BR>
RV_10,097.06c vipraḥ sa ucyate bhiṣag rakṣohāmīvacātanaḥ ||<BR>
RV_10,097.07a aśvāvatīṃ somāvatīm ūrjayantīm udojasam |<BR>
RV_10,097.07c āvitsi sarvā oṣadhīr asmā ariṣṭatātaye ||<BR>
RV_10,097.08a uc chuṣmā oṣadhīnāṃ gāvo goṣṭhād iverate |<BR>
RV_10,097.08c dhanaṃ saniṣyantīnām ātmānaṃ tava pūruṣa ||<BR>
RV_10,097.09a iṣkṛtir nāma vo mātātho yūyaṃ stha niṣkṛtīḥ |<BR>
RV_10,097.09c sīrāḥ patatriṇī sthana yad āmayati niṣ kṛtha ||<BR>
RV_10,097.10a ati viśvāḥ pariṣṭhā stena iva vrajam akramuḥ |<BR>
RV_10,097.10c oṣadhīḥ prācucyavur yat kiṃ ca tanvo rapaḥ ||<BR>
RV_10,097.11a yad imā vājayann aham oṣadhīr hasta ādadhe |<BR>
RV_10,097.11c ātmā yakṣmasya naśyati purā jīvagṛbho yathā ||<BR>
RV_10,097.12a yasyauṣadhīḥ prasarpathāṅgam-aṅgam paruṣ-paruḥ |<BR>
RV_10,097.12c tato yakṣmaṃ vi bādhadhva ugro madhyamaśīr iva ||<BR>
RV_10,097.13a sākaṃ yakṣma pra pata cāṣeṇa kikidīvinā |<BR>
RV_10,097.13c sākaṃ vātasya dhrājyā sākaṃ naśya nihākayā ||<BR>
RV_10,097.14a anyā vo anyām avatv anyānyasyā upāvata |<BR>
RV_10,097.14c tāḥ sarvāḥ saṃvidānā idam me prāvatā vacaḥ ||<BR>
RV_10,097.15a yāḥ phalinīr yā aphalā apuṣpā yāś ca puṣpiṇīḥ |<BR>
RV_10,097.15c bṛhaspatiprasūtās tā no muñcantv aṃhasaḥ ||<BR>
RV_10,097.16a muñcantu mā śapathyād atho varuṇyād uta |<BR>
RV_10,097.16c atho yamasya paḍbīśāt sarvasmād devakilbiṣāt ||<BR>
RV_10,097.17a avapatantīr avadan diva oṣadhayas pari |<BR>
RV_10,097.17c yaṃ jīvam aśnavāmahai na sa riṣyāti pūruṣaḥ ||<BR>
RV_10,097.18a yā oṣadhīḥ somarājñīr bahvīḥ śatavicakṣaṇāḥ |<BR>
RV_10,097.18c tāsāṃ tvam asy uttamāraṃ kāmāya śaṃ hṛde ||<BR>
RV_10,097.19a yā oṣadhīḥ somarājñīr viṣṭhitāḥ pṛthivīm anu |<BR>
RV_10,097.19c bṛhaspatiprasūtā asyai saṃ datta vīryam ||<BR>
RV_10,097.20a mā vo riṣat khanitā yasmai cāhaṃ khanāmi vaḥ |<BR>
RV_10,097.20c dvipac catuṣpad asmākaṃ sarvam astv anāturam ||<BR>
RV_10,097.21a yāś cedam upaśṛṇvanti yāś ca dūram parāgatāḥ |<BR>
RV_10,097.21c sarvāḥ saṃgatya vīrudho 'syai saṃ datta vīryam ||<BR>
RV_10,097.22a oṣadhayaḥ saṃ vadante somena saha rājñā |<BR>
RV_10,097.22c yasmai kṛṇoti brāhmaṇas taṃ rājan pārayāmasi ||<BR>
RV_10,097.23a tvam uttamāsy oṣadhe tava vṛkṣā upastayaḥ |<BR>
RV_10,097.23c upastir astu so 'smākaṃ yo asmāṃ abhidāsati ||<BR>
<BR>
RV_10,098.01a bṛhaspate prati me devatām ihi mitro vā yad varuṇo vāsi pūṣā |<BR>
RV_10,098.01c ādityair vā yad vasubhir marutvān sa parjanyaṃ śantanave vṛṣāya ||<BR>
RV_10,098.02a ā devo dūto ajiraś cikitvān tvad devāpe abhi mām agacchat |<BR>
RV_10,098.02c pratīcīnaḥ prati mām ā vavṛtsva dadhāmi te dyumatīṃ vācam āsan ||<BR>
RV_10,098.03a asme dhehi dyumatīṃ vācam āsan bṛhaspate anamīvām iṣirām |<BR>
RV_10,098.03c yayā vṛṣṭiṃ śantanave vanāva divo drapso madhumāṃ ā viveśa ||<BR>
RV_10,098.04a ā no drapsā madhumanto viśantv indra dehy adhirathaṃ sahasram |<BR>
RV_10,098.04c ni ṣīda hotram ṛtuthā yajasva devān devāpe haviṣā saparya ||<BR>
RV_10,098.05a ārṣṭiṣeṇo hotram ṛṣir niṣīdan devāpir devasumatiṃ cikitvān |<BR>
RV_10,098.05c sa uttarasmād adharaṃ samudram apo divyā asṛjad varṣyā abhi ||<BR>
RV_10,098.06a asmin samudre adhy uttarasminn āpo devebhir nivṛtā atiṣṭhan |<BR>
RV_10,098.06c tā adravann ārṣṭiṣeṇena sṛṣṭā devāpinā preṣitā mṛkṣiṇīṣu ||<BR>
RV_10,098.07a yad devāpiḥ śantanave purohito hotrāya vṛtaḥ kṛpayann adīdhet |<BR>
RV_10,098.07c devaśrutaṃ vṛṣṭivaniṃ rarāṇo bṛhaspatir vācam asmā ayacchat ||<BR>
RV_10,098.08a yaṃ tvā devāpiḥ śuśucāno agna ārṣṭiṣeṇo manuṣyaḥ samīdhe |<BR>
RV_10,098.08c viśvebhir devair anumadyamānaḥ pra parjanyam īrayā vṛṣṭimantam ||<BR>
RV_10,098.09a tvām pūrva ṛṣayo gīrbhir āyan tvām adhvareṣu puruhūta viśve |<BR>
RV_10,098.09c sahasrāṇy adhirathāny asme ā no yajñaṃ rohidaśvopa yāhi ||<BR>
RV_10,098.10a etāny agne navatir nava tve āhutāny adhirathā sahasrā |<BR>
RV_10,098.10c tebhir vardhasva tanvaḥ śūra pūrvīr divo no vṛṣṭim iṣito rirīhi ||<BR>
RV_10,098.11a etāny agne navatiṃ sahasrā sam pra yaccha vṛṣṇa indrāya bhāgam |<BR>
RV_10,098.11c vidvān patha ṛtuśo devayānān apy aulānaṃ divi deveṣu dhehi ||<BR>
RV_10,098.12a agne bādhasva vi mṛdho vi durgahāpāmīvām apa rakṣāṃsi sedha |<BR>
RV_10,098.12c asmāt samudrād bṛhato divo no 'pām bhūmānam upa naḥ sṛjeha ||<BR>
<BR>
RV_10,099.01a kaṃ naś citram iṣaṇyasi cikitvān pṛthugmānaṃ vāśraṃ vāvṛdhadhyai |<BR>
RV_10,099.01c kat tasya dātu śavaso vyuṣṭau takṣad vajraṃ vṛtraturam apinvat ||<BR>
RV_10,099.02a sa hi dyutā vidyutā veti sāma pṛthuṃ yonim asuratvā sasāda |<BR>
RV_10,099.02c sa sanīḷebhiḥ prasahāno asya bhrātur na ṛte saptathasya māyāḥ ||<BR>
RV_10,099.03a sa vājaṃ yātāpaduṣpadā yan svarṣātā pari ṣadat saniṣyan |<BR>
RV_10,099.03c anarvā yac chatadurasya vedo ghnañ chiśnadevāṃ abhi varpasā bhūt ||<BR>
RV_10,099.04a sa yahvyo 'vanīr goṣv arvā juhoti pradhanyāsu sasriḥ |<BR>
RV_10,099.04c apādo yatra yujyāso 'rathā droṇyaśvāsa īrate ghṛtaṃ vāḥ ||<BR>
RV_10,099.05a sa rudrebhir aśastavāra ṛbhvā hitvī gayam āreavadya āgāt |<BR>
RV_10,099.05c vamrasya manye mithunā vivavrī annam abhītyārodayan muṣāyan ||<BR>
RV_10,099.06a sa id dāsaṃ tuvīravam patir dan ṣaḷakṣaṃ triśīrṣāṇaṃ damanyat |<BR>
RV_10,099.06c asya trito nv ojasā vṛdhāno vipā varāham ayoagrayā han ||<BR>
RV_10,099.07a sa druhvaṇe manuṣa ūrdhvasāna ā sāviṣad arśasānāya śarum |<BR>
RV_10,099.07c sa nṛtamo nahuṣo 'smat sujātaḥ puro 'bhinad arhan dasyuhatye ||<BR>
RV_10,099.08a so abhriyo na yavasa udanyan kṣayāya gātuṃ vidan no asme |<BR>
RV_10,099.08c upa yat sīdad induṃ śarīraiḥ śyeno 'yopāṣṭir hanti dasyūn ||<BR>
RV_10,099.09a sa vrādhataḥ śavasānebhir asya kutsāya śuṣṇaṃ kṛpaṇe parādāt |<BR>
RV_10,099.09c ayaṃ kavim anayac chasyamānam atkaṃ yo asya sanitota nṛṇām ||<BR>
RV_10,099.10a ayaṃ daśasyan naryebhir asya dasmo devebhir varuṇo na māyī |<BR>
RV_10,099.10c ayaṃ kanīna ṛtupā avedy amimītāraruṃ yaś catuṣpāt ||<BR>
RV_10,099.11a asya stomebhir auśija ṛjiśvā vrajaṃ darayad vṛṣabheṇa piproḥ |<BR>
RV_10,099.11c sutvā yad yajato dīdayad gīḥ pura iyāno abhi varpasā bhūt ||<BR>
RV_10,099.12a evā maho asura vakṣathāya vamrakaḥ paḍbhir upa sarpad indram |<BR>
RV_10,099.12c sa iyānaḥ karati svastim asmā iṣam ūrjaṃ sukṣitiṃ viśvam ābhāḥ ||<BR>
<BR>
RV_10,100.01a indra dṛhya maghavan tvāvad id bhuja iha stutaḥ sutapā bodhi no vṛdhe |<BR>
RV_10,100.01c devebhir naḥ savitā prāvatu śrutam ā sarvatātim aditiṃ vṛṇīmahe ||<BR>
RV_10,100.02a bharāya su bharata bhāgam ṛtviyam pra vāyave śucipe krandadiṣṭaye |<BR>
RV_10,100.02c gaurasya yaḥ payasaḥ pītim ānaśa ā sarvatātim aditiṃ vṛṇīmahe ||<BR>
RV_10,100.03a ā no devaḥ savitā sāviṣad vaya ṛjūyate yajamānāya sunvate |<BR>
RV_10,100.03c yathā devān pratibhūṣema pākavad ā sarvatātim aditiṃ vṛṇīmahe ||<BR>
RV_10,100.04a indro asme sumanā astu viśvahā rājā somaḥ suvitasyādhy etu naḥ |<BR>
RV_10,100.04c yathā-yathā mitradhitāni saṃdadhur ā sarvatātim aditiṃ vṛṇīmahe ||<BR>
RV_10,100.05a indra ukthena śavasā parur dadhe bṛhaspate pratarītāsy āyuṣaḥ |<BR>
RV_10,100.05c yajño manuḥ pramatir naḥ pitā hi kam ā sarvatātim aditiṃ vṛṇīmahe ||<BR>
RV_10,100.06a indrasya nu sukṛtaṃ daivyaṃ saho 'gnir gṛhe jaritā medhiraḥ kaviḥ |<BR>
RV_10,100.06c yajñaś ca bhūd vidathe cārur antama ā sarvatātim aditiṃ vṛṇīmahe ||<BR>
RV_10,100.07a na vo guhā cakṛma bhūri duṣkṛtaṃ nāviṣṭyaṃ vasavo devaheḷanam |<BR>
RV_10,100.07c mākir no devā anṛtasya varpasa ā sarvatātim aditiṃ vṛṇīmahe ||<BR>
RV_10,100.08a apāmīvāṃ savitā sāviṣan nyag varīya id apa sedhantv adrayaḥ |<BR>
RV_10,100.08c grāvā yatra madhuṣud ucyate bṛhad ā sarvatātim aditiṃ vṛṇīmahe ||<BR>
RV_10,100.09a ūrdhvo grāvā vasavo 'stu sotari viśvā dveṣāṃsi sanutar yuyota |<BR>
RV_10,100.09c sa no devaḥ savitā pāyur īḍya ā sarvatātim aditiṃ vṛṇīmahe ||<BR>
RV_10,100.10a ūrjaṃ gāvo yavase pīvo attana ṛtasya yāḥ sadane kośe aṅgdhve |<BR>
RV_10,100.10c tanūr eva tanvo astu bheṣajam ā sarvatātim aditiṃ vṛṇīmahe ||<BR>
RV_10,100.11a kratuprāvā jaritā śaśvatām ava indra id bhadrā pramatiḥ sutāvatām |<BR>
RV_10,100.11c pūrṇam ūdhar divyaṃ yasya siktaya ā sarvatātim aditiṃ vṛṇīmahe ||<BR>
RV_10,100.12a citras te bhānuḥ kratuprā abhiṣṭiḥ santi spṛdho jaraṇiprā adhṛṣṭāḥ |<BR>
RV_10,100.12c rajiṣṭhayā rajyā paśva ā gos tūtūrṣati pary agraṃ duvasyuḥ ||<BR>
<BR>
RV_10,101.01a ud budhyadhvaṃ samanasaḥ sakhāyaḥ sam agnim indhvam bahavaḥ sanīḷāḥ |<BR>
RV_10,101.01c dadhikrām agnim uṣasaṃ ca devīm indrāvato 'vase ni hvaye vaḥ ||<BR>
RV_10,101.02a mandrā kṛṇudhvaṃ dhiya ā tanudhvaṃ nāvam aritraparaṇīṃ kṛṇudhvam |<BR>
RV_10,101.02c iṣkṛṇudhvam āyudhāraṃ kṛṇudhvam prāñcaṃ yajñam pra ṇayatā sakhāyaḥ ||<BR>
RV_10,101.03a yunakta sīrā vi yugā tanudhvaṃ kṛte yonau vapateha bījam |<BR>
RV_10,101.03c girā ca śruṣṭiḥ sabharā asan no nedīya it sṛṇyaḥ pakvam eyāt ||<BR>
RV_10,101.04a sīrā yuñjanti kavayo yugā vi tanvate pṛthak |<BR>
RV_10,101.04c dhīrā deveṣu sumnayā ||<BR>
RV_10,101.05a nir āhāvān kṛṇotana saṃ varatrā dadhātana |<BR>
RV_10,101.05c siñcāmahā avatam udriṇaṃ vayaṃ suṣekam anupakṣitam ||<BR>
RV_10,101.06a iṣkṛtāhāvam avataṃ suvaratraṃ suṣecanam |<BR>
RV_10,101.06c udriṇaṃ siñce akṣitam ||<BR>
RV_10,101.07a prīṇītāśvān hitaṃ jayātha svastivāhaṃ ratham it kṛṇudhvam |<BR>
RV_10,101.07c droṇāhāvam avatam aśmacakram aṃsatrakośaṃ siñcatā nṛpāṇam ||<BR>
RV_10,101.08a vrajaṃ kṛṇudhvaṃ sa hi vo nṛpāṇo varma sīvyadhvam bahulā pṛthūni |<BR>
RV_10,101.08c puraḥ kṛṇudhvam āyasīr adhṛṣṭā mā vaḥ susroc camaso dṛṃhatā tam ||<BR>
RV_10,101.09a ā vo dhiyaṃ yajñiyāṃ varta ūtaye devā devīṃ yajatāṃ yajñiyām iha |<BR>
RV_10,101.09c sā no duhīyad yavaseva gatvī sahasradhārā payasā mahī gauḥ ||<BR>
RV_10,101.10a ā tū ṣiñca harim īṃ dror upasthe vāśībhis takṣatāśmanmayībhiḥ |<BR>
RV_10,101.10c pari ṣvajadhvaṃ daśa kakṣyābhir ubhe dhurau prati vahniṃ yunakta ||<BR>
RV_10,101.11a ubhe dhurau vahnir āpibdamāno 'ntar yoneva carati dvijāniḥ |<BR>
RV_10,101.11c vanaspatiṃ vana āsthāpayadhvaṃ ni ṣū dadhidhvam akhananta utsam ||<BR>
RV_10,101.12a kapṛn naraḥ kapṛtham ud dadhātana codayata khudata vājasātaye |<BR>
RV_10,101.12c niṣṭigryaḥ putram ā cyāvayotaya indraṃ sabādha iha somapītaye ||<BR>
<BR>
RV_10,102.01a pra te ratham mithūkṛtam indro 'vatu dhṛṣṇuyā |<BR>
RV_10,102.01c asminn ājau puruhūta śravāyye dhanabhakṣeṣu no 'va ||<BR>
RV_10,102.02a ut sma vāto vahati vāso 'syā adhirathaṃ yad ajayat sahasram |<BR>
RV_10,102.02c rathīr abhūn mudgalānī gaviṣṭau bhare kṛtaṃ vy aced indrasenā ||<BR>
RV_10,102.03a antar yaccha jighāṃsato vajram indrābhidāsataḥ |<BR>
RV_10,102.03c dāsasya vā maghavann āryasya vā sanutar yavayā vadham ||<BR>
RV_10,102.04a udno hradam apibaj jarhṛṣāṇaḥ kūṭaṃ sma tṛṃhad abhimātim eti |<BR>
RV_10,102.04c pra muṣkabhāraḥ śrava icchamāno 'jiram bāhū abharat siṣāsan ||<BR>
RV_10,102.05a ny akrandayann upayanta enam amehayan vṛṣabham madhya ājeḥ |<BR>
RV_10,102.05c tena sūbharvaṃ śatavat sahasraṃ gavām mudgalaḥ pradhane jigāya ||<BR>
RV_10,102.06a kakardave vṛṣabho yukta āsīd avāvacīt sārathir asya keśī |<BR>
RV_10,102.06c dudher yuktasya dravataḥ sahānasa ṛcchanti ṣmā niṣpado mudgalānīm ||<BR>
RV_10,102.07a uta pradhim ud ahann asya vidvān upāyunag vaṃsagam atra śikṣan |<BR>
RV_10,102.07c indra ud āvat patim aghnyānām araṃhata padyābhiḥ kakudmān ||<BR>
RV_10,102.08a śunam aṣṭrāvy acarat kapardī varatrāyāṃ dārv ānahyamānaḥ |<BR>
RV_10,102.08c nṛmṇāni kṛṇvan bahave janāya gāḥ paspaśānas taviṣīr adhatta ||<BR>
RV_10,102.09a imaṃ tam paśya vṛṣabhasya yuñjaṃ kāṣṭhāyā madhye drughaṇaṃ śayānam |<BR>
RV_10,102.09c yena jigāya śatavat sahasraṃ gavām mudgalaḥ pṛtanājyeṣu ||<BR>
RV_10,102.10a āre aghā ko nv itthā dadarśa yaṃ yuñjanti tam v ā sthāpayanti |<BR>
RV_10,102.10c nāsmai tṛṇaṃ nodakam ā bharanty uttaro dhuro vahati pradediśat ||<BR>
RV_10,102.11a parivṛkteva patividyam ānaṭ pīpyānā kūcakreṇeva siñcan |<BR>
RV_10,102.11c eṣaiṣyā cid rathyā jayema sumaṅgalaṃ sinavad astu sātam ||<BR>
RV_10,102.12a tvaṃ viśvasya jagataś cakṣur indrāsi cakṣuṣaḥ |<BR>
RV_10,102.12c vṛṣā yad ājiṃ vṛṣaṇā siṣāsasi codayan vadhriṇā yujā ||<BR>
<BR>
RV_10,103.01a āśuḥ śiśāno vṛṣabho na bhīmo ghanāghanaḥ kṣobhaṇaś carṣaṇīnām |<BR>
RV_10,103.01c saṃkrandano 'nimiṣa ekavīraḥ śataṃ senā ajayat sākam indraḥ ||<BR>
RV_10,103.02a saṃkrandanenānimiṣeṇa jiṣṇunā yutkāreṇa duścyavanena dhṛṣṇunā |<BR>
RV_10,103.02c tad indreṇa jayata tat sahadhvaṃ yudho nara iṣuhastena vṛṣṇā ||<BR>
RV_10,103.03a sa iṣuhastaiḥ sa niṣaṅgibhir vaśī saṃsraṣṭā sa yudha indro gaṇena |<BR>
RV_10,103.03c saṃsṛṣṭajit somapā bāhuśardhy ugradhanvā pratihitābhir astā ||<BR>
RV_10,103.04a bṛhaspate pari dīyā rathena rakṣohāmitrāṃ apabādhamānaḥ |<BR>
RV_10,103.04c prabhañjan senāḥ pramṛṇo yudhā jayann asmākam edhy avitā rathānām ||<BR>
RV_10,103.05a balavijñāya sthaviraḥ pravīraḥ sahasvān vājī sahamāna ugraḥ |<BR>
RV_10,103.05c abhivīro abhisatvā sahojā jaitram indra ratham ā tiṣṭha govit ||<BR>
RV_10,103.06a gotrabhidaṃ govidaṃ vajrabāhuṃ jayantam ajma pramṛṇantam ojasā |<BR>
RV_10,103.06c imaṃ sajātā anu vīrayadhvam indraṃ sakhāyo anu saṃ rabhadhvam ||<BR>
RV_10,103.07a abhi gotrāṇi sahasā gāhamāno 'dayo vīraḥ śatamanyur indraḥ |<BR>
RV_10,103.07c duścyavanaḥ pṛtanāṣāḷ ayudhyo 'smākaṃ senā avatu pra yutsu ||<BR>
RV_10,103.08a indra āsāṃ netā bṛhaspatir dakṣiṇā yajñaḥ pura etu somaḥ |<BR>
RV_10,103.08c devasenānām abhibhañjatīnāṃ jayantīnām maruto yantv agram ||<BR>
RV_10,103.09a indrasya vṛṣṇo varuṇasya rājña ādityānām marutāṃ śardha ugram |<BR>
RV_10,103.09c mahāmanasām bhuvanacyavānāṃ ghoṣo devānāṃ jayatām ud asthāt ||<BR>
RV_10,103.10a ud dharṣaya maghavann āyudhāny ut satvanām māmakānām manāṃsi |<BR>
RV_10,103.10c ud vṛtrahan vājināṃ vājināny ud rathānāṃ jayatāṃ yantu ghoṣāḥ ||<BR>
RV_10,103.11a asmākam indraḥ samṛteṣu dhvajeṣv asmākaṃ yā iṣavas tā jayantu |<BR>
RV_10,103.11c asmākaṃ vīrā uttare bhavantv asmāṃ u devā avatā haveṣu ||<BR>
RV_10,103.12a amīṣāṃ cittam pratilobhayantī gṛhāṇāṅgāny apve parehi |<BR>
RV_10,103.12c abhi prehi nir daha hṛtsu śokair andhenāmitrās tamasā sacantām ||<BR>
RV_10,103.13a pretā jayatā nara indro vaḥ śarma yacchatu |<BR>
RV_10,103.13c ugrā vaḥ santu bāhavo 'nādhṛṣyā yathāsatha ||<BR>
<BR>
RV_10,104.01a asāvi somaḥ puruhūta tubhyaṃ haribhyāṃ yajñam upa yāhi tūyam |<BR>
RV_10,104.01c tubhyaṃ giro vipravīrā iyānā dadhanvira indra pibā sutasya ||<BR>
RV_10,104.02a apsu dhūtasya harivaḥ pibeha nṛbhiḥ sutasya jaṭharam pṛṇasva |<BR>
RV_10,104.02c mimikṣur yam adraya indra tubhyaṃ tebhir vardhasva madam ukthavāhaḥ ||<BR>
RV_10,104.03a progrām pītiṃ vṛṣṇa iyarmi satyām prayai sutasya haryaśva tubhyam |<BR>
RV_10,104.03c indra dhenābhir iha mādayasva dhībhir viśvābhiḥ śacyā gṛṇānaḥ ||<BR>
RV_10,104.04a ūtī śacīvas tava vīryeṇa vayo dadhānā uśija ṛtajñāḥ |<BR>
RV_10,104.04c prajāvad indra manuṣo duroṇe tasthur gṛṇantaḥ sadhamādyāsaḥ ||<BR>
RV_10,104.05a praṇītibhiṣ ṭe haryaśva suṣṭoḥ suṣumnasya pururuco janāsaḥ |<BR>
RV_10,104.05c maṃhiṣṭhām ūtiṃ vitire dadhānā stotāra indra tava sūnṛtābhiḥ ||<BR>
RV_10,104.06a upa brahmāṇi harivo haribhyāṃ somasya yāhi pītaye sutasya |<BR>
RV_10,104.06c indra tvā yajñaḥ kṣamamāṇam ānaḍ dāśvāṃ asy adhvarasya praketaḥ ||<BR>
RV_10,104.07a sahasravājam abhimātiṣāhaṃ suteraṇam maghavānaṃ suvṛktim |<BR>
RV_10,104.07c upa bhūṣanti giro apratītam indraṃ namasyā jarituḥ pananta ||<BR>
RV_10,104.08a saptāpo devīḥ suraṇā amṛktā yābhiḥ sindhum atara indra pūrbhit |<BR>
RV_10,104.08c navatiṃ srotyā nava ca sravantīr devebhyo gātum manuṣe ca vindaḥ ||<BR>
RV_10,104.09a apo mahīr abhiśaster amuñco 'jāgar āsv adhi deva ekaḥ |<BR>
RV_10,104.09c indra yās tvaṃ vṛtratūrye cakartha tābhir viśvāyus tanvam pupuṣyāḥ ||<BR>
RV_10,104.10a vīreṇyaḥ kratur indraḥ suśastir utāpi dhenā puruhūtam īṭṭe |<BR>
RV_10,104.10c ārdayad vṛtram akṛṇod u lokaṃ sasāhe śakraḥ pṛtanā abhiṣṭiḥ ||<BR>
RV_10,104.11a śunaṃ huvema maghavānam indram asmin bhare nṛtamaṃ vājasātau |<BR>
RV_10,104.11c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||<BR>
<BR>
RV_10,105.01a kadā vaso stotraṃ haryata āva śmaśā rudhad vāḥ |<BR>
RV_10,105.01c dīrghaṃ sutaṃ vātāpyāya ||<BR>
RV_10,105.02a harī yasya suyujā vivratā ver arvantānu śepā |<BR>
RV_10,105.02c ubhā rajī na keśinā patir dan ||<BR>
RV_10,105.03a apa yor indraḥ pāpaja ā marto na śaśramāṇo bibhīvān |<BR>
RV_10,105.03c śubhe yad yuyuje taviṣīvān ||<BR>
RV_10,105.04a sacāyor indraś carkṛṣa āṃ upānasaḥ saparyan |<BR>
RV_10,105.04c nadayor vivratayoḥ śūra indraḥ ||<BR>
RV_10,105.05a adhi yas tasthau keśavantā vyacasvantā na puṣṭyai |<BR>
RV_10,105.05c vanoti śiprābhyāṃ śipriṇīvān ||<BR>
RV_10,105.06a prāstaud ṛṣvaujā ṛṣvebhis tatakṣa śūraḥ śavasā |<BR>
RV_10,105.06c ṛbhur na kratubhir mātariśvā ||<BR>
RV_10,105.07a vajraṃ yaś cakre suhanāya dasyave hirīmaśo hirīmān |<BR>
RV_10,105.07c arutahanur adbhutaṃ na rajaḥ ||<BR>
RV_10,105.08a ava no vṛjinā śiśīhy ṛcā vanemānṛcaḥ |<BR>
RV_10,105.08c nābrahmā yajña ṛdhag joṣati tve ||<BR>
RV_10,105.09a ūrdhvā yat te tretinī bhūd yajñasya dhūrṣu sadman |<BR>
RV_10,105.09c sajūr nāvaṃ svayaśasaṃ sacāyoḥ ||<BR>
RV_10,105.10a śriye te pṛśnir upasecanī bhūc chriye darvir arepāḥ |<BR>
RV_10,105.10c yayā sve pātre siñcasa ut ||<BR>
RV_10,105.11a śataṃ vā yad asurya prati tvā sumitra itthāstaud durmitra itthāstaut |<BR>
RV_10,105.11c āvo yad dasyuhatye kutsaputram prāvo yad dasyuhatye kutsavatsam ||<BR>
<BR>
RV_10,106.01a ubhā u nūnaṃ tad id arthayethe vi tanvāthe dhiyo vastrāpaseva |<BR>
RV_10,106.01c sadhrīcīnā yātave prem ajīgaḥ sudineva pṛkṣa ā taṃsayethe ||<BR>
RV_10,106.02a uṣṭāreva pharvareṣu śrayethe prāyogeva śvātryā śāsur ethaḥ |<BR>
RV_10,106.02c dūteva hi ṣṭho yaśasā janeṣu māpa sthātam mahiṣevāvapānāt ||<BR>
RV_10,106.03a sākaṃyujā śakunasyeva pakṣā paśveva citrā yajur ā gamiṣṭam |<BR>
RV_10,106.03c agnir iva devayor dīdivāṃsā parijmāneva yajathaḥ purutrā ||<BR>
RV_10,106.04a āpī vo asme pitareva putrogreva rucā nṛpatīva turyai |<BR>
RV_10,106.04c iryeva puṣṭyai kiraṇeva bhujyai śruṣṭīvāneva havam ā gamiṣṭam ||<BR>
RV_10,106.05a vaṃsageva pūṣaryā śimbātā mitreva ṛtā śatarā śātapantā |<BR>
RV_10,106.05c vājevoccā vayasā gharmyeṣṭhā meṣeveṣā saparyā purīṣā ||<BR>
RV_10,106.06a sṛṇyeva jarbharī turpharītū naitośeva turpharī parpharīkā |<BR>
RV_10,106.06c udanyajeva jemanā maderū tā me jarāyv ajaram marāyu ||<BR>
RV_10,106.07a pajreva carcaraṃ jāram marāyu kṣadmevārtheṣu tartarītha ugrā |<BR>
RV_10,106.07c ṛbhū nāpat kharamajrā kharajrur vāyur na parpharat kṣayad rayīṇām ||<BR>
RV_10,106.08a gharmeva madhu jaṭhare sanerū bhagevitā turpharī phārivāram |<BR>
RV_10,106.08c patareva cacarā candranirṇiṅ manaṛṅgā mananyā na jagmī ||<BR>
RV_10,106.09a bṛhanteva gambhareṣu pratiṣṭhām pādeva gādhaṃ tarate vidāthaḥ |<BR>
RV_10,106.09c karṇeva śāsur anu hi smarātho 'ṃśeva no bhajataṃ citram apnaḥ ||<BR>
RV_10,106.10a āraṅgareva madhv erayethe sāragheva gavi nīcīnabāre |<BR>
RV_10,106.10c kīnāreva svedam āsiṣvidānā kṣāmevorjā sūyavasāt sacethe ||<BR>
RV_10,106.11a ṛdhyāma stomaṃ sanuyāma vājam ā no mantraṃ sarathehopa yātam |<BR>
RV_10,106.11c yaśo na pakvam madhu goṣv antar ā bhūtāṃśo aśvinoḥ kāmam aprāḥ ||<BR>
<BR>
RV_10,107.01a āvir abhūn mahi māghonam eṣāṃ viśvaṃ jīvaṃ tamaso nir amoci |<BR>
RV_10,107.01c mahi jyotiḥ pitṛbhir dattam āgād uruḥ panthā dakṣiṇāyā adarśi ||<BR>
RV_10,107.02a uccā divi dakṣiṇāvanto asthur ye aśvadāḥ saha te sūryeṇa |<BR>
RV_10,107.02c hiraṇyadā amṛtatvam bhajante vāsodāḥ soma pra tiranta āyuḥ ||<BR>
RV_10,107.03a daivī pūrtir dakṣiṇā devayajyā na kavāribhyo nahi te pṛṇanti |<BR>
RV_10,107.03c athā naraḥ prayatadakṣiṇāso 'vadyabhiyā bahavaḥ pṛṇanti ||<BR>
RV_10,107.04a śatadhāraṃ vāyum arkaṃ svarvidaṃ nṛcakṣasas te abhi cakṣate haviḥ |<BR>
RV_10,107.04c ye pṛṇanti pra ca yacchanti saṃgame te dakṣiṇāṃ duhate saptamātaram ||<BR>
RV_10,107.05a dakṣiṇāvān prathamo hūta eti dakṣiṇāvān grāmaṇīr agram eti |<BR>
RV_10,107.05c tam eva manye nṛpatiṃ janānāṃ yaḥ prathamo dakṣiṇām āvivāya ||<BR>
RV_10,107.06a tam eva ṛṣiṃ tam u brahmāṇam āhur yajñanyaṃ sāmagām ukthaśāsam |<BR>
RV_10,107.06c sa śukrasya tanvo veda tisro yaḥ prathamo dakṣiṇayā rarādha ||<BR>
RV_10,107.07a dakṣiṇāśvaṃ dakṣiṇā gāṃ dadāti dakṣiṇā candram uta yad dhiraṇyam |<BR>
RV_10,107.07c dakṣiṇānnaṃ vanute yo na ātmā dakṣiṇāṃ varma kṛṇute vijānan ||<BR>
RV_10,107.08a na bhojā mamrur na nyartham īyur na riṣyanti na vyathante ha bhojāḥ |<BR>
RV_10,107.08c idaṃ yad viśvam bhuvanaṃ svaś caitat sarvaṃ dakṣiṇaibhyo dadāti ||<BR>
RV_10,107.09a bhojā jigyuḥ surabhiṃ yonim agre bhojā jigyur vadhvaṃ yā suvāsāḥ |<BR>
RV_10,107.09c bhojā jigyur antaḥpeyaṃ surāyā bhojā jigyur ye ahūtāḥ prayanti ||<BR>
RV_10,107.10a bhojāyāśvaṃ sam mṛjanty āśum bhojāyāste kanyā śumbhamānā |<BR>
RV_10,107.10c bhojasyedam puṣkariṇīva veśma pariṣkṛtaṃ devamāneva citram ||<BR>
RV_10,107.11a bhojam aśvāḥ suṣṭhuvāho vahanti suvṛd ratho vartate dakṣiṇāyāḥ |<BR>
RV_10,107.11c bhojaṃ devāso 'vatā bhareṣu bhojaḥ śatrūn samanīkeṣu jetā ||<BR>
<BR>
RV_10,108.01a kim icchantī saramā predam ānaḍ dūre hy adhvā jaguriḥ parācaiḥ |<BR>
RV_10,108.01c kāsmehitiḥ kā paritakmyāsīt kathaṃ rasāyā ataraḥ payāṃsi ||<BR>
RV_10,108.02a indrasya dūtīr iṣitā carāmi maha icchantī paṇayo nidhīn vaḥ |<BR>
RV_10,108.02c atiṣkado bhiyasā tan na āvat tathā rasāyā ataram payāṃsi ||<BR>
RV_10,108.03a kīdṛṅṅ indraḥ sarame kā dṛśīkā yasyedaṃ dūtīr asaraḥ parākāt |<BR>
RV_10,108.03c ā ca gacchān mitram enā dadhāmāthā gavāṃ gopatir no bhavāti ||<BR>
RV_10,108.04a nāhaṃ taṃ veda dabhyaṃ dabhat sa yasyedaṃ dūtīr asaram parākāt |<BR>
RV_10,108.04c na taṃ gūhanti sravato gabhīrā hatā indreṇa paṇayaḥ śayadhve ||<BR>
RV_10,108.05a imā gāvaḥ sarame yā aicchaḥ pari divo antān subhage patantī |<BR>
RV_10,108.05c kas ta enā ava sṛjād ayudhvy utāsmākam āyudhā santi tigmā ||<BR>
RV_10,108.06a asenyā vaḥ paṇayo vacāṃsy aniṣavyās tanvaḥ santu pāpīḥ |<BR>
RV_10,108.06c adhṛṣṭo va etavā astu panthā bṛhaspatir va ubhayā na mṛḷāt ||<BR>
RV_10,108.07a ayaṃ nidhiḥ sarame adribudhno gobhir aśvebhir vasubhir nyṛṣṭaḥ |<BR>
RV_10,108.07c rakṣanti tam paṇayo ye sugopā reku padam alakam ā jagantha ||<BR>
RV_10,108.08a eha gamann ṛṣayaḥ somaśitā ayāsyo aṅgiraso navagvāḥ |<BR>
RV_10,108.08c ta etam ūrvaṃ vi bhajanta gonām athaitad vacaḥ paṇayo vamann it ||<BR>
RV_10,108.09a evā ca tvaṃ sarama ājagantha prabādhitā sahasā daivyena |<BR>
RV_10,108.09c svasāraṃ tvā kṛṇavai mā punar gā apa te gavāṃ subhage bhajāma ||<BR>
RV_10,108.10a nāhaṃ veda bhrātṛtvaṃ no svasṛtvam indro vidur aṅgirasaś ca ghorāḥ |<BR>
RV_10,108.10c gokāmā me acchadayan yad āyam apāta ita paṇayo varīyaḥ ||<BR>
RV_10,108.11a dūram ita paṇayo varīya ud gāvo yantu minatīr ṛtena |<BR>
RV_10,108.11c bṛhaspatir yā avindan nigūḷhāḥ somo grāvāṇa ṛṣayaś ca viprāḥ ||<BR>
<BR>
RV_10,109.01a te 'vadan prathamā brahmakilbiṣe 'kūpāraḥ salilo mātariśvā |<BR>
RV_10,109.01c vīḷuharās tapa ugro mayobhūr āpo devīḥ prathamajā ṛtena ||<BR>
RV_10,109.02a somo rājā prathamo brahmajāyām punaḥ prāyacchad ahṛṇīyamānaḥ |<BR>
RV_10,109.02c anvartitā varuṇo mitra āsīd agnir hotā hastagṛhyā nināya ||<BR>
RV_10,109.03a hastenaiva grāhya ādhir asyā brahmajāyeyam iti ced avocan |<BR>
RV_10,109.03c na dūtāya prahye tastha eṣā tathā rāṣṭraṃ gupitaṃ kṣatriyasya ||<BR>
RV_10,109.04a devā etasyām avadanta pūrve saptaṛṣayas tapase ye niṣeduḥ |<BR>
RV_10,109.04c bhīmā jāyā brāhmaṇasyopanītā durdhāṃ dadhāti parame vyoman ||<BR>
RV_10,109.05a brahmacārī carati veviṣad viṣaḥ sa devānām bhavaty ekam aṅgam |<BR>
RV_10,109.05c tena jāyām anv avindad bṛhaspatiḥ somena nītāṃ juhvaṃ na devāḥ ||<BR>
RV_10,109.06a punar vai devā adaduḥ punar manuṣyā uta |<BR>
RV_10,109.06c rājānaḥ satyaṃ kṛṇvānā brahmajāyām punar daduḥ ||<BR>
RV_10,109.07a punardāya brahmajāyāṃ kṛtvī devair nikilbiṣam |<BR>
RV_10,109.07c ūrjam pṛthivyā bhaktvāyorugāyam upāsate ||<BR>
<BR>
RV_10,110.01a samiddho adya manuṣo duroṇe devo devān yajasi jātavedaḥ |<BR>
RV_10,110.01c ā ca vaha mitramahaś cikitvān tvaṃ dūtaḥ kavir asi pracetāḥ ||<BR>
RV_10,110.02a tanūnapāt patha ṛtasya yānān madhvā samañjan svadayā sujihva |<BR>
RV_10,110.02c manmāni dhībhir uta yajñam ṛndhan devatrā ca kṛṇuhy adhvaraṃ naḥ ||<BR>
RV_10,110.03a ājuhvāna īḍyo vandyaś cā yāhy agne vasubhiḥ sajoṣāḥ |<BR>
RV_10,110.03c tvaṃ devānām asi yahva hotā sa enān yakṣīṣito yajīyān ||<BR>
RV_10,110.04a prācīnam barhiḥ pradiśā pṛthivyā vastor asyā vṛjyate agre ahnām |<BR>
RV_10,110.04c vy u prathate vitaraṃ varīyo devebhyo aditaye syonam ||<BR>
RV_10,110.05a vyacasvatīr urviyā vi śrayantām patibhyo na janayaḥ śumbhamānāḥ |<BR>
RV_10,110.05c devīr dvāro bṛhatīr viśvaminvā devebhyo bhavata suprāyaṇāḥ ||<BR>
RV_10,110.06a ā suṣvayantī yajate upāke uṣāsānaktā sadatāṃ ni yonau |<BR>
RV_10,110.06c divye yoṣaṇe bṛhatī surukme adhi śriyaṃ śukrapiśaṃ dadhāne ||<BR>
RV_10,110.07a daivyā hotārā prathamā suvācā mimānā yajñam manuṣo yajadhyai |<BR>
RV_10,110.07c pracodayantā vidatheṣu kārū prācīnaṃ jyotiḥ pradiśā diśantā ||<BR>
RV_10,110.08a ā no yajñam bhāratī tūyam etv iḷā manuṣvad iha cetayantī |<BR>
RV_10,110.08c tisro devīr barhir edaṃ syonaṃ sarasvatī svapasaḥ sadantu ||<BR>
RV_10,110.09a ya ime dyāvāpṛthivī janitrī rūpair apiṃśad bhuvanāni viśvā |<BR>
RV_10,110.09c tam adya hotar iṣito yajīyān devaṃ tvaṣṭāram iha yakṣi vidvān ||<BR>
RV_10,110.10a upāvasṛja tmanyā samañjan devānām pātha ṛtuthā havīṃṣi |<BR>
RV_10,110.10c vanaspatiḥ śamitā devo agniḥ svadantu havyam madhunā ghṛtena ||<BR>
RV_10,110.11a sadyo jāto vy amimīta yajñam agnir devānām abhavat purogāḥ |<BR>
RV_10,110.11c asya hotuḥ pradiśy ṛtasya vāci svāhākṛtaṃ havir adantu devāḥ ||<BR>
<BR>
RV_10,111.01a manīṣiṇaḥ pra bharadhvam manīṣāṃ yathā-yathā matayaḥ santi nṛṇām |<BR>
RV_10,111.01c indraṃ satyair erayāmā kṛtebhiḥ sa hi vīro girvaṇasyur vidānaḥ ||<BR>
RV_10,111.02a ṛtasya hi sadaso dhītir adyaut saṃ gārṣṭeyo vṛṣabho gobhir ānaṭ |<BR>
RV_10,111.02c ud atiṣṭhat taviṣeṇā raveṇa mahānti cit saṃ vivyācā rajāṃsi ||<BR>
RV_10,111.03a indraḥ kila śrutyā asya veda sa hi jiṣṇuḥ pathikṛt sūryāya |<BR>
RV_10,111.03c ān menāṃ kṛṇvann acyuto bhuvad goḥ patir divaḥ sanajā apratītaḥ ||<BR>
RV_10,111.04a indro mahnā mahato arṇavasya vratāminād aṅgirobhir gṛṇānaḥ |<BR>
RV_10,111.04c purūṇi cin ni tatānā rajāṃsi dādhāra yo dharuṇaṃ satyatātā ||<BR>
RV_10,111.05a indro divaḥ pratimānam pṛthivyā viśvā veda savanā hanti śuṣṇam |<BR>
RV_10,111.05c mahīṃ cid dyām ātanot sūryeṇa cāskambha cit kambhanena skabhīyān ||<BR>
RV_10,111.06a vajreṇa hi vṛtrahā vṛtram astar adevasya śūśuvānasya māyāḥ |<BR>
RV_10,111.06c vi dhṛṣṇo atra dhṛṣatā jaghanthāthābhavo maghavan bāhvojāḥ ||<BR>
RV_10,111.07a sacanta yad uṣasaḥ sūryeṇa citrām asya ketavo rām avindan |<BR>
RV_10,111.07c ā yan nakṣatraṃ dadṛśe divo na punar yato nakir addhā nu veda ||<BR>
RV_10,111.08a dūraṃ kila prathamā jagmur āsām indrasya yāḥ prasave sasrur āpaḥ |<BR>
RV_10,111.08c kva svid agraṃ kva budhna āsām āpo madhyaṃ kva vo nūnam antaḥ ||<BR>
RV_10,111.09a sṛjaḥ sindhūṃr ahinā jagrasānāṃ ād id etāḥ pra vivijre javena |<BR>
RV_10,111.09c mumukṣamāṇā uta yā mumucre 'dhed etā na ramante nitiktāḥ ||<BR>
RV_10,111.10a sadhrīcīḥ sindhum uśatīr ivāyan sanāj jāra āritaḥ pūrbhid āsām |<BR>
RV_10,111.10c astam ā te pārthivā vasūny asme jagmuḥ sūnṛtā indra pūrvīḥ ||<BR>
<BR>
RV_10,112.01a indra piba pratikāmaṃ sutasya prātaḥsāvas tava hi pūrvapītiḥ |<BR>
RV_10,112.01c harṣasva hantave śūra śatrūn ukthebhiṣ ṭe vīryā pra bravāma ||<BR>
RV_10,112.02a yas te ratho manaso javīyān endra tena somapeyāya yāhi |<BR>
RV_10,112.02c tūyam ā te harayaḥ pra dravantu yebhir yāsi vṛṣabhir mandamānaḥ ||<BR>
RV_10,112.03a haritvatā varcasā sūryasya śreṣṭhai rūpais tanvaṃ sparśayasva |<BR>
RV_10,112.03c asmābhir indra sakhibhir huvānaḥ sadhrīcīno mādayasvā niṣadya ||<BR>
RV_10,112.04a yasya tyat te mahimānam madeṣv ime mahī rodasī nāviviktām |<BR>
RV_10,112.04c tad oka ā haribhir indra yuktaiḥ priyebhir yāhi priyam annam accha ||<BR>
RV_10,112.05a yasya śaśvat papivāṃ indra śatrūn anānukṛtyā raṇyā cakartha |<BR>
RV_10,112.05c sa te purandhiṃ taviṣīm iyarti sa te madāya suta indra somaḥ ||<BR>
RV_10,112.06a idaṃ te pātraṃ sanavittam indra pibā somam enā śatakrato |<BR>
RV_10,112.06c pūrṇa āhāvo madirasya madhvo yaṃ viśva id abhiharyanti devāḥ ||<BR>
RV_10,112.07a vi hi tvām indra purudhā janāso hitaprayaso vṛṣabha hvayante |<BR>
RV_10,112.07c asmākaṃ te madhumattamānīmā bhuvan savanā teṣu harya ||<BR>
RV_10,112.08a pra ta indra pūrvyāṇi pra nūnaṃ vīryā vocam prathamā kṛtāni |<BR>
RV_10,112.08c satīnamanyur aśrathāyo adriṃ suvedanām akṛṇor brahmaṇe gām ||<BR>
RV_10,112.09a ni ṣu sīda gaṇapate gaṇeṣu tvām āhur vipratamaṃ kavīnām |<BR>
RV_10,112.09c na ṛte tvat kriyate kiṃ canāre mahām arkam maghavañ citram arca ||<BR>
RV_10,112.10a abhikhyā no maghavan nādhamānān sakhe bodhi vasupate sakhīnām |<BR>
RV_10,112.10c raṇaṃ kṛdhi raṇakṛt satyaśuṣmābhakte cid ā bhajā rāye asmān ||<BR>
<BR>
RV_10,113.01a tam asya dyāvāpṛthivī sacetasā viśvebhir devair anu śuṣmam āvatām |<BR>
RV_10,113.01c yad ait kṛṇvāno mahimānam indriyam pītvī somasya kratumāṃ avardhata ||<BR>
RV_10,113.02a tam asya viṣṇur mahimānam ojasāṃśuṃ dadhanvān madhuno vi rapśate |<BR>
RV_10,113.02c devebhir indro maghavā sayāvabhir vṛtraṃ jaghanvāṃ abhavad vareṇyaḥ ||<BR>
RV_10,113.03a vṛtreṇa yad ahinā bibhrad āyudhā samasthithā yudhaye śaṃsam āvide |<BR>
RV_10,113.03c viśve te atra marutaḥ saha tmanāvardhann ugra mahimānam indriyam ||<BR>
RV_10,113.04a jajñāna eva vy abādhata spṛdhaḥ prāpaśyad vīro abhi pauṃsyaṃ raṇam |<BR>
RV_10,113.04c avṛścad adrim ava sasyadaḥ sṛjad astabhnān nākaṃ svapasyayā pṛthum ||<BR>
RV_10,113.05a ād indraḥ satrā taviṣīr apatyata varīyo dyāvāpṛthivī abādhata |<BR>
RV_10,113.05c avābharad dhṛṣito vajram āyasaṃ śevam mitrāya varuṇāya dāśuṣe ||<BR>
RV_10,113.06a indrasyātra taviṣībhyo virapśina ṛghāyato araṃhayanta manyave |<BR>
RV_10,113.06c vṛtraṃ yad ugro vy avṛścad ojasāpo bibhrataṃ tamasā parīvṛtam ||<BR>
RV_10,113.07a yā vīryāṇi prathamāni kartvā mahitvebhir yatamānau samīyatuḥ |<BR>
RV_10,113.07c dhvāntaṃ tamo 'va dadhvase hata indro mahnā pūrvahūtāv apatyata ||<BR>
RV_10,113.08a viśve devāso adha vṛṣṇyāni te 'vardhayan somavatyā vacasyayā |<BR>
RV_10,113.08c raddhaṃ vṛtram ahim indrasya hanmanāgnir na jambhais tṛṣv annam āvayat ||<BR>
RV_10,113.09a bhūri dakṣebhir vacanebhir ṛkvabhiḥ sakhyebhiḥ sakhyāni pra vocata |<BR>
RV_10,113.09c indro dhuniṃ ca cumuriṃ ca dambhayañ chraddhāmanasyā śṛṇute dabhītaye ||<BR>
RV_10,113.10a tvam purūṇy ā bharā svaśvyā yebhir maṃsai nivacanāni śaṃsan |<BR>
RV_10,113.10c sugebhir viśvā duritā tarema vido ṣu ṇa urviyā gādham adya ||<BR>
<BR>
RV_10,114.01a gharmā samantā trivṛtaṃ vy āpatus tayor juṣṭim mātariśvā jagāma |<BR>
RV_10,114.01c divas payo didhiṣāṇā aveṣan vidur devāḥ sahasāmānam arkam ||<BR>
RV_10,114.02a tisro deṣṭrāya nirṛtīr upāsate dīrghaśruto vi hi jānanti vahnayaḥ |<BR>
RV_10,114.02c tāsāṃ ni cikyuḥ kavayo nidānam pareṣu yā guhyeṣu vrateṣu ||<BR>
RV_10,114.03a catuṣkapardā yuvatiḥ supeśā ghṛtapratīkā vayunāni vaste |<BR>
RV_10,114.03c tasyāṃ suparṇā vṛṣaṇā ni ṣedatur yatra devā dadhire bhāgadheyam ||<BR>
RV_10,114.04a ekaḥ suparṇaḥ sa samudram ā viveśa sa idaṃ viśvam bhuvanaṃ vi caṣṭe |<BR>
RV_10,114.04c tam pākena manasāpaśyam antitas tam mātā reḷhi sa u reḷhi mātaram ||<BR>
RV_10,114.05a suparṇaṃ viprāḥ kavayo vacobhir ekaṃ santam bahudhā kalpayanti |<BR>
RV_10,114.05c chandāṃsi ca dadhato adhvareṣu grahān somasya mimate dvādaśa ||<BR>
RV_10,114.06a ṣaṭtriṃśāṃś ca caturaḥ kalpayantaś chandāṃsi ca dadhata ādvādaśam |<BR>
RV_10,114.06c yajñaṃ vimāya kavayo manīṣa ṛksāmābhyām pra rathaṃ vartayanti ||<BR>
RV_10,114.07a caturdaśānye mahimāno asya taṃ dhīrā vācā pra ṇayanti sapta |<BR>
RV_10,114.07c āpnānaṃ tīrthaṃ ka iha pra vocad yena pathā prapibante sutasya ||<BR>
RV_10,114.08a sahasradhā pañcadaśāny ukthā yāvad dyāvāpṛthivī tāvad it tat |<BR>
RV_10,114.08c sahasradhā mahimānaḥ sahasraṃ yāvad brahma viṣṭhitaṃ tāvatī vāk ||<BR>
RV_10,114.09a kaś chandasāṃ yogam ā veda dhīraḥ ko dhiṣṇyām prati vācam papāda |<BR>
RV_10,114.09c kam ṛtvijām aṣṭamaṃ śūram āhur harī indrasya ni cikāya kaḥ svit ||<BR>
RV_10,114.10a bhūmyā antam pary eke caranti rathasya dhūrṣu yuktāso asthuḥ |<BR>
RV_10,114.10c śramasya dāyaṃ vi bhajanty ebhyo yadā yamo bhavati harmye hitaḥ ||<BR>
<BR>
RV_10,115.01a citra ic chiśos taruṇasya vakṣatho na yo mātarāv apyeti dhātave |<BR>
RV_10,115.01c anūdhā yadi jījanad adhā ca nu vavakṣa sadyo mahi dūtyaṃ caran ||<BR>
RV_10,115.02a agnir ha nāma dhāyi dann apastamaḥ saṃ yo vanā yuvate bhasmanā datā |<BR>
RV_10,115.02c abhipramurā juhvā svadhvara ino na prothamāno yavase vṛṣā ||<BR>
RV_10,115.03a taṃ vo viṃ na druṣadaṃ devam andhasa indum prothantam pravapantam arṇavam |<BR>
RV_10,115.03c āsā vahniṃ na śociṣā virapśinam mahivrataṃ na sarajantam adhvanaḥ ||<BR>
RV_10,115.04a vi yasya te jrayasānasyājara dhakṣor na vātāḥ pari santy acyutāḥ |<BR>
RV_10,115.04c ā raṇvāso yuyudhayo na satvanaṃ tritaṃ naśanta pra śiṣanta iṣṭaye ||<BR>
RV_10,115.05a sa id agniḥ kaṇvatamaḥ kaṇvasakhāryaḥ parasyāntarasya taruṣaḥ |<BR>
RV_10,115.05c agniḥ pātu gṛṇato agniḥ sūrīn agnir dadātu teṣām avo naḥ ||<BR>
RV_10,115.06a vājintamāya sahyase supitrya tṛṣu cyavāno anu jātavedase |<BR>
RV_10,115.06c anudre cid yo dhṛṣatā varaṃ sate mahintamāya dhanvaned aviṣyate ||<BR>
RV_10,115.07a evāgnir martaiḥ saha sūribhir vasu ṣṭave sahasaḥ sūnaro nṛbhiḥ |<BR>
RV_10,115.07c mitrāso na ye sudhitā ṛtāyavo dyāvo na dyumnair abhi santi mānuṣān ||<BR>
RV_10,115.08a ūrjo napāt sahasāvann iti tvopastutasya vandate vṛṣā vāk |<BR>
RV_10,115.08c tvāṃ stoṣāma tvayā suvīrā drāghīya āyuḥ prataraṃ dadhānāḥ ||<BR>
RV_10,115.09a iti tvāgne vṛṣṭihavyasya putrā upastutāsa ṛṣayo 'vocan |<BR>
RV_10,115.09c tāṃś ca pāhi gṛṇataś ca sūrīn vaṣaḍ vaṣaḷ ity ūrdhvāso anakṣan namo nama ity ūrdhvāso anakṣan ||<BR>
<BR>
RV_10,116.01a pibā somam mahata indriyāya pibā vṛtrāya hantave śaviṣṭha |<BR>
RV_10,116.01c piba rāye śavase hūyamānaḥ piba madhvas tṛpad indrā vṛṣasva ||<BR>
RV_10,116.02a asya piba kṣumataḥ prasthitasyendra somasya varam ā sutasya |<BR>
RV_10,116.02c svastidā manasā mādayasvārvācīno revate saubhagāya ||<BR>
RV_10,116.03a mamattu tvā divyaḥ soma indra mamattu yaḥ sūyate pārthiveṣu |<BR>
RV_10,116.03c mamattu yena varivaś cakartha mamattu yena niriṇāsi śatrūn ||<BR>
RV_10,116.04a ā dvibarhā amino yātv indro vṛṣā haribhyām pariṣiktam andhaḥ |<BR>
RV_10,116.04c gavy ā sutasya prabhṛtasya madhvaḥ satrā khedām aruśahā vṛṣasva ||<BR>
RV_10,116.05a ni tigmāni bhrāśayan bhrāśyāny ava sthirā tanuhi yātujūnām |<BR>
RV_10,116.05c ugrāya te saho balaṃ dadāmi pratītyā śatrūn vigadeṣu vṛśca ||<BR>
RV_10,116.06a vy arya indra tanuhi śravāṃsy oja sthireva dhanvano 'bhimātīḥ |<BR>
RV_10,116.06c asmadryag vāvṛdhānaḥ sahobhir anibhṛṣṭas tanvaṃ vāvṛdhasva ||<BR>
RV_10,116.07a idaṃ havir maghavan tubhyaṃ rātam prati samrāḷ ahṛṇāno gṛbhāya |<BR>
RV_10,116.07c tubhyaṃ suto maghavan tubhyam pakvo 'ddhīndra piba ca prasthitasya ||<BR>
RV_10,116.08a addhīd indra prasthitemā havīṃṣi cano dadhiṣva pacatota somam |<BR>
RV_10,116.08c prayasvantaḥ prati haryāmasi tvā satyāḥ santu yajamānasya kāmāḥ ||<BR>
RV_10,116.09a prendrāgnibhyāṃ suvacasyām iyarmi sindhāv iva prerayaṃ nāvam arkaiḥ |<BR>
RV_10,116.09c ayā iva pari caranti devā ye asmabhyaṃ dhanadā udbhidaś ca ||<BR>
<BR>
RV_10,117.01a na vā u devāḥ kṣudham id vadhaṃ dadur utāśitam upa gacchanti mṛtyavaḥ |<BR>
RV_10,117.01c uto rayiḥ pṛṇato nopa dasyaty utāpṛṇan marḍitāraṃ na vindate ||<BR>
RV_10,117.02a ya ādhrāya cakamānāya pitvo 'nnavān san raphitāyopajagmuṣe |<BR>
RV_10,117.02c sthiram manaḥ kṛṇute sevate puroto cit sa marḍitāraṃ na vindate ||<BR>
RV_10,117.03a sa id bhojo yo gṛhave dadāty annakāmāya carate kṛśāya |<BR>
RV_10,117.03c aram asmai bhavati yāmahūtā utāparīṣu kṛṇute sakhāyam ||<BR>
RV_10,117.04a na sa sakhā yo na dadāti sakhye sacābhuve sacamānāya pitvaḥ |<BR>
RV_10,117.04c apāsmāt preyān na tad oko asti pṛṇantam anyam araṇaṃ cid icchet ||<BR>
RV_10,117.05a pṛṇīyād in nādhamānāya tavyān drāghīyāṃsam anu paśyeta panthām |<BR>
RV_10,117.05c o hi vartante rathyeva cakrānyam-anyam upa tiṣṭhanta rāyaḥ ||<BR>
RV_10,117.06a mogham annaṃ vindate apracetāḥ satyam bravīmi vadha it sa tasya |<BR>
RV_10,117.06c nāryamaṇam puṣyati no sakhāyaṃ kevalāgho bhavati kevalādī ||<BR>
RV_10,117.07a kṛṣann it phāla āśitaṃ kṛṇoti yann adhvānam apa vṛṅkte caritraiḥ |<BR>
RV_10,117.07c vadan brahmāvadato vanīyān pṛṇann āpir apṛṇantam abhi ṣyāt ||<BR>
RV_10,117.08a ekapād bhūyo dvipado vi cakrame dvipāt tripādam abhy eti paścāt |<BR>
RV_10,117.08c catuṣpād eti dvipadām abhisvare sampaśyan paṅktīr upatiṣṭhamānaḥ ||<BR>
RV_10,117.09a samau cid dhastau na samaṃ viviṣṭaḥ sammātarā cin na samaṃ duhāte |<BR>
RV_10,117.09c yamayoś cin na samā vīryāṇi jñātī cit santau na samam pṛṇītaḥ ||<BR>
<BR>
RV_10,118.01a agne haṃsi ny atriṇaṃ dīdyan martyeṣv ā |<BR>
RV_10,118.01c sve kṣaye śucivrata ||<BR>
RV_10,118.02a ut tiṣṭhasi svāhuto ghṛtāni prati modase |<BR>
RV_10,118.02c yat tvā srucaḥ samasthiran ||<BR>
RV_10,118.03a sa āhuto vi rocate 'gnir īḷenyo girā |<BR>
RV_10,118.03c srucā pratīkam ajyate ||<BR>
RV_10,118.04a ghṛtenāgniḥ sam ajyate madhupratīka āhutaḥ |<BR>
RV_10,118.04c rocamāno vibhāvasuḥ ||<BR>
RV_10,118.05a jaramāṇaḥ sam idhyase devebhyo havyavāhana |<BR>
RV_10,118.05c taṃ tvā havanta martyāḥ ||<BR>
RV_10,118.06a tam martā amartyaṃ ghṛtenāgniṃ saparyata |<BR>
RV_10,118.06c adābhyaṃ gṛhapatim ||<BR>
RV_10,118.07a adābhyena śociṣāgne rakṣas tvaṃ daha |<BR>
RV_10,118.07c gopā ṛtasya dīdihi ||<BR>
RV_10,118.08a sa tvam agne pratīkena praty oṣa yātudhānyaḥ |<BR>
RV_10,118.08c urukṣayeṣu dīdyat ||<BR>
RV_10,118.09a taṃ tvā gīrbhir urukṣayā havyavāhaṃ sam īdhire |<BR>
RV_10,118.09c yajiṣṭham mānuṣe jane ||<BR>
<BR>
RV_10,119.01a iti vā iti me mano gām aśvaṃ sanuyām iti |<BR>
RV_10,119.01c kuvit somasyāpām iti ||<BR>
RV_10,119.02a pra vātā iva dodhata un mā pītā ayaṃsata |<BR>
RV_10,119.02c kuvit somasyāpām iti ||<BR>
RV_10,119.03a un mā pītā ayaṃsata ratham aśvā ivāśavaḥ |<BR>
RV_10,119.03c kuvit somasyāpām iti ||<BR>
RV_10,119.04a upa mā matir asthita vāśrā putram iva priyam |<BR>
RV_10,119.04c kuvit somasyāpām iti ||<BR>
RV_10,119.05a ahaṃ taṣṭeva vandhuram pary acāmi hṛdā matim |<BR>
RV_10,119.05c kuvit somasyāpām iti ||<BR>
RV_10,119.06a nahi me akṣipac canācchāntsuḥ pañca kṛṣṭayaḥ |<BR>
RV_10,119.06c kuvit somasyāpām iti ||<BR>
RV_10,119.07a nahi me rodasī ubhe anyam pakṣaṃ cana prati |<BR>
RV_10,119.07c kuvit somasyāpām iti ||<BR>
RV_10,119.08a abhi dyām mahinā bhuvam abhīmām pṛthivīm mahīm |<BR>
RV_10,119.08c kuvit somasyāpām iti ||<BR>
RV_10,119.09a hantāham pṛthivīm imāṃ ni dadhānīha veha vā |<BR>
RV_10,119.09c kuvit somasyāpām iti ||<BR>
RV_10,119.10a oṣam it pṛthivīm ahaṃ jaṅghanānīha veha vā |<BR>
RV_10,119.10c kuvit somasyāpām iti ||<BR>
RV_10,119.11a divi me anyaḥ pakṣo 'dho anyam acīkṛṣam |<BR>
RV_10,119.11c kuvit somasyāpām iti ||<BR>
RV_10,119.12a aham asmi mahāmaho 'bhinabhyam udīṣitaḥ |<BR>
RV_10,119.12c kuvit somasyāpām iti ||<BR>
RV_10,119.13a gṛho yāmy araṅkṛto devebhyo havyavāhanaḥ |<BR>
RV_10,119.13c kuvit somasyāpām iti ||<BR>
<BR>
RV_10,120.01a tad id āsa bhuvaneṣu jyeṣṭhaṃ yato jajña ugras tveṣanṛmṇaḥ |<BR>
RV_10,120.01c sadyo jajñāno ni riṇāti śatrūn anu yaṃ viśve madanty ūmāḥ ||<BR>
RV_10,120.02a vāvṛdhānaḥ śavasā bhūryojāḥ śatrur dāsāya bhiyasaṃ dadhāti |<BR>
RV_10,120.02c avyanac ca vyanac ca sasni saṃ te navanta prabhṛtā madeṣu ||<BR>
RV_10,120.03a tve kratum api vṛñjanti viśve dvir yad ete trir bhavanty ūmāḥ |<BR>
RV_10,120.03c svādoḥ svādīyaḥ svādunā sṛjā sam adaḥ su madhu madhunābhi yodhīḥ ||<BR>
RV_10,120.04a iti cid dhi tvā dhanā jayantam made-made anumadanti viprāḥ |<BR>
RV_10,120.04c ojīyo dhṛṣṇo sthiram ā tanuṣva mā tvā dabhan yātudhānā durevāḥ ||<BR>
RV_10,120.05a tvayā vayaṃ śāśadmahe raṇeṣu prapaśyanto yudhenyāni bhūri |<BR>
RV_10,120.05c codayāmi ta āyudhā vacobhiḥ saṃ te śiśāmi brahmaṇā vayāṃsi ||<BR>
RV_10,120.06a stuṣeyyam puruvarpasam ṛbhvam inatamam āptyam āptyānām |<BR>
RV_10,120.06c ā darṣate śavasā sapta dānūn pra sākṣate pratimānāni bhūri ||<BR>
RV_10,120.07a ni tad dadhiṣe 'varam paraṃ ca yasminn āvithāvasā duroṇe |<BR>
RV_10,120.07c ā mātarā sthāpayase jigatnū ata inoṣi karvarā purūṇi ||<BR>
RV_10,120.08a imā brahma bṛhaddivo vivaktīndrāya śūṣam agriyaḥ svarṣāḥ |<BR>
RV_10,120.08c maho gotrasya kṣayati svarājo duraś ca viśvā avṛṇod apa svāḥ ||<BR>
RV_10,120.09a evā mahān bṛhaddivo atharvāvocat svāṃ tanvam indram eva |<BR>
RV_10,120.09c svasāro mātaribhvarīr ariprā hinvanti ca śavasā vardhayanti ca ||<BR>
<BR>
RV_10,121.01a hiraṇyagarbhaḥ sam avartatāgre bhūtasya jātaḥ patir eka āsīt |<BR>
RV_10,121.01c sa dādhāra pṛthivīṃ dyām utemāṃ kasmai devāya haviṣā vidhema ||<BR>
RV_10,121.02a ya ātmadā baladā yasya viśva upāsate praśiṣaṃ yasya devāḥ |<BR>
RV_10,121.02c yasya chāyāmṛtaṃ yasya mṛtyuḥ kasmai devāya haviṣā vidhema ||<BR>
RV_10,121.03a yaḥ prāṇato nimiṣato mahitvaika id rājā jagato babhūva |<BR>
RV_10,121.03c ya īśe asya dvipadaś catuṣpadaḥ kasmai devāya haviṣā vidhema ||<BR>
RV_10,121.04a yasyeme himavanto mahitvā yasya samudraṃ rasayā sahāhuḥ |<BR>
RV_10,121.04c yasyemāḥ pradiśo yasya bāhū kasmai devāya haviṣā vidhema ||<BR>
RV_10,121.05a yena dyaur ugrā pṛthivī ca dṛḷhā yena sva stabhitaṃ yena nākaḥ |<BR>
RV_10,121.05c yo antarikṣe rajaso vimānaḥ kasmai devāya haviṣā vidhema ||<BR>
RV_10,121.06a yaṃ krandasī avasā tastabhāne abhy aikṣetām manasā rejamāne |<BR>
RV_10,121.06c yatrādhi sūra udito vibhāti kasmai devāya haviṣā vidhema ||<BR>
RV_10,121.07a āpo ha yad bṛhatīr viśvam āyan garbhaṃ dadhānā janayantīr agnim |<BR>
RV_10,121.07c tato devānāṃ sam avartatāsur ekaḥ kasmai devāya haviṣā vidhema ||<BR>
RV_10,121.08a yaś cid āpo mahinā paryapaśyad dakṣaṃ dadhānā janayantīr yajñam |<BR>
RV_10,121.08c yo deveṣv adhi deva eka āsīt kasmai devāya haviṣā vidhema ||<BR>
RV_10,121.09a mā no hiṃsīj janitā yaḥ pṛthivyā yo vā divaṃ satyadharmā jajāna |<BR>
RV_10,121.09c yaś cāpaś candrā bṛhatīr jajāna kasmai devāya haviṣā vidhema ||<BR>
RV_10,121.10a prajāpate na tvad etāny anyo viśvā jātāni pari tā babhūva |<BR>
RV_10,121.10c yatkāmās te juhumas tan no astu vayaṃ syāma patayo rayīṇām ||<BR>
<BR>
RV_10,122.01a vasuṃ na citramahasaṃ gṛṇīṣe vāmaṃ śevam atithim adviṣeṇyam |<BR>
RV_10,122.01c sa rāsate śurudho viśvadhāyaso 'gnir hotā gṛhapatiḥ suvīryam ||<BR>
RV_10,122.02a juṣāṇo agne prati harya me vaco viśvāni vidvān vayunāni sukrato |<BR>
RV_10,122.02c ghṛtanirṇig brahmaṇe gātum eraya tava devā ajanayann anu vratam ||<BR>
RV_10,122.03a sapta dhāmāni pariyann amartyo dāśad dāśuṣe sukṛte māmahasva |<BR>
RV_10,122.03c suvīreṇa rayiṇāgne svābhuvā yas ta ānaṭ samidhā taṃ juṣasva ||<BR>
RV_10,122.04a yajñasya ketum prathamam purohitaṃ haviṣmanta īḷate sapta vājinam |<BR>
RV_10,122.04c śṛṇvantam agniṃ ghṛtapṛṣṭham ukṣaṇam pṛṇantaṃ devam pṛṇate suvīryam ||<BR>
RV_10,122.05a tvaṃ dūtaḥ prathamo vareṇyaḥ sa hūyamāno amṛtāya matsva |<BR>
RV_10,122.05c tvām marjayan maruto dāśuṣo gṛhe tvāṃ stomebhir bhṛgavo vi rurucuḥ ||<BR>
RV_10,122.06a iṣaṃ duhan sudughāṃ viśvadhāyasaṃ yajñapriye yajamānāya sukrato |<BR>
RV_10,122.06c agne ghṛtasnus trir ṛtāni dīdyad vartir yajñam pariyan sukratūyase ||<BR>
RV_10,122.07a tvām id asyā uṣaso vyuṣṭiṣu dūtaṃ kṛṇvānā ayajanta mānuṣāḥ |<BR>
RV_10,122.07c tvāṃ devā mahayāyyāya vāvṛdhur ājyam agne nimṛjanto adhvare ||<BR>
RV_10,122.08a ni tvā vasiṣṭhā ahvanta vājinaṃ gṛṇanto agne vidatheṣu vedhasaḥ |<BR>
RV_10,122.08c rāyas poṣaṃ yajamāneṣu dhāraya yūyam pāta svastibhiḥ sadā naḥ ||<BR>
<BR>
RV_10,123.01a ayaṃ venaś codayat pṛśnigarbhā jyotirjarāyū rajaso vimāne |<BR>
RV_10,123.01c imam apāṃ saṃgame sūryasya śiśuṃ na viprā matibhī rihanti ||<BR>
RV_10,123.02a samudrād ūrmim ud iyarti veno nabhojāḥ pṛṣṭhaṃ haryatasya darśi |<BR>
RV_10,123.02c ṛtasya sānāv adhi viṣṭapi bhrāṭ samānaṃ yonim abhy anūṣata vrāḥ ||<BR>
RV_10,123.03a samānam pūrvīr abhi vāvaśānās tiṣṭhan vatsasya mātaraḥ sanīḷāḥ |<BR>
RV_10,123.03c ṛtasya sānāv adhi cakramāṇā rihanti madhvo amṛtasya vāṇīḥ ||<BR>
RV_10,123.04a jānanto rūpam akṛpanta viprā mṛgasya ghoṣam mahiṣasya hi gman |<BR>
RV_10,123.04c ṛtena yanto adhi sindhum asthur vidad gandharvo amṛtāni nāma ||<BR>
RV_10,123.05a apsarā jāram upasiṣmiyāṇā yoṣā bibharti parame vyoman |<BR>
RV_10,123.05c carat priyasya yoniṣu priyaḥ san sīdat pakṣe hiraṇyaye sa venaḥ ||<BR>
RV_10,123.06a nāke suparṇam upa yat patantaṃ hṛdā venanto abhy acakṣata tvā |<BR>
RV_10,123.06c hiraṇyapakṣaṃ varuṇasya dūtaṃ yamasya yonau śakunam bhuraṇyum ||<BR>
RV_10,123.07a ūrdhvo gandharvo adhi nāke asthāt pratyaṅ citrā bibhrad asyāyudhāni |<BR>
RV_10,123.07c vasāno atkaṃ surabhiṃ dṛśe kaṃ svar ṇa nāma janata priyāṇi ||<BR>
RV_10,123.08a drapsaḥ samudram abhi yaj jigāti paśyan gṛdhrasya cakṣasā vidharman |<BR>
RV_10,123.08c bhānuḥ śukreṇa śociṣā cakānas tṛtīye cakre rajasi priyāṇi ||<BR>
<BR>
RV_10,124.01a imaṃ no agna upa yajñam ehi pañcayāmaṃ trivṛtaṃ saptatantum |<BR>
RV_10,124.01c aso havyavāḷ uta naḥ purogā jyog eva dīrghaṃ tama āśayiṣṭhāḥ ||<BR>
RV_10,124.02a adevād devaḥ pracatā guhā yan prapaśyamāno amṛtatvam emi |<BR>
RV_10,124.02c śivaṃ yat santam aśivo jahāmi svāt sakhyād araṇīṃ nābhim emi ||<BR>
RV_10,124.03a paśyann anyasyā atithiṃ vayāyā ṛtasya dhāma vi mime purūṇi |<BR>
RV_10,124.03c śaṃsāmi pitre asurāya śevam ayajñiyād yajñiyam bhāgam emi ||<BR>
RV_10,124.04a bahvīḥ samā akaram antar asminn indraṃ vṛṇānaḥ pitaraṃ jahāmi |<BR>
RV_10,124.04c agniḥ somo varuṇas te cyavante paryāvard rāṣṭraṃ tad avāmy āyan ||<BR>
RV_10,124.05a nirmāyā u tye asurā abhūvan tvaṃ ca mā varuṇa kāmayāse |<BR>
RV_10,124.05c ṛtena rājann anṛtaṃ viviñcan mama rāṣṭrasyādhipatyam ehi ||<BR>
RV_10,124.06a idaṃ svar idam id āsa vāmam ayam prakāśa urv antarikṣam |<BR>
RV_10,124.06c hanāva vṛtraṃ nirehi soma haviṣ ṭvā santaṃ haviṣā yajāma ||<BR>
RV_10,124.07a kaviḥ kavitvā divi rūpam āsajad aprabhūtī varuṇo nir apaḥ sṛjat |<BR>
RV_10,124.07c kṣemaṃ kṛṇvānā janayo na sindhavas tā asya varṇaṃ śucayo bharibhrati ||<BR>
RV_10,124.08a tā asya jyeṣṭham indriyaṃ sacante tā īm ā kṣeti svadhayā madantīḥ |<BR>
RV_10,124.08c tā īṃ viśo na rājānaṃ vṛṇānā bībhatsuvo apa vṛtrād atiṣṭhan ||<BR>
RV_10,124.09a bībhatsūnāṃ sayujaṃ haṃsam āhur apāṃ divyānāṃ sakhye carantam |<BR>
RV_10,124.09c anuṣṭubham anu carcūryamāṇam indraṃ ni cikyuḥ kavayo manīṣā ||<BR>
<BR>
RV_10,125.01a ahaṃ rudrebhir vasubhiś carāmy aham ādityair uta viśvadevaiḥ |<BR>
RV_10,125.01c aham mitrāvaruṇobhā bibharmy aham indrāgnī aham aśvinobhā ||<BR>
RV_10,125.02a ahaṃ somam āhanasam bibharmy ahaṃ tvaṣṭāram uta pūṣaṇam bhagam |<BR>
RV_10,125.02c ahaṃ dadhāmi draviṇaṃ haviṣmate suprāvye yajamānāya sunvate ||<BR>
RV_10,125.03a ahaṃ rāṣṭrī saṃgamanī vasūnāṃ cikituṣī prathamā yajñiyānām |<BR>
RV_10,125.03c tām mā devā vy adadhuḥ purutrā bhūristhātrām bhūry āveśayantīm ||<BR>
RV_10,125.04a mayā so annam atti yo vipaśyati yaḥ prāṇiti ya īṃ śṛṇoty uktam |<BR>
RV_10,125.04c amantavo māṃ ta upa kṣiyanti śrudhi śruta śraddhivaṃ te vadāmi ||<BR>
RV_10,125.05a aham eva svayam idaṃ vadāmi juṣṭaṃ devebhir uta mānuṣebhiḥ |<BR>
RV_10,125.05c yaṃ kāmaye taṃ-tam ugraṃ kṛṇomi tam brahmāṇaṃ tam ṛṣiṃ taṃ sumedhām ||<BR>
RV_10,125.06a ahaṃ rudrāya dhanur ā tanomi brahmadviṣe śarave hantavā u |<BR>
RV_10,125.06c ahaṃ janāya samadaṃ kṛṇomy ahaṃ dyāvāpṛthivī ā viveśa ||<BR>
RV_10,125.07a ahaṃ suve pitaram asya mūrdhan mama yonir apsv antaḥ samudre |<BR>
RV_10,125.07c tato vi tiṣṭhe bhuvanānu viśvotāmūṃ dyāṃ varṣmaṇopa spṛśāmi ||<BR>
RV_10,125.08a aham eva vāta iva pra vāmy ārabhamāṇā bhuvanāni viśvā |<BR>
RV_10,125.08c paro divā para enā pṛthivyaitāvatī mahinā sam babhūva ||<BR>
<BR>
RV_10,126.01a na tam aṃho na duritaṃ devāso aṣṭa martyam |<BR>
RV_10,126.01c sajoṣaso yam aryamā mitro nayanti varuṇo ati dviṣaḥ ||<BR>
RV_10,126.02a tad dhi vayaṃ vṛṇīmahe varuṇa mitrāryaman |<BR>
RV_10,126.02c yenā nir aṃhaso yūyam pātha nethā ca martyam ati dviṣaḥ ||<BR>
RV_10,126.03a te nūnaṃ no 'yam ūtaye varuṇo mitro aryamā |<BR>
RV_10,126.03c nayiṣṭhā u no neṣaṇi parṣiṣṭhā u naḥ parṣaṇy ati dviṣaḥ ||<BR>
RV_10,126.04a yūyaṃ viśvam pari pātha varuṇo mitro aryamā |<BR>
RV_10,126.04c yuṣmākaṃ śarmaṇi priye syāma supraṇītayo 'ti dviṣaḥ ||<BR>
RV_10,126.05a ādityāso ati sridho varuṇo mitro aryamā |<BR>
RV_10,126.05c ugram marudbhī rudraṃ huvemendram agniṃ svastaye 'ti dviṣaḥ ||<BR>
RV_10,126.06a netāra ū ṣu ṇas tiro varuṇo mitro aryamā |<BR>
RV_10,126.06c ati viśvāni duritā rājānaś carṣaṇīnām ati dviṣaḥ ||<BR>
RV_10,126.07a śunam asmabhyam ūtaye varuṇo mitro aryamā |<BR>
RV_10,126.07c śarma yacchantu sapratha ādityāso yad īmahe ati dviṣaḥ ||<BR>
RV_10,126.08a yathā ha tyad vasavo gauryaṃ cit padi ṣitām amuñcatā yajatrāḥ |<BR>
RV_10,126.08c evo ṣv asman muñcatā vy aṃhaḥ pra tāry agne prataraṃ na āyuḥ ||<BR>
<BR>
RV_10,127.01a rātrī vy akhyad āyatī purutrā devy akṣabhiḥ |<BR>
RV_10,127.01c viśvā adhi śriyo 'dhita ||<BR>
RV_10,127.02a orv aprā amartyā nivato devy udvataḥ |<BR>
RV_10,127.02c jyotiṣā bādhate tamaḥ ||<BR>
RV_10,127.03a nir u svasāram askṛtoṣasaṃ devy āyatī |<BR>
RV_10,127.03c aped u hāsate tamaḥ ||<BR>
RV_10,127.04a sā no adya yasyā vayaṃ ni te yāmann avikṣmahi |<BR>
RV_10,127.04c vṛkṣe na vasatiṃ vayaḥ ||<BR>
RV_10,127.05a ni grāmāso avikṣata ni padvanto ni pakṣiṇaḥ |<BR>
RV_10,127.05c ni śyenāsaś cid arthinaḥ ||<BR>
RV_10,127.06a yāvayā vṛkyaṃ vṛkaṃ yavaya stenam ūrmye |<BR>
RV_10,127.06c athā naḥ sutarā bhava ||<BR>
RV_10,127.07a upa mā pepiśat tamaḥ kṛṣṇaṃ vyaktam asthita |<BR>
RV_10,127.07c uṣa ṛṇeva yātaya ||<BR>
RV_10,127.08a upa te gā ivākaraṃ vṛṇīṣva duhitar divaḥ |<BR>
RV_10,127.08c rātri stomaṃ na jigyuṣe ||<BR>
<BR>
RV_10,128.01a mamāgne varco vihaveṣv astu vayaṃ tvendhānās tanvam puṣema |<BR>
RV_10,128.01c mahyaṃ namantām pradiśaś catasras tvayādhyakṣeṇa pṛtanā jayema ||<BR>
RV_10,128.02a mama devā vihave santu sarva indravanto maruto viṣṇur agniḥ |<BR>
RV_10,128.02c mamāntarikṣam urulokam astu mahyaṃ vātaḥ pavatāṃ kāme asmin ||<BR>
RV_10,128.03a mayi devā draviṇam ā yajantām mayy āśīr astu mayi devahūtiḥ |<BR>
RV_10,128.03c daivyā hotāro vanuṣanta pūrve 'riṣṭāḥ syāma tanvā suvīrāḥ ||<BR>
RV_10,128.04a mahyaṃ yajantu mama yāni havyākūtiḥ satyā manaso me astu |<BR>
RV_10,128.04c eno mā ni gāṃ katamac canāhaṃ viśve devāso adhi vocatā naḥ ||<BR>
RV_10,128.05a devīḥ ṣaḷ urvīr uru naḥ kṛṇota viśve devāsa iha vīrayadhvam |<BR>
RV_10,128.05c mā hāsmahi prajayā mā tanūbhir mā radhāma dviṣate soma rājan ||<BR>
RV_10,128.06a agne manyum pratinudan pareṣām adabdho gopāḥ pari pāhi nas tvam |<BR>
RV_10,128.06c pratyañco yantu nigutaḥ punas te 'maiṣāṃ cittam prabudhāṃ vi neśat ||<BR>
RV_10,128.07a dhātā dhātṝṇām bhuvanasya yas patir devaṃ trātāram abhimātiṣāham |<BR>
RV_10,128.07c imaṃ yajñam aśvinobhā bṛhaspatir devāḥ pāntu yajamānaṃ nyarthāt ||<BR>
RV_10,128.08a uruvyacā no mahiṣaḥ śarma yaṃsad asmin have puruhūtaḥ purukṣuḥ |<BR>
RV_10,128.08c sa naḥ prajāyai haryaśva mṛḷayendra mā no rīriṣo mā parā dāḥ ||<BR>
RV_10,128.09a ye naḥ sapatnā apa te bhavantv indrāgnibhyām ava bādhāmahe tān |<BR>
RV_10,128.09c vasavo rudrā ādityā uparispṛśam mograṃ cettāram adhirājam akran ||<BR>
<BR>
RV_10,129.01a nāsad āsīn no sad āsīt tadānīṃ nāsīd rajo no vyomā paro yat |<BR>
RV_10,129.01c kim āvarīvaḥ kuha kasya śarmann ambhaḥ kim āsīd gahanaṃ gabhīram ||<BR>
RV_10,129.02a na mṛtyur āsīd amṛtaṃ na tarhi na rātryā ahna āsīt praketaḥ |<BR>
RV_10,129.02c ānīd avātaṃ svadhayā tad ekaṃ tasmād dhānyan na paraḥ kiṃ canāsa ||<BR>
RV_10,129.03a tama āsīt tamasā gūḷham agre 'praketaṃ salilaṃ sarvam ā idam |<BR>
RV_10,129.03c tucchyenābhv apihitaṃ yad āsīt tapasas tan mahinājāyataikam ||<BR>
RV_10,129.04a kāmas tad agre sam avartatādhi manaso retaḥ prathamaṃ yad āsīt |<BR>
RV_10,129.04c sato bandhum asati nir avindan hṛdi pratīṣyā kavayo manīṣā ||<BR>
RV_10,129.05a tiraścīno vitato raśmir eṣām adhaḥ svid āsī3d upari svid āsī3t |<BR>
RV_10,129.05c retodhā āsan mahimāna āsan svadhā avastāt prayatiḥ parastāt ||<BR>
RV_10,129.06a ko addhā veda ka iha pra vocat kuta ājātā kuta iyaṃ visṛṣṭiḥ |<BR>
RV_10,129.06c arvāg devā asya visarjanenāthā ko veda yata ābabhūva ||<BR>
RV_10,129.07a iyaṃ visṛṣṭir yata ābabhūva yadi vā dadhe yadi vā na |<BR>
RV_10,129.07c yo asyādhyakṣaḥ parame vyoman so aṅga veda yadi vā na veda ||<BR>
<BR>
RV_10,130.01a yo yajño viśvatas tantubhis tata ekaśataṃ devakarmebhir āyataḥ |<BR>
RV_10,130.01c ime vayanti pitaro ya āyayuḥ pra vayāpa vayety āsate tate ||<BR>
RV_10,130.02a pumāṃ enaṃ tanuta ut kṛṇatti pumān vi tatne adhi nāke asmin |<BR>
RV_10,130.02c ime mayūkhā upa sedur ū sadaḥ sāmāni cakrus tasarāṇy otave ||<BR>
RV_10,130.03a kāsīt pramā pratimā kiṃ nidānam ājyaṃ kim āsīt paridhiḥ ka āsīt |<BR>
RV_10,130.03c chandaḥ kim āsīt praugaṃ kim ukthaṃ yad devā devam ayajanta viśve ||<BR>
RV_10,130.04a agner gāyatry abhavat sayugvoṣṇihayā savitā sam babhūva |<BR>
RV_10,130.04c anuṣṭubhā soma ukthair mahasvān bṛhaspater bṛhatī vācam āvat ||<BR>
RV_10,130.05a virāṇ mitrāvaruṇayor abhiśrīr indrasya triṣṭub iha bhāgo ahnaḥ |<BR>
RV_10,130.05c viśvān devāñ jagaty ā viveśa tena cākḷpra ṛṣayo manuṣyāḥ ||<BR>
RV_10,130.06a cākḷpre tena ṛṣayo manuṣyā yajñe jāte pitaro naḥ purāṇe |<BR>
RV_10,130.06c paśyan manye manasā cakṣasā tān ya imaṃ yajñam ayajanta pūrve ||<BR>
RV_10,130.07a sahastomāḥ sahachandasa āvṛtaḥ sahapramā ṛṣayaḥ sapta daivyāḥ |<BR>
RV_10,130.07c pūrveṣām panthām anudṛśya dhīrā anvālebhire rathyo na raśmīn ||<BR>
<BR>
RV_10,131.01a apa prāca indra viśvāṃ amitrān apāpāco abhibhūte nudasva |<BR>
RV_10,131.01c apodīco apa śūrādharāca urau yathā tava śarman madema ||<BR>
RV_10,131.02a kuvid aṅga yavamanto yavaṃ cid yathā dānty anupūrvaṃ viyūya |<BR>
RV_10,131.02c ihehaiṣāṃ kṛṇuhi bhojanāni ye barhiṣo namovṛktiṃ na jagmuḥ ||<BR>
RV_10,131.03a nahi sthūry ṛtuthā yātam asti nota śravo vivide saṃgameṣu |<BR>
RV_10,131.03c gavyanta indraṃ sakhyāya viprā aśvāyanto vṛṣaṇaṃ vājayantaḥ ||<BR>
RV_10,131.04a yuvaṃ surāmam aśvinā namucāv āsure sacā |<BR>
RV_10,131.04c vipipānā śubhas patī indraṃ karmasv āvatam ||<BR>
RV_10,131.05a putram iva pitarāv aśvinobhendrāvathuḥ kāvyair daṃsanābhiḥ |<BR>
RV_10,131.05c yat surāmaṃ vy apibaḥ śacībhiḥ sarasvatī tvā maghavann abhiṣṇak ||<BR>
RV_10,131.06a indraḥ sutrāmā svavāṃ avobhiḥ sumṛḷīko bhavatu viśvavedāḥ |<BR>
RV_10,131.06c bādhatāṃ dveṣo abhayaṃ kṛṇotu suvīryasya patayaḥ syāma ||<BR>
RV_10,131.07a tasya vayaṃ sumatau yajñiyasyāpi bhadre saumanase syāma |<BR>
RV_10,131.07c sa sutrāmā svavāṃ indro asme ārāc cid dveṣaḥ sanutar yuyotu ||<BR>
RV_10,132.01a ījānam id dyaur gūrtāvasur ījānam bhūmir abhi prabhūṣaṇi |<BR>
RV_10,132.01c ījānaṃ devāv aśvināv abhi sumnair avardhatām ||<BR>
RV_10,132.02a tā vām mitrāvaruṇā dhārayatkṣitī suṣumneṣitatvatā yajāmasi |<BR>
RV_10,132.02c yuvoḥ krāṇāya sakhyair abhi ṣyāma rakṣasaḥ ||<BR>
RV_10,132.03a adhā cin nu yad didhiṣāmahe vām abhi priyaṃ rekṇaḥ patyamānāḥ |<BR>
RV_10,132.03c dadvāṃ vā yat puṣyati rekṇaḥ sam v āran nakir asya maghāni ||<BR>
RV_10,132.04a asāv anyo asura sūyata dyaus tvaṃ viśveṣāṃ varuṇāsi rājā |<BR>
RV_10,132.04c mūrdhā rathasya cākan naitāvatainasāntakadhruk ||<BR>
RV_10,132.05a asmin sv etac chakapūta eno hite mitre nigatān hanti vīrān |<BR>
RV_10,132.05c avor vā yad dhāt tanūṣv avaḥ priyāsu yajñiyāsv arvā ||<BR>
RV_10,132.06a yuvor hi mātāditir vicetasā dyaur na bhūmiḥ payasā pupūtani |<BR>
RV_10,132.06c ava priyā didiṣṭana sūro ninikta raśmibhiḥ ||<BR>
RV_10,132.07a yuvaṃ hy apnarājāv asīdataṃ tiṣṭhad rathaṃ na dhūrṣadaṃ vanarṣadam |<BR>
RV_10,132.07c tā naḥ kaṇūkayantīr nṛmedhas tatre aṃhasaḥ sumedhas tatre aṃhasaḥ ||<BR>
<BR>
RV_10,133.01a pro ṣv asmai puroratham indrāya śūṣam arcata |<BR>
RV_10,133.01c abhīke cid u lokakṛt saṃge samatsu vṛtrahāsmākam bodhi coditā nabhantām anyakeṣāṃ jyākā adhi dhanvasu ||<BR>
RV_10,133.02a tvaṃ sindhūṃr avāsṛjo 'dharāco ahann ahim |<BR>
RV_10,133.02c aśatrur indra jajñiṣe viśvam puṣyasi vāryaṃ taṃ tvā pari ṣvajāmahe nabhantām anyakeṣāṃ jyākā adhi dhanvasu ||<BR>
RV_10,133.03a vi ṣu viśvā arātayo 'ryo naśanta no dhiyaḥ |<BR>
RV_10,133.03c astāsi śatrave vadhaṃ yo na indra jighāṃsati yā te rātir dadir vasu nabhantām anyakeṣāṃ jyākā adhi dhanvasu ||<BR>
RV_10,133.04a yo na indrābhito jano vṛkāyur ādideśati |<BR>
RV_10,133.04c adhaspadaṃ tam īṃ kṛdhi vibādho asi sāsahir nabhantām anyakeṣāṃ jyākā adhi dhanvasu ||<BR>
RV_10,133.05a yo na indrābhidāsati sanābhir yaś ca niṣṭyaḥ |<BR>
RV_10,133.05c ava tasya balaṃ tira mahīva dyaur adha tmanā nabhantām anyakeṣāṃ jyākā adhi dhanvasu ||<BR>
RV_10,133.06a vayam indra tvāyavaḥ sakhitvam ā rabhāmahe |<BR>
RV_10,133.06c ṛtasya naḥ pathā nayāti viśvāni duritā nabhantām anyakeṣāṃ jyākā adhi dhanvasu ||<BR>
RV_10,133.07a asmabhyaṃ su tvam indra tāṃ śikṣa yā dohate prati varaṃ jaritre |<BR>
RV_10,133.07c acchidrodhnī pīpayad yathā naḥ sahasradhārā payasā mahī gauḥ ||<BR>
<BR>
RV_10,134.01a ubhe yad indra rodasī āpaprāthoṣā iva |<BR>
RV_10,134.01c mahāntaṃ tvā mahīnāṃ samrājaṃ carṣaṇīnāṃ devī janitry ajījanad bhadrā janitry ajījanat ||<BR>
RV_10,134.02a ava sma durhaṇāyato martasya tanuhi sthiram |<BR>
RV_10,134.02c adhaspadaṃ tam īṃ kṛdhi yo asmāṃ ādideśati devī janitry ajījanad bhadrā janitry ajījanat ||<BR>
RV_10,134.03a ava tyā bṛhatīr iṣo viśvaścandrā amitrahan |<BR>
RV_10,134.03c śacībhiḥ śakra dhūnuhīndra viśvābhir ūtibhir devī janitry ajījanad bhadrā janitry ajījanat ||<BR>
RV_10,134.04a ava yat tvaṃ śatakratav indra viśvāni dhūnuṣe |<BR>
RV_10,134.04c rayiṃ na sunvate sacā sahasriṇībhir ūtibhir devī janitry ajījanad bhadrā janitry ajījanat ||<BR>
RV_10,134.05a ava svedā ivābhito viṣvak patantu didyavaḥ |<BR>
RV_10,134.05c dūrvāyā iva tantavo vy asmad etu durmatir devī janitry ajījanad bhadrā janitry ajījanat ||<BR>
RV_10,134.06a dīrghaṃ hy aṅkuśaṃ yathā śaktim bibharṣi mantumaḥ |<BR>
RV_10,134.06c pūrveṇa maghavan padājo vayāṃ yathā yamo devī janitry ajījanad bhadrā janitry ajījanat ||<BR>
RV_10,134.07a nakir devā minīmasi nakir ā yopayāmasi mantraśrutyaṃ carāmasi |<BR>
RV_10,134.07c pakṣebhir apikakṣebhir atrābhi saṃ rabhāmahe ||<BR>
<BR>
RV_10,135.01a yasmin vṛkṣe supalāśe devaiḥ sampibate yamaḥ |<BR>
RV_10,135.01c atrā no viśpatiḥ pitā purāṇāṃ anu venati ||<BR>
RV_10,135.02a purāṇāṃ anuvenantaṃ carantam pāpayāmuyā |<BR>
RV_10,135.02c asūyann abhy acākaśaṃ tasmā aspṛhayam punaḥ ||<BR>
RV_10,135.03a yaṃ kumāra navaṃ ratham acakram manasākṛṇoḥ |<BR>
RV_10,135.03c ekeṣaṃ viśvataḥ prāñcam apaśyann adhi tiṣṭhasi ||<BR>
RV_10,135.04a yaṃ kumāra prāvartayo rathaṃ viprebhyas pari |<BR>
RV_10,135.04c taṃ sāmānu prāvartata sam ito nāvy āhitam ||<BR>
RV_10,135.05a kaḥ kumāram ajanayad rathaṃ ko nir avartayat |<BR>
RV_10,135.05c kaḥ svit tad adya no brūyād anudeyī yathābhavat ||<BR>
RV_10,135.06a yathābhavad anudeyī tato agram ajāyata |<BR>
RV_10,135.06c purastād budhna ātataḥ paścān nirayaṇaṃ kṛtam ||<BR>
RV_10,135.07a idaṃ yamasya sādanaṃ devamānaṃ yad ucyate |<BR>
RV_10,135.07c iyam asya dhamyate nāḷīr ayaṃ gīrbhiḥ pariṣkṛtaḥ ||<BR>
<BR>
RV_10,136.01a keśy agniṃ keśī viṣaṃ keśī bibharti rodasī |<BR>
RV_10,136.01c keśī viśvaṃ svar dṛśe keśīdaṃ jyotir ucyate ||<BR>
RV_10,136.02a munayo vātaraśanāḥ piśaṅgā vasate malā |<BR>
RV_10,136.02c vātasyānu dhrājiṃ yanti yad devāso avikṣata ||<BR>
RV_10,136.03a unmaditā mauneyena vātāṃ ā tasthimā vayam |<BR>
RV_10,136.03c śarīred asmākaṃ yūyam martāso abhi paśyatha ||<BR>
RV_10,136.04a antarikṣeṇa patati viśvā rūpāvacākaśat |<BR>
RV_10,136.04c munir devasya-devasya saukṛtyāya sakhā hitaḥ ||<BR>
RV_10,136.05a vātasyāśvo vāyoḥ sakhātho deveṣito muniḥ |<BR>
RV_10,136.05c ubhau samudrāv ā kṣeti yaś ca pūrva utāparaḥ ||<BR>
RV_10,136.06a apsarasāṃ gandharvāṇām mṛgāṇāṃ caraṇe caran |<BR>
RV_10,136.06c keśī ketasya vidvān sakhā svādur madintamaḥ ||<BR>
RV_10,136.07a vāyur asmā upāmanthat pinaṣṭi smā kunannamā |<BR>
RV_10,136.07c keśī viṣasya pātreṇa yad rudreṇāpibat saha ||<BR>
<BR>
RV_10,137.01a uta devā avahitaṃ devā un nayathā punaḥ |<BR>
RV_10,137.01c utāgaś cakruṣaṃ devā devā jīvayathā punaḥ ||<BR>
RV_10,137.02a dvāv imau vātau vāta ā sindhor ā parāvataḥ |<BR>
RV_10,137.02c dakṣaṃ te anya ā vātu parānyo vātu yad rapaḥ ||<BR>
RV_10,137.03a ā vāta vāhi bheṣajaṃ vi vāta vāhi yad rapaḥ |<BR>
RV_10,137.03c tvaṃ hi viśvabheṣajo devānāṃ dūta īyase ||<BR>
RV_10,137.04a ā tvāgamaṃ śantātibhir atho ariṣṭatātibhiḥ |<BR>
RV_10,137.04c dakṣaṃ te bhadram ābhārṣam parā yakṣmaṃ suvāmi te ||<BR>
RV_10,137.05a trāyantām iha devās trāyatām marutāṃ gaṇaḥ |<BR>
RV_10,137.05c trāyantāṃ viśvā bhūtāni yathāyam arapā asat ||<BR>
RV_10,137.06a āpa id vā u bheṣajīr āpo amīvacātanīḥ |<BR>
RV_10,137.06c āpaḥ sarvasya bheṣajīs tās te kṛṇvantu bheṣajam ||<BR>
RV_10,137.07a hastābhyāṃ daśaśākhābhyāṃ jihvā vācaḥ purogavī |<BR>
RV_10,137.07c anāmayitnubhyāṃ tvā tābhyāṃ tvopa spṛśāmasi ||<BR>
<BR>
RV_10,138.01a tava tya indra sakhyeṣu vahnaya ṛtam manvānā vy adardirur valam |<BR>
RV_10,138.01c yatrā daśasyann uṣaso riṇann apaḥ kutsāya manmann ahyaś ca daṃsayaḥ ||<BR>
RV_10,138.02a avāsṛjaḥ prasvaḥ śvañcayo girīn ud āja usrā apibo madhu priyam |<BR>
RV_10,138.02c avardhayo vanino asya daṃsasā śuśoca sūrya ṛtajātayā girā ||<BR>
RV_10,138.03a vi sūryo madhye amucad rathaṃ divo vidad dāsāya pratimānam āryaḥ |<BR>
RV_10,138.03c dṛḷhāni pipror asurasya māyina indro vy āsyac cakṛvāṃ ṛjiśvanā ||<BR>
RV_10,138.04a anādhṛṣṭāni dhṛṣito vy āsyan nidhīṃr adevāṃ amṛṇad ayāsyaḥ |<BR>
RV_10,138.04c māseva sūryo vasu puryam ā dade gṛṇānaḥ śatrūṃr aśṛṇād virukmatā ||<BR>
RV_10,138.05a ayuddhaseno vibhvā vibhindatā dāśad vṛtrahā tujyāni tejate |<BR>
RV_10,138.05c indrasya vajrād abibhed abhiśnathaḥ prākrāmac chundhyūr ajahād uṣā anaḥ ||<BR>
RV_10,138.06a etā tyā te śrutyāni kevalā yad eka ekam akṛṇor ayajñam |<BR>
RV_10,138.06c māsāṃ vidhānam adadhā adhi dyavi tvayā vibhinnam bharati pradhim pitā ||<BR>
<BR>
RV_10,139.01a sūryaraśmir harikeśaḥ purastāt savitā jyotir ud ayāṃ ajasram |<BR>
RV_10,139.01c tasya pūṣā prasave yāti vidvān sampaśyan viśvā bhuvanāni gopāḥ ||<BR>
RV_10,139.02a nṛcakṣā eṣa divo madhya āsta āpaprivān rodasī antarikṣam |<BR>
RV_10,139.02c sa viśvācīr abhi caṣṭe ghṛtācīr antarā pūrvam aparaṃ ca ketum ||<BR>
RV_10,139.03a rāyo budhnaḥ saṃgamano vasūnāṃ viśvā rūpābhi caṣṭe śacībhiḥ |<BR>
RV_10,139.03c deva iva savitā satyadharmendro na tasthau samare dhanānām ||<BR>
RV_10,139.04a viśvāvasuṃ soma gandharvam āpo dadṛśuṣīs tad ṛtenā vy āyan |<BR>
RV_10,139.04c tad anvavaid indro rārahāṇa āsām pari sūryasya paridhīṃr apaśyat ||<BR>
RV_10,139.05a viśvāvasur abhi tan no gṛṇātu divyo gandharvo rajaso vimānaḥ |<BR>
RV_10,139.05c yad vā ghā satyam uta yan na vidma dhiyo hinvāno dhiya in no avyāḥ ||<BR>
RV_10,139.06a sasnim avindac caraṇe nadīnām apāvṛṇod duro aśmavrajānām |<BR>
RV_10,139.06c prāsāṃ gandharvo amṛtāni vocad indro dakṣam pari jānād ahīnām ||<BR>
<BR>
RV_10,140.01a agne tava śravo vayo mahi bhrājante arcayo vibhāvaso |<BR>
RV_10,140.01c bṛhadbhāno śavasā vājam ukthyaṃ dadhāsi dāśuṣe kave ||<BR>
RV_10,140.02a pāvakavarcāḥ śukravarcā anūnavarcā ud iyarṣi bhānunā |<BR>
RV_10,140.02c putro mātarā vicarann upāvasi pṛṇakṣi rodasī ubhe ||<BR>
RV_10,140.03a ūrjo napāj jātavedaḥ suśastibhir mandasva dhītibhir hitaḥ |<BR>
RV_10,140.03c tve iṣaḥ saṃ dadhur bhūrivarpasaś citrotayo vāmajātāḥ ||<BR>
RV_10,140.04a irajyann agne prathayasva jantubhir asme rāyo amartya |<BR>
RV_10,140.04c sa darśatasya vapuṣo vi rājasi pṛṇakṣi sānasiṃ kratum ||<BR>
RV_10,140.05a iṣkartāram adhvarasya pracetasaṃ kṣayantaṃ rādhaso mahaḥ |<BR>
RV_10,140.05c rātiṃ vāmasya subhagām mahīm iṣaṃ dadhāsi sānasiṃ rayim ||<BR>
RV_10,140.06a ṛtāvānam mahiṣaṃ viśvadarśatam agniṃ sumnāya dadhire puro janāḥ |<BR>
RV_10,140.06c śrutkarṇaṃ saprathastamaṃ tvā girā daivyam mānuṣā yugā ||<BR>
<BR>
RV_10,141.01a agne acchā vadeha naḥ pratyaṅ naḥ sumanā bhava |<BR>
RV_10,141.01c pra no yaccha viśas pate dhanadā asi nas tvam ||<BR>
RV_10,141.02a pra no yacchatv aryamā pra bhagaḥ pra bṛhaspatiḥ |<BR>
RV_10,141.02c pra devāḥ prota sūnṛtā rāyo devī dadātu naḥ ||<BR>
RV_10,141.03a somaṃ rājānam avase 'gniṃ gīrbhir havāmahe |<BR>
RV_10,141.03c ādityān viṣṇuṃ sūryam brahmāṇaṃ ca bṛhaspatim ||<BR>
RV_10,141.04a indravāyū bṛhaspatiṃ suhaveha havāmahe |<BR>
RV_10,141.04c yathā naḥ sarva ij janaḥ saṃgatyāṃ sumanā asat ||<BR>
RV_10,141.05a aryamaṇam bṛhaspatim indraṃ dānāya codaya |<BR>
RV_10,141.05c vātaṃ viṣṇuṃ sarasvatīṃ savitāraṃ ca vājinam ||<BR>
RV_10,141.06a tvaṃ no agne agnibhir brahma yajñaṃ ca vardhaya |<BR>
RV_10,141.06c tvaṃ no devatātaye rāyo dānāya codaya ||<BR>
<BR>
RV_10,142.01a ayam agne jaritā tve abhūd api sahasaḥ sūno nahy anyad asty āpyam |<BR>
RV_10,142.01c bhadraṃ hi śarma trivarūtham asti ta āre hiṃsānām apa didyum ā kṛdhi ||<BR>
RV_10,142.02a pravat te agne janimā pitūyataḥ sācīva viśvā bhuvanā ny ṛñjase |<BR>
RV_10,142.02c pra saptayaḥ pra saniṣanta no dhiyaḥ puraś caranti paśupā iva tmanā ||<BR>
RV_10,142.03a uta vā u pari vṛṇakṣi bapsad bahor agna ulapasya svadhāvaḥ |<BR>
RV_10,142.03c uta khilyā urvarāṇām bhavanti mā te hetiṃ taviṣīṃ cukrudhāma ||<BR>
RV_10,142.04a yad udvato nivato yāsi bapsat pṛthag eṣi pragardhinīva senā |<BR>
RV_10,142.04c yadā te vāto anuvāti śocir vapteva śmaśru vapasi pra bhūma ||<BR>
RV_10,142.05a praty asya śreṇayo dadṛśra ekaṃ niyānam bahavo rathāsaḥ |<BR>
RV_10,142.05c bāhū yad agne anumarmṛjāno nyaṅṅ uttānām anveṣi bhūmim ||<BR>
RV_10,142.06a ut te śuṣmā jihatām ut te arcir ut te agne śaśamānasya vājāḥ |<BR>
RV_10,142.06c uc chvañcasva ni nama vardhamāna ā tvādya viśve vasavaḥ sadantu ||<BR>
RV_10,142.07a apām idaṃ nyayanaṃ samudrasya niveśanam |<BR>
RV_10,142.07c anyaṃ kṛṇuṣvetaḥ panthāṃ tena yāhi vaśāṃ anu ||<BR>
RV_10,142.08a āyane te parāyaṇe dūrvā rohantu puṣpiṇīḥ |<BR>
RV_10,142.08c hradāś ca puṇḍarīkāṇi samudrasya gṛhā ime ||<BR>
<BR>
RV_10,143.01a tyaṃ cid atrim ṛtajuram artham aśvaṃ na yātave |<BR>
RV_10,143.01c kakṣīvantaṃ yadī punā rathaṃ na kṛṇutho navam ||<BR>
RV_10,143.02a tyaṃ cid aśvaṃ na vājinam areṇavo yam atnata |<BR>
RV_10,143.02c dṛḷhaṃ granthiṃ na vi ṣyatam atriṃ yaviṣṭham ā rajaḥ ||<BR>
RV_10,143.03a narā daṃsiṣṭhāv atraye śubhrā siṣāsataṃ dhiyaḥ |<BR>
RV_10,143.03c athā hi vāṃ divo narā puna stomo na viśase ||<BR>
RV_10,143.04a cite tad vāṃ surādhasā rātiḥ sumatir aśvinā |<BR>
RV_10,143.04c ā yan naḥ sadane pṛthau samane parṣatho narā ||<BR>
RV_10,143.05a yuvam bhujyuṃ samudra ā rajasaḥ pāra īṅkhitam |<BR>
RV_10,143.05c yātam acchā patatribhir nāsatyā sātaye kṛtam ||<BR>
RV_10,143.06a ā vāṃ sumnaiḥ śaṃyū iva maṃhiṣṭhā viśvavedasā |<BR>
RV_10,143.06c sam asme bhūṣataṃ narotsaṃ na pipyuṣīr iṣaḥ ||<BR>
<BR>
RV_10,144.01a ayaṃ hi te amartya indur atyo na patyate |<BR>
RV_10,144.01c dakṣo viśvāyur vedhase ||<BR>
RV_10,144.02a ayam asmāsu kāvya ṛbhur vajro dāsvate |<BR>
RV_10,144.02c ayam bibharty ūrdhvakṛśanam madam ṛbhur na kṛtvyam madam ||<BR>
RV_10,144.03a ghṛṣuḥ śyenāya kṛtvana āsu svāsu vaṃsagaḥ |<BR>
RV_10,144.03c ava dīdhed ahīśuvaḥ ||<BR>
RV_10,144.04a yaṃ suparṇaḥ parāvataḥ śyenasya putra ābharat |<BR>
RV_10,144.04c śatacakraṃ yo 'hyo vartaniḥ ||<BR>
RV_10,144.05a yaṃ te śyenaś cārum avṛkam padābharad aruṇam mānam andhasaḥ |<BR>
RV_10,144.05c enā vayo vi tāry āyur jīvasa enā jāgāra bandhutā ||<BR>
RV_10,144.06a evā tad indra indunā deveṣu cid dhārayāte mahi tyajaḥ |<BR>
RV_10,144.06c kratvā vayo vi tāry āyuḥ sukrato kratvāyam asmad ā sutaḥ ||<BR>
<BR>
RV_10,145.01a imāṃ khanāmy oṣadhiṃ vīrudham balavattamām |<BR>
RV_10,145.01c yayā sapatnīm bādhate yayā saṃvindate patim ||<BR>
RV_10,145.02a uttānaparṇe subhage devajūte sahasvati |<BR>
RV_10,145.02c sapatnīm me parā dhama patim me kevalaṃ kuru ||<BR>
RV_10,145.03a uttarāham uttara uttared uttarābhyaḥ |<BR>
RV_10,145.03c athā sapatnī yā mamādharā sādharābhyaḥ ||<BR>
RV_10,145.04a nahy asyā nāma gṛbhṇāmi no asmin ramate jane |<BR>
RV_10,145.04c parām eva parāvataṃ sapatnīṃ gamayāmasi ||<BR>
RV_10,145.05a aham asmi sahamānātha tvam asi sāsahiḥ |<BR>
RV_10,145.05c ubhe sahasvatī bhūtvī sapatnīm me sahāvahai ||<BR>
RV_10,145.06a upa te 'dhāṃ sahamānām abhi tvādhāṃ sahīyasā |<BR>
RV_10,145.06c mām anu pra te mano vatsaṃ gaur iva dhāvatu pathā vār iva dhāvatu ||<BR>
<BR>
RV_10,146.01a araṇyāny araṇyāny asau yā preva naśyasi |<BR>
RV_10,146.01c kathā grāmaṃ na pṛcchasi na tvā bhīr iva vindatī3ṃ ||<BR>
RV_10,146.02a vṛṣāravāya vadate yad upāvati ciccikaḥ |<BR>
RV_10,146.02c āghāṭibhir iva dhāvayann araṇyānir mahīyate ||<BR>
RV_10,146.03a uta gāva ivādanty uta veśmeva dṛśyate |<BR>
RV_10,146.03c uto araṇyāniḥ sāyaṃ śakaṭīr iva sarjati ||<BR>
RV_10,146.04a gām aṅgaiṣa ā hvayati dārv aṅgaiṣo apāvadhīt |<BR>
RV_10,146.04c vasann araṇyānyāṃ sāyam akrukṣad iti manyate ||<BR>
RV_10,146.05a na vā araṇyānir hanty anyaś cen nābhigacchati |<BR>
RV_10,146.05c svādoḥ phalasya jagdhvāya yathākāmaṃ ni padyate ||<BR>
RV_10,146.06a āñjanagandhiṃ surabhim bahvannām akṛṣīvalām |<BR>
RV_10,146.06c prāham mṛgāṇām mātaram araṇyānim aśaṃsiṣam ||<BR>
<BR>
RV_10,147.01a śrat te dadhāmi prathamāya manyave 'han yad vṛtraṃ naryaṃ viver apaḥ |<BR>
RV_10,147.01c ubhe yat tvā bhavato rodasī anu rejate śuṣmāt pṛthivī cid adrivaḥ ||<BR>
RV_10,147.02a tvam māyābhir anavadya māyinaṃ śravasyatā manasā vṛtram ardayaḥ |<BR>
RV_10,147.02c tvām in naro vṛṇate gaviṣṭiṣu tvāṃ viśvāsu havyāsv iṣṭiṣu ||<BR>
RV_10,147.03a aiṣu cākandhi puruhūta sūriṣu vṛdhāso ye maghavann ānaśur magham |<BR>
RV_10,147.03c arcanti toke tanaye pariṣṭiṣu medhasātā vājinam ahraye dhane ||<BR>
RV_10,147.04a sa in nu rāyaḥ subhṛtasya cākanan madaṃ yo asya raṃhyaṃ ciketati |<BR>
RV_10,147.04c tvāvṛdho maghavan dāśvadhvaro makṣū sa vājam bharate dhanā nṛbhiḥ ||<BR>
RV_10,147.05a tvaṃ śardhāya mahinā gṛṇāna uru kṛdhi maghavañ chagdhi rāyaḥ |<BR>
RV_10,147.05c tvaṃ no mitro varuṇo na māyī pitvo na dasma dayase vibhaktā ||<BR>
<BR>
RV_10,148.01a suṣvāṇāsa indra stumasi tvā sasavāṃsaś ca tuvinṛmṇa vājam |<BR>
RV_10,148.01c ā no bhara suvitaṃ yasya cākan tmanā tanā sanuyāma tvotāḥ ||<BR>
RV_10,148.02a ṛṣvas tvam indra śūra jāto dāsīr viśaḥ sūryeṇa sahyāḥ |<BR>
RV_10,148.02c guhā hitaṃ guhyaṃ gūḷham apsu bibhṛmasi prasravaṇe na somam ||<BR>
RV_10,148.03a aryo vā giro abhy arca vidvān ṛṣīṇāṃ vipraḥ sumatiṃ cakānaḥ |<BR>
RV_10,148.03c te syāma ye raṇayanta somair enota tubhyaṃ rathoḷha bhakṣaiḥ ||<BR>
RV_10,148.04a imā brahmendra tubhyaṃ śaṃsi dā nṛbhyo nṛṇāṃ śūra śavaḥ |<BR>
RV_10,148.04c tebhir bhava sakratur yeṣu cākann uta trāyasva gṛṇata uta stīn ||<BR>
RV_10,148.05a śrudhī havam indra śūra pṛthyā uta stavase venyasyārkaiḥ |<BR>
RV_10,148.05c ā yas te yoniṃ ghṛtavantam asvār ūrmir na nimnair dravayanta vakvāḥ ||<BR>
<BR>
RV_10,149.01a savitā yantraiḥ pṛthivīm aramṇād askambhane savitā dyām adṛṃhat |<BR>
RV_10,149.01c aśvam ivādhukṣad dhunim antarikṣam atūrte baddhaṃ savitā samudram ||<BR>
RV_10,149.02a yatrā samudra skabhito vy aunad apāṃ napāt savitā tasya veda |<BR>
RV_10,149.02c ato bhūr ata ā utthitaṃ rajo 'to dyāvāpṛthivī aprathetām ||<BR>
RV_10,149.03a paścedam anyad abhavad yajatram amartyasya bhuvanasya bhūnā |<BR>
RV_10,149.03c suparṇo aṅga savitur garutmān pūrvo jātaḥ sa u asyānu dharma ||<BR>
RV_10,149.04a gāva iva grāmaṃ yūyudhir ivāśvān vāśreva vatsaṃ sumanā duhānā |<BR>
RV_10,149.04c patir iva jāyām abhi no ny etu dhartā divaḥ savitā viśvavāraḥ ||<BR>
RV_10,149.05a hiraṇyastūpaḥ savitar yathā tvāṅgiraso juhve vāje asmin |<BR>
RV_10,149.05c evā tvārcann avase vandamānaḥ somasyevāṃśum prati jāgarāham ||<BR>
<BR>
RV_10,150.01a samiddhaś cit sam idhyase devebhyo havyavāhana |<BR>
RV_10,150.01c ādityai rudrair vasubhir na ā gahi mṛḷīkāya na ā gahi ||<BR>
RV_10,150.02a imaṃ yajñam idaṃ vaco jujuṣāṇa upāgahi |<BR>
RV_10,150.02c martāsas tvā samidhāna havāmahe mṛḷīkāya havāmahe ||<BR>
RV_10,150.03a tvām u jātavedasaṃ viśvavāraṃ gṛṇe dhiyā |<BR>
RV_10,150.03c agne devāṃ ā vaha naḥ priyavratān mṛḷīkāya priyavratān ||<BR>
RV_10,150.04a agnir devo devānām abhavat purohito 'gnim manuṣyā ṛṣayaḥ sam īdhire |<BR>
RV_10,150.04c agnim maho dhanasātāv ahaṃ huve mṛḷīkaṃ dhanasātaye ||<BR>
RV_10,150.05a agnir atrim bharadvājaṃ gaviṣṭhiram prāvan naḥ kaṇvaṃ trasadasyum āhave |<BR>
RV_10,150.05c agniṃ vasiṣṭho havate purohito mṛḷīkāya purohitaḥ ||<BR>
<BR>
RV_10,151.01a śraddhayāgniḥ sam idhyate śraddhayā hūyate haviḥ |<BR>
RV_10,151.01c śraddhām bhagasya mūrdhani vacasā vedayāmasi ||<BR>
RV_10,151.02a priyaṃ śraddhe dadataḥ priyaṃ śraddhe didāsataḥ |<BR>
RV_10,151.02c priyam bhojeṣu yajvasv idam ma uditaṃ kṛdhi ||<BR>
RV_10,151.03a yathā devā asureṣu śraddhām ugreṣu cakrire |<BR>
RV_10,151.03c evam bhojeṣu yajvasv asmākam uditaṃ kṛdhi ||<BR>
RV_10,151.04a śraddhāṃ devā yajamānā vāyugopā upāsate |<BR>
RV_10,151.04c śraddhāṃ hṛdayyayākūtyā śraddhayā vindate vasu ||<BR>
RV_10,151.05a śraddhām prātar havāmahe śraddhām madhyandinam pari |<BR>
RV_10,151.05c śraddhāṃ sūryasya nimruci śraddhe śrad dhāpayeha naḥ ||<BR>
<BR>
RV_10,152.01a śāsa itthā mahāṃ asy amitrakhādo adbhutaḥ |<BR>
RV_10,152.01c na yasya hanyate sakhā na jīyate kadā cana ||<BR>
RV_10,152.02a svastidā viśas patir vṛtrahā vimṛdho vaśī |<BR>
RV_10,152.02c vṛṣendraḥ pura etu naḥ somapā abhayaṅkaraḥ ||<BR>
RV_10,152.03a vi rakṣo vi mṛdho jahi vi vṛtrasya hanū ruja |<BR>
RV_10,152.03c vi manyum indra vṛtrahann amitrasyābhidāsataḥ ||<BR>
RV_10,152.04a vi na indra mṛdho jahi nīcā yaccha pṛtanyataḥ |<BR>
RV_10,152.04c yo asmāṃ abhidāsaty adharaṃ gamayā tamaḥ ||<BR>
RV_10,152.05a apendra dviṣato mano 'pa jijyāsato vadham |<BR>
RV_10,152.05c vi manyoḥ śarma yaccha varīyo yavayā vadham ||<BR>
<BR>
RV_10,153.01a īṅkhayantīr apasyuva indraṃ jātam upāsate |<BR>
RV_10,153.01c bhejānāsaḥ suvīryam ||<BR>
RV_10,153.02a tvam indra balād adhi sahaso jāta ojasaḥ |<BR>
RV_10,153.02c tvaṃ vṛṣan vṛṣed asi ||<BR>
RV_10,153.03a tvam indrāsi vṛtrahā vy antarikṣam atiraḥ |<BR>
RV_10,153.03c ud dyām astabhnā ojasā ||<BR>
RV_10,153.04a tvam indra sajoṣasam arkam bibharṣi bāhvoḥ |<BR>
RV_10,153.04c vajraṃ śiśāna ojasā ||<BR>
RV_10,153.05a tvam indrābhibhūr asi viśvā jātāny ojasā |<BR>
RV_10,153.05c sa viśvā bhuva ābhavaḥ ||<BR>
<BR>
RV_10,154.01a soma ekebhyaḥ pavate ghṛtam eka upāsate |<BR>
RV_10,154.01c yebhyo madhu pradhāvati tāṃś cid evāpi gacchatāt ||<BR>
RV_10,154.02a tapasā ye anādhṛṣyās tapasā ye svar yayuḥ |<BR>
RV_10,154.02c tapo ye cakrire mahas tāṃś cid evāpi gacchatāt ||<BR>
RV_10,154.03a ye yudhyante pradhaneṣu śūrāso ye tanūtyajaḥ |<BR>
RV_10,154.03c ye vā sahasradakṣiṇās tāṃś cid evāpi gacchatāt ||<BR>
RV_10,154.04a ye cit pūrva ṛtasāpa ṛtāvāna ṛtāvṛdhaḥ |<BR>
RV_10,154.04c pitṝn tapasvato yama tāṃś cid evāpi gacchatāt ||<BR>
RV_10,154.05a sahasraṇīthāḥ kavayo ye gopāyanti sūryam |<BR>
RV_10,154.05c ṛṣīn tapasvato yama tapojāṃ api gacchatāt ||<BR>
<BR>
RV_10,155.01a arāyi kāṇe vikaṭe giriṃ gaccha sadānve |<BR>
RV_10,155.01c śirimbiṭhasya satvabhis tebhiṣ ṭvā cātayāmasi ||<BR>
RV_10,155.02a catto itaś cattāmutaḥ sarvā bhrūṇāny āruṣī |<BR>
RV_10,155.02c arāyyam brahmaṇas pate tīkṣṇaśṛṇgodṛṣann ihi ||<BR>
RV_10,155.03a ado yad dāru plavate sindhoḥ pāre apūruṣam |<BR>
RV_10,155.03c tad ā rabhasva durhaṇo tena gaccha parastaram ||<BR>
RV_10,155.04a yad dha prācīr ajagantoro maṇḍūradhāṇikīḥ |<BR>
RV_10,155.04c hatā indrasya śatravaḥ sarve budbudayāśavaḥ ||<BR>
RV_10,155.05a parīme gām aneṣata pary agnim ahṛṣata |<BR>
RV_10,155.05c deveṣv akrata śravaḥ ka imāṃ ā dadharṣati ||<BR>
<BR>
RV_10,156.01a agniṃ hinvantu no dhiyaḥ saptim āśum ivājiṣu |<BR>
RV_10,156.01c tena jeṣma dhanaṃ-dhanam ||<BR>
RV_10,156.02a yayā gā ākarāmahe senayāgne tavotyā |<BR>
RV_10,156.02c tāṃ no hinva maghattaye ||<BR>
RV_10,156.03a āgne sthūraṃ rayim bhara pṛthuṃ gomantam aśvinam |<BR>
RV_10,156.03c aṅdhi khaṃ vartayā paṇim ||<BR>
RV_10,156.04a agne nakṣatram ajaram ā sūryaṃ rohayo divi |<BR>
RV_10,156.04c dadhaj jyotir janebhyaḥ ||<BR>
RV_10,156.05a agne ketur viśām asi preṣṭhaḥ śreṣṭha upasthasat |<BR>
RV_10,156.05c bodhā stotre vayo dadhat ||<BR>
<BR>
RV_10,157.01a imā nu kam bhuvanā sīṣadhāmendraś ca viśve ca devāḥ ||<BR>
RV_10,157.02a yajñaṃ ca nas tanvaṃ ca prajāṃ cādityair indraḥ saha cīkḷpāti ||<BR>
RV_10,157.03a ādityair indraḥ sagaṇo marudbhir asmākam bhūtv avitā tanūnām ||<BR>
RV_10,157.04a hatvāya devā asurān yad āyan devā devatvam abhirakṣamāṇāḥ ||<BR>
RV_10,157.05a pratyañcam arkam anayañ chacībhir ād it svadhām iṣirām pary apaśyan ||<BR>
<BR>
RV_10,158.01a sūryo no divas pātu vāto antarikṣāt |<BR>
RV_10,158.01c agnir naḥ pārthivebhyaḥ ||<BR>
RV_10,158.02a joṣā savitar yasya te haraḥ śataṃ savāṃ arhati |<BR>
RV_10,158.02c pāhi no didyutaḥ patantyāḥ ||<BR>
RV_10,158.03a cakṣur no devaḥ savitā cakṣur na uta parvataḥ |<BR>
RV_10,158.03c cakṣur dhātā dadhātu naḥ ||<BR>
RV_10,158.04a cakṣur no dhehi cakṣuṣe cakṣur vikhyai tanūbhyaḥ |<BR>
RV_10,158.04c saṃ cedaṃ vi ca paśyema ||<BR>
RV_10,158.05a susaṃdṛśaṃ tvā vayam prati paśyema sūrya |<BR>
RV_10,158.05c vi paśyema nṛcakṣasaḥ ||<BR>
<BR>
RV_10,159.01a ud asau sūryo agād ud ayam māmako bhagaḥ |<BR>
RV_10,159.01c ahaṃ tad vidvalā patim abhy asākṣi viṣāsahiḥ ||<BR>
RV_10,159.02a ahaṃ ketur aham mūrdhāham ugrā vivācanī |<BR>
RV_10,159.02c mamed anu kratum patiḥ sehānāyā upācaret ||<BR>
RV_10,159.03a mama putrāḥ śatruhaṇo 'tho me duhitā virāṭ |<BR>
RV_10,159.03c utāham asmi saṃjayā patyau me śloka uttamaḥ ||<BR>
RV_10,159.04a yenendro haviṣā kṛtvy abhavad dyumny uttamaḥ |<BR>
RV_10,159.04c idaṃ tad akri devā asapatnā kilābhuvam ||<BR>
RV_10,159.05a asapatnā sapatnaghnī jayanty abhibhūvarī |<BR>
RV_10,159.05c āvṛkṣam anyāsāṃ varco rādho astheyasām iva ||<BR>
RV_10,159.06a sam ajaiṣam imā ahaṃ sapatnīr abhibhūvarī |<BR>
RV_10,159.06c yathāham asya vīrasya virājāni janasya ca ||<BR>
<BR>
RV_10,160.01a tīvrasyābhivayaso asya pāhi sarvarathā vi harī iha muñca |<BR>
RV_10,160.01c indra mā tvā yajamānāso anye ni rīraman tubhyam ime sutāsaḥ ||<BR>
RV_10,160.02a tubhyaṃ sutās tubhyam u sotvāsas tvāṃ giraḥ śvātryā ā hvayanti |<BR>
RV_10,160.02c indredam adya savanaṃ juṣāṇo viśvasya vidvāṃ iha pāhi somam ||<BR>
RV_10,160.03a ya uśatā manasā somam asmai sarvahṛdā devakāmaḥ sunoti |<BR>
RV_10,160.03c na gā indras tasya parā dadāti praśastam ic cārum asmai kṛṇoti ||<BR>
RV_10,160.04a anuspaṣṭo bhavaty eṣo asya yo asmai revān na sunoti somam |<BR>
RV_10,160.04c nir aratnau maghavā taṃ dadhāti brahmadviṣo hanty anānudiṣṭaḥ ||<BR>
RV_10,160.05a aśvāyanto gavyanto vājayanto havāmahe tvopagantavā u |<BR>
RV_10,160.05c ābhūṣantas te sumatau navāyāṃ vayam indra tvā śunaṃ huvema ||<BR>
<BR>
RV_10,161.01a muñcāmi tvā haviṣā jīvanāya kam ajñātayakṣmād uta rājayakṣmāt |<BR>
RV_10,161.01c grāhir jagrāha yadi vaitad enaṃ tasyā indrāgnī pra mumuktam enam ||<BR>
RV_10,161.02a yadi kṣitāyur yadi vā pareto yadi mṛtyor antikaṃ nīta eva |<BR>
RV_10,161.02c tam ā harāmi nirṛter upasthād aspārṣam enaṃ śataśāradāya ||<BR>
RV_10,161.03a sahasrākṣeṇa śataśāradena śatāyuṣā haviṣāhārṣam enam |<BR>
RV_10,161.03c śataṃ yathemaṃ śarado nayātīndro viśvasya duritasya pāram ||<BR>
RV_10,161.04a śataṃ jīva śarado vardhamānaḥ śataṃ hemantāñ chatam u vasantān |<BR>
RV_10,161.04c śatam indrāgnī savitā bṛhaspatiḥ śatāyuṣā haviṣemam punar duḥ ||<BR>
RV_10,161.05a āhārṣaṃ tvāvidaṃ tvā punar āgāḥ punarnava |<BR>
RV_10,161.05c sarvāṅga sarvaṃ te cakṣuḥ sarvam āyuś ca te 'vidam ||<BR>
<BR>
RV_10,162.01a brahmaṇāgniḥ saṃvidāno rakṣohā bādhatām itaḥ |<BR>
RV_10,162.01c amīvā yas te garbhaṃ durṇāmā yonim āśaye ||<BR>
RV_10,162.02a yas te garbham amīvā durṇāmā yonim āśaye |<BR>
RV_10,162.02c agniṣ ṭam brahmaṇā saha niṣ kravyādam anīnaśat ||<BR>
RV_10,162.03a yas te hanti patayantaṃ niṣatsnuṃ yaḥ sarīsṛpam |<BR>
RV_10,162.03c jātaṃ yas te jighāṃsati tam ito nāśayāmasi ||<BR>
RV_10,162.04a yas ta ūrū viharaty antarā dampatī śaye |<BR>
RV_10,162.04c yoniṃ yo antar āreḷhi tam ito nāśayāmasi ||<BR>
RV_10,162.05a yas tvā bhrātā patir bhūtvā jāro bhūtvā nipadyate |<BR>
RV_10,162.05c prajāṃ yas te jighāṃsati tam ito nāśayāmasi ||<BR>
RV_10,162.06a yas tvā svapnena tamasā mohayitvā nipadyate |<BR>
RV_10,162.06c prajāṃ yas te jighāṃsati tam ito nāśayāmasi ||<BR>
<BR>
RV_10,163.01a akṣībhyāṃ te nāsikābhyāṃ karṇābhyāṃ chubukād adhi |<BR>
RV_10,163.01c yakṣmaṃ śīrṣaṇyam mastiṣkāj jihvāyā vi vṛhāmi te ||<BR>
RV_10,163.02a grīvābhyas ta uṣṇihābhyaḥ kīkasābhyo anūkyāt |<BR>
RV_10,163.02c yakṣmaṃ doṣaṇyam aṃsābhyām bāhubhyāṃ vi vṛhāmi te ||<BR>
RV_10,163.03a āntrebhyas te gudābhyo vaniṣṭhor hṛdayād adhi |<BR>
RV_10,163.03c yakṣmam matasnābhyāṃ yaknaḥ plāśibhyo vi vṛhāmi te ||<BR>
RV_10,163.04a ūrubhyāṃ te aṣṭhīvadbhyām pārṣṇibhyām prapadābhyām |<BR>
RV_10,163.04c yakṣmaṃ śroṇibhyām bhāsadād bhaṃsaso vi vṛhāmi te ||<BR>
RV_10,163.05a mehanād vanaṅkaraṇāl lomabhyas te nakhebhyaḥ |<BR>
RV_10,163.05c yakṣmaṃ sarvasmād ātmanas tam idaṃ vi vṛhāmi te ||<BR>
RV_10,163.06a aṅgād-aṅgāl lomno-lomno jātam parvaṇi-parvaṇi |<BR>
RV_10,163.06c yakṣmaṃ sarvasmād ātmanas tam idaṃ vi vṛhāmi te ||<BR>
<BR>
RV_10,164.01a apehi manasas pate 'pa krāma paraś cara |<BR>
RV_10,164.01c paro nirṛtyā ā cakṣva bahudhā jīvato manaḥ ||<BR>
RV_10,164.02a bhadraṃ vai varaṃ vṛṇate bhadraṃ yuñjanti dakṣiṇam |<BR>
RV_10,164.02c bhadraṃ vaivasvate cakṣur bahutrā jīvato manaḥ ||<BR>
RV_10,164.03a yad āśasā niḥśasābhiśasopārima jāgrato yat svapantaḥ |<BR>
RV_10,164.03c agnir viśvāny apa duṣkṛtāny ajuṣṭāny āre asmad dadhātu ||<BR>
RV_10,164.04a yad indra brahmaṇas pate 'bhidrohaṃ carāmasi |<BR>
RV_10,164.04c pracetā na āṅgiraso dviṣatām pātv aṃhasaḥ ||<BR>
RV_10,164.05a ajaiṣmādyāsanāma cābhūmānāgaso vayam |<BR>
RV_10,164.05c jāgratsvapnaḥ saṃkalpaḥ pāpo yaṃ dviṣmas taṃ sa ṛcchatu yo no dveṣṭi tam ṛcchatu ||<BR>
<BR>
RV_10,165.01a devāḥ kapota iṣito yad icchan dūto nirṛtyā idam ājagāma |<BR>
RV_10,165.01c tasmā arcāma kṛṇavāma niṣkṛtiṃ śaṃ no astu dvipade śaṃ catuṣpade ||<BR>
RV_10,165.02a śivaḥ kapota iṣito no astv anāgā devāḥ śakuno gṛheṣu |<BR>
RV_10,165.02c agnir hi vipro juṣatāṃ havir naḥ pari hetiḥ pakṣiṇī no vṛṇaktu ||<BR>
RV_10,165.03a hetiḥ pakṣiṇī na dabhāty asmān āṣṭryām padaṃ kṛṇute agnidhāne |<BR>
RV_10,165.03c śaṃ no gobhyaś ca puruṣebhyaś cāstu mā no hiṃsīd iha devāḥ kapotaḥ ||<BR>
RV_10,165.04a yad ulūko vadati mogham etad yat kapotaḥ padam agnau kṛṇoti |<BR>
RV_10,165.04c yasya dūtaḥ prahita eṣa etat tasmai yamāya namo astu mṛtyave ||<BR>
RV_10,165.05a ṛcā kapotaṃ nudata praṇodam iṣam madantaḥ pari gāṃ nayadhvam |<BR>
RV_10,165.05c saṃyopayanto duritāni viśvā hitvā na ūrjam pra patāt patiṣṭhaḥ ||<BR>
<BR>
RV_10,166.01a ṛṣabham mā samānānāṃ sapatnānāṃ viṣāsahim |<BR>
RV_10,166.01c hantāraṃ śatrūṇāṃ kṛdhi virājaṃ gopatiṃ gavām ||<BR>
RV_10,166.02a aham asmi sapatnahendra ivāriṣṭo akṣataḥ |<BR>
RV_10,166.02c adhaḥ sapatnā me pador ime sarve abhiṣṭhitāḥ ||<BR>
RV_10,166.03a atraiva vo 'pi nahyāmy ubhe ārtnī iva jyayā |<BR>
RV_10,166.03c vācas pate ni ṣedhemān yathā mad adharaṃ vadān ||<BR>
RV_10,166.04a abhibhūr aham āgamaṃ viśvakarmeṇa dhāmnā |<BR>
RV_10,166.04c ā vaś cittam ā vo vratam ā vo 'haṃ samitiṃ dade ||<BR>
RV_10,166.05a yogakṣemaṃ va ādāyāham bhūyāsam uttama ā vo mūrdhānam akramīm |<BR>
RV_10,166.05d adhaspadān ma ud vadata maṇḍūkā ivodakān maṇḍūkā udakād iva ||<BR>
<BR>
RV_10,167.01a tubhyedam indra pari ṣicyate madhu tvaṃ sutasya kalaśasya rājasi |<BR>
RV_10,167.01c tvaṃ rayim puruvīrām u nas kṛdhi tvaṃ tapaḥ paritapyājayaḥ svaḥ ||<BR>
RV_10,167.02a svarjitam mahi mandānam andhaso havāmahe pari śakraṃ sutāṃ upa |<BR>
RV_10,167.02c imaṃ no yajñam iha bodhy ā gahi spṛdho jayantam maghavānam īmahe ||<BR>
RV_10,167.03a somasya rājño varuṇasya dharmaṇi bṛhaspater anumatyā u śarmaṇi |<BR>
RV_10,167.03c tavāham adya maghavann upastutau dhātar vidhātaḥ kalaśāṃ abhakṣayam ||<BR>
RV_10,167.04a prasūto bhakṣam akaraṃ carāv api stomaṃ cemam prathamaḥ sūrir un mṛje |<BR>
RV_10,167.04c sute sātena yady āgamaṃ vām prati viśvāmitrajamadagnī dame ||<BR>
<BR>
RV_10,168.01a vātasya nu mahimānaṃ rathasya rujann eti stanayann asya ghoṣaḥ |<BR>
RV_10,168.01c divispṛg yāty aruṇāni kṛṇvann uto eti pṛthivyā reṇum asyan ||<BR>
RV_10,168.02a sam prerate anu vātasya viṣṭhā ainaṃ gacchanti samanaṃ na yoṣāḥ |<BR>
RV_10,168.02c tābhiḥ sayuk sarathaṃ deva īyate 'sya viśvasya bhuvanasya rājā ||<BR>
RV_10,168.03a antarikṣe pathibhir īyamāno na ni viśate katamac canāhaḥ |<BR>
RV_10,168.03c apāṃ sakhā prathamajā ṛtāvā kva svij jātaḥ kuta ā babhūva ||<BR>
RV_10,168.04a ātmā devānām bhuvanasya garbho yathāvaśaṃ carati deva eṣaḥ |<BR>
RV_10,168.04c ghoṣā id asya śṛṇvire na rūpaṃ tasmai vātāya haviṣā vidhema ||<BR>
<BR>
RV_10,169.01a mayobhūr vāto abhi vātūsrā ūrjasvatīr oṣadhīr ā riśantām |<BR>
RV_10,169.01c pīvasvatīr jīvadhanyāḥ pibantv avasāya padvate rudra mṛḷa ||<BR>
RV_10,169.02a yāḥ sarūpā virūpā ekarūpā yāsām agnir iṣṭyā nāmāni veda |<BR>
RV_10,169.02c yā aṅgirasas tapaseha cakrus tābhyaḥ parjanya mahi śarma yaccha ||<BR>
RV_10,169.03a yā deveṣu tanvam airayanta yāsāṃ somo viśvā rūpāṇi veda |<BR>
RV_10,169.03c tā asmabhyam payasā pinvamānāḥ prajāvatīr indra goṣṭhe rirīhi ||<BR>
RV_10,169.04a prajāpatir mahyam etā rarāṇo viśvair devaiḥ pitṛbhiḥ saṃvidānaḥ |<BR>
RV_10,169.04c śivāḥ satīr upa no goṣṭham ākas tāsāṃ vayam prajayā saṃ sadema ||<BR>
<BR>
RV_10,170.01a vibhrāḍ bṛhat pibatu somyam madhv āyur dadhad yajñapatāv avihrutam |<BR>
RV_10,170.01c vātajūto yo abhirakṣati tmanā prajāḥ pupoṣa purudhā vi rājati ||<BR>
RV_10,170.02a vibhrāḍ bṛhat subhṛtaṃ vājasātamaṃ dharman divo dharuṇe satyam arpitam |<BR>
RV_10,170.02c amitrahā vṛtrahā dasyuhantamaṃ jyotir jajñe asurahā sapatnahā ||<BR>
RV_10,170.03a idaṃ śreṣṭhaṃ jyotiṣāṃ jyotir uttamaṃ viśvajid dhanajid ucyate bṛhat |<BR>
RV_10,170.03c viśvabhrāḍ bhrājo mahi sūryo dṛśa uru paprathe saha ojo acyutam ||<BR>
RV_10,170.04a vibhrājañ jyotiṣā svar agaccho rocanaṃ divaḥ |<BR>
RV_10,170.04c yenemā viśvā bhuvanāny ābhṛtā viśvakarmaṇā viśvadevyāvatā ||<BR>
<BR>
RV_10,171.01a tvaṃ tyam iṭato ratham indra prāvaḥ sutāvataḥ |<BR>
RV_10,171.01c aśṛṇoḥ somino havam ||<BR>
RV_10,171.02a tvam makhasya dodhataḥ śiro 'va tvaco bharaḥ |<BR>
RV_10,171.02c agacchaḥ somino gṛham ||<BR>
RV_10,171.03a tvaṃ tyam indra martyam āstrabudhnāya venyam |<BR>
RV_10,171.03c muhuḥ śrathnā manasyave ||<BR>
RV_10,171.04a tvaṃ tyam indra sūryam paścā santam puras kṛdhi |<BR>
RV_10,171.04c devānāṃ cit tiro vaśam ||<BR>
<BR>
RV_10,172.01a ā yāhi vanasā saha gāvaḥ sacanta vartaniṃ yad ūdhabhiḥ ||<BR>
RV_10,172.02a ā yāhi vasvyā dhiyā maṃhiṣṭho jārayanmakhaḥ sudānubhiḥ ||<BR>
RV_10,172.03a pitubhṛto na tantum it sudānavaḥ prati dadhmo yajāmasi ||<BR>
RV_10,172.04a uṣā apa svasus tamaḥ saṃ vartayati vartaniṃ sujātatā ||<BR>
<BR>
RV_10,173.01a ā tvāhārṣam antar edhi dhruvas tiṣṭhāvicācaliḥ |<BR>
RV_10,173.01c viśas tvā sarvā vāñchantu mā tvad rāṣṭram adhi bhraśat ||<BR>
RV_10,173.02a ihaivaidhi māpa cyoṣṭhāḥ parvata ivāvicācaliḥ |<BR>
RV_10,173.02c indra iveha dhruvas tiṣṭheha rāṣṭram u dhāraya ||<BR>
RV_10,173.03a imam indro adīdharad dhruvaṃ dhruveṇa haviṣā |<BR>
RV_10,173.03c tasmai somo adhi bravat tasmā u brahmaṇas patiḥ ||<BR>
RV_10,173.04a dhruvā dyaur dhruvā pṛthivī dhruvāsaḥ parvatā ime |<BR>
RV_10,173.04c dhruvaṃ viśvam idaṃ jagad dhruvo rājā viśām ayam ||<BR>
RV_10,173.05a dhruvaṃ te rājā varuṇo dhruvaṃ devo bṛhaspatiḥ |<BR>
RV_10,173.05c dhruvaṃ ta indraś cāgniś ca rāṣṭraṃ dhārayatāṃ dhruvam ||<BR>
RV_10,173.06a dhruvaṃ dhruveṇa haviṣābhi somam mṛśāmasi |<BR>
RV_10,173.06c atho ta indraḥ kevalīr viśo balihṛtas karat ||<BR>
<BR>
RV_10,174.01a abhīvartena haviṣā yenendro abhivāvṛte |<BR>
RV_10,174.01c tenāsmān brahmaṇas pate 'bhi rāṣṭrāya vartaya ||<BR>
RV_10,174.02a abhivṛtya sapatnān abhi yā no arātayaḥ |<BR>
RV_10,174.02c abhi pṛtanyantaṃ tiṣṭhābhi yo na irasyati ||<BR>
RV_10,174.03a abhi tvā devaḥ savitābhi somo avīvṛtat |<BR>
RV_10,174.03c abhi tvā viśvā bhūtāny abhīvarto yathāsasi ||<BR>
RV_10,174.04a yenendro haviṣā kṛtvy abhavad dyumny uttamaḥ |<BR>
RV_10,174.04c idaṃ tad akri devā asapatnaḥ kilābhuvam ||<BR>
RV_10,174.05a asapatnaḥ sapatnahābhirāṣṭro viṣāsahiḥ |<BR>
RV_10,174.05c yathāham eṣām bhūtānāṃ virājāni janasya ca ||<BR>
<BR>
RV_10,175.01a pra vo grāvāṇaḥ savitā devaḥ suvatu dharmaṇā |<BR>
RV_10,175.01c dhūrṣu yujyadhvaṃ sunuta ||<BR>
RV_10,175.02a grāvāṇo apa ducchunām apa sedhata durmatim |<BR>
RV_10,175.02c usrāḥ kartana bheṣajam ||<BR>
RV_10,175.03a grāvāṇa upareṣv ā mahīyante sajoṣasaḥ |<BR>
RV_10,175.03c vṛṣṇe dadhato vṛṣṇyam ||<BR>
RV_10,175.04a grāvāṇaḥ savitā nu vo devaḥ suvatu dharmaṇā |<BR>
RV_10,175.04c yajamānāya sunvate ||<BR>
<BR>
RV_10,176.01a pra sūnava ṛbhūṇām bṛhan navanta vṛjanā |<BR>
RV_10,176.01c kṣāmā ye viśvadhāyaso 'śnan dhenuṃ na mātaram ||<BR>
RV_10,176.02a pra devaṃ devyā dhiyā bharatā jātavedasam |<BR>
RV_10,176.02c havyā no vakṣad ānuṣak ||<BR>
RV_10,176.03a ayam u ṣya pra devayur hotā yajñāya nīyate |<BR>
RV_10,176.03c ratho na yor abhīvṛto ghṛṇīvāñ cetati tmanā ||<BR>
RV_10,176.04a ayam agnir uruṣyaty amṛtād iva janmanaḥ |<BR>
RV_10,176.04c sahasaś cit sahīyān devo jīvātave kṛtaḥ ||<BR>
<BR>
RV_10,177.01a pataṅgam aktam asurasya māyayā hṛdā paśyanti manasā vipaścitaḥ |<BR>
RV_10,177.01c samudre antaḥ kavayo vi cakṣate marīcīnām padam icchanti vedhasaḥ ||<BR>
RV_10,177.02a pataṅgo vācam manasā bibharti tāṃ gandharvo 'vadad garbhe antaḥ |<BR>
RV_10,177.02c tāṃ dyotamānāṃ svaryam manīṣām ṛtasya pade kavayo ni pānti ||<BR>
RV_10,177.03a apaśyaṃ gopām anipadyamānam ā ca parā ca pathibhiś carantam |<BR>
RV_10,177.03c sa sadhrīcīḥ sa viṣūcīr vasāna ā varīvarti bhuvaneṣv antaḥ ||<BR>
<BR>
RV_10,178.01a tyam ū ṣu vājinaṃ devajūtaṃ sahāvānaṃ tarutāraṃ rathānām |<BR>
RV_10,178.01c ariṣṭanemim pṛtanājam āśuṃ svastaye tārkṣyam ihā huvema ||<BR>
RV_10,178.02a indrasyeva rātim ājohuvānāḥ svastaye nāvam ivā ruhema |<BR>
RV_10,178.02c urvī na pṛthvī bahule gabhīre mā vām etau mā paretau riṣāma ||<BR>
RV_10,178.03a sadyaś cid yaḥ śavasā pañca kṛṣṭīḥ sūrya iva jyotiṣāpas tatāna |<BR>
RV_10,178.03c sahasrasāḥ śatasā asya raṃhir na smā varante yuvatiṃ na śaryām ||<BR>
<BR>
RV_10,179.01a ut tiṣṭhatāva paśyatendrasya bhāgam ṛtviyam |<BR>
RV_10,179.01c yadi śrāto juhotana yady aśrāto mamattana ||<BR>
RV_10,179.02a śrātaṃ havir o ṣv indra pra yāhi jagāma sūro adhvano vimadhyam |<BR>
RV_10,179.02c pari tvāsate nidhibhiḥ sakhāyaḥ kulapā na vrājapatiṃ carantam ||<BR>
RV_10,179.03a śrātam manya ūdhani śrātam agnau suśrātam manye tad ṛtaṃ navīyaḥ |<BR>
RV_10,179.03c mādhyandinasya savanasya dadhnaḥ pibendra vajrin purukṛj juṣāṇaḥ ||<BR>
<BR>
RV_10,180.01a pra sasāhiṣe puruhūta śatrūñ jyeṣṭhas te śuṣma iha rātir astu |<BR>
RV_10,180.01c indrā bhara dakṣiṇenā vasūni patiḥ sindhūnām asi revatīnām ||<BR>
RV_10,180.02a mṛgo na bhīmaḥ kucaro giriṣṭhāḥ parāvata ā jaganthā parasyāḥ |<BR>
RV_10,180.02c sṛkaṃ saṃśāya pavim indra tigmaṃ vi śatrūn tāḷhi vi mṛdho nudasva ||<BR>
RV_10,180.03a indra kṣatram abhi vāmam ojo 'jāyathā vṛṣabha carṣaṇīnām |<BR>
RV_10,180.03c apānudo janam amitrayantam uruṃ devebhyo akṛṇor u lokam ||<BR>
<BR>
RV_10,181.01a prathaś ca yasya saprathaś ca nāmānuṣṭubhasya haviṣo havir yat |<BR>
RV_10,181.01c dhātur dyutānāt savituś ca viṣṇo rathantaram ā jabhārā vasiṣṭhaḥ ||<BR>
RV_10,181.02a avindan te atihitaṃ yad āsīd yajñasya dhāma paramaṃ guhā yat |<BR>
RV_10,181.02c dhātur dyutānāt savituś ca viṣṇor bharadvājo bṛhad ā cakre agneḥ ||<BR>
RV_10,181.03a te 'vindan manasā dīdhyānā yaju ṣkannam prathamaṃ devayānam |<BR>
RV_10,181.03c dhātur dyutānāt savituś ca viṣṇor ā sūryād abharan gharmam ete ||<BR>
<BR>
RV_10,182.01a bṛhaspatir nayatu durgahā tiraḥ punar neṣad aghaśaṃsāya manma |<BR>
RV_10,182.01c kṣipad aśastim apa durmatiṃ hann athā karad yajamānāya śaṃ yoḥ ||<BR>
RV_10,182.02a narāśaṃso no 'vatu prayāje śaṃ no astv anuyājo haveṣu |<BR>
RV_10,182.02c kṣipad aśastim apa durmatiṃ hann athā karad yajamānāya śaṃ yoḥ ||<BR>
RV_10,182.03a tapurmūrdhā tapatu rakṣaso ye brahmadviṣaḥ śarave hantavā u |<BR>
RV_10,182.03c kṣipad aśastim apa durmatiṃ hann athā karad yajamānāya śaṃ yoḥ ||<BR>
<BR>
RV_10,183.01a apaśyaṃ tvā manasā cekitānaṃ tapaso jātaṃ tapaso vibhūtam |<BR>
RV_10,183.01c iha prajām iha rayiṃ rarāṇaḥ pra jāyasva prajayā putrakāma ||<BR>
RV_10,183.02a apaśyaṃ tvā manasā dīdhyānāṃ svāyāṃ tanū ṛtvye nādhamānām |<BR>
RV_10,183.02c upa mām uccā yuvatir babhūyāḥ pra jāyasva prajayā putrakāme ||<BR>
RV_10,183.03a ahaṃ garbham adadhām oṣadhīṣv ahaṃ viśveṣu bhuvaneṣv antaḥ |<BR>
RV_10,183.03c aham prajā ajanayam pṛthivyām ahaṃ janibhyo aparīṣu putrān ||<BR>
<BR>
RV_10,184.01a viṣṇur yoniṃ kalpayatu tvaṣṭā rūpāṇi piṃśatu |<BR>
RV_10,184.01c ā siñcatu prajāpatir dhātā garbhaṃ dadhātu te ||<BR>
RV_10,184.02a garbhaṃ dhehi sinīvāli garbhaṃ dhehi sarasvati |<BR>
RV_10,184.02c garbhaṃ te aśvinau devāv ā dhattām puṣkarasrajā ||<BR>
RV_10,184.03a hiraṇyayī araṇī yaṃ nirmanthato aśvinā |<BR>
RV_10,184.03c taṃ te garbhaṃ havāmahe daśame māsi sūtave ||<BR>
<BR>
RV_10,185.01a mahi trīṇām avo 'stu dyukṣam mitrasyāryamṇaḥ |<BR>
RV_10,185.01c durādharṣaṃ varuṇasya ||<BR>
RV_10,185.02a nahi teṣām amā cana nādhvasu vāraṇeṣu |<BR>
RV_10,185.02c īśe ripur aghaśaṃsaḥ ||<BR>
RV_10,185.03a yasmai putrāso aditeḥ pra jīvase martyāya |<BR>
RV_10,185.03c jyotir yacchanty ajasram ||<BR>
<BR>
RV_10,186.01a vāta ā vātu bheṣajaṃ śambhu mayobhu no hṛde |<BR>
RV_10,186.01c pra ṇa āyūṃṣi tāriṣat ||<BR>
RV_10,186.02a uta vāta pitāsi na uta bhrātota naḥ sakhā |<BR>
RV_10,186.02c sa no jīvātave kṛdhi ||<BR>
RV_10,186.03a yad ado vāta te gṛhe 'mṛtasya nidhir hitaḥ |<BR>
RV_10,186.03c tato no dehi jīvase ||<BR>
<BR>
RV_10,187.01a prāgnaye vācam īraya vṛṣabhāya kṣitīnām |<BR>
RV_10,187.01c sa naḥ parṣad ati dviṣaḥ ||<BR>
RV_10,187.02a yaḥ parasyāḥ parāvatas tiro dhanvātirocate |<BR>
RV_10,187.02c sa naḥ parṣad ati dviṣaḥ ||<BR>
RV_10,187.03a yo rakṣāṃsi nijūrvati vṛṣā śukreṇa śociṣā |<BR>
RV_10,187.03c sa naḥ parṣad ati dviṣaḥ ||<BR>
RV_10,187.04a yo viśvābhi vipaśyati bhuvanā saṃ ca paśyati |<BR>
RV_10,187.04c sa naḥ parṣad ati dviṣaḥ ||<BR>
RV_10,187.05a yo asya pāre rajasaḥ śukro agnir ajāyata |<BR>
RV_10,187.05c sa naḥ parṣad ati dviṣaḥ ||<BR>
<BR>
RV_10,188.01a pra nūnaṃ jātavedasam aśvaṃ hinota vājinam |<BR>
RV_10,188.01c idaṃ no barhir āsade ||<BR>
RV_10,188.02a asya pra jātavedaso vipravīrasya mīḷhuṣaḥ |<BR>
RV_10,188.02c mahīm iyarmi suṣṭutim ||<BR>
RV_10,188.03a yā ruco jātavedaso devatrā havyavāhanīḥ |<BR>
RV_10,188.03c tābhir no yajñam invatu ||<BR>
<BR>
RV_10,189.01a āyaṃ gauḥ pṛśnir akramīd asadan mātaram puraḥ |<BR>
RV_10,189.01c pitaraṃ ca prayan svaḥ ||<BR>
RV_10,189.02a antaś carati rocanāsya prāṇād apānatī |<BR>
RV_10,189.02c vy akhyan mahiṣo divam ||<BR>
RV_10,189.03a triṃśad dhāma vi rājati vāk pataṅgāya dhīyate |<BR>
RV_10,189.03c prati vastor aha dyubhiḥ ||<BR>
<BR>
RV_10,190.01a ṛtaṃ ca satyaṃ cābhīddhāt tapaso 'dhy ajāyata |<BR>
RV_10,190.01c tato rātry ajāyata tataḥ samudro arṇavaḥ ||<BR>
RV_10,190.02a samudrād arṇavād adhi saṃvatsaro ajāyata |<BR>
RV_10,190.02c ahorātrāṇi vidadhad viśvasya miṣato vaśī ||<BR>
RV_10,190.03a sūryācandramasau dhātā yathāpūrvam akalpayat |<BR>
RV_10,190.03c divaṃ ca pṛthivīṃ cāntarikṣam atho svaḥ ||<BR>
<BR>
RV_10,191.01a saṃ-sam id yuvase vṛṣann agne viśvāny arya ā |<BR>
RV_10,191.01c iḷas pade sam idhyase sa no vasūny ā bhara ||<BR>
RV_10,191.02a saṃ gacchadhvaṃ saṃ vadadhvaṃ saṃ vo manāṃsi jānatām |<BR>
RV_10,191.02c devā bhāgaṃ yathā pūrve saṃjānānā upāsate ||<BR>
RV_10,191.03a samāno mantraḥ samitiḥ samānī samānam manaḥ saha cittam eṣām |<BR>
RV_10,191.03c samānam mantram abhi mantraye vaḥ samānena vo haviṣā juhomi ||<BR>
RV_10,191.04a samānī va ākūtiḥ samānā hṛdayāni vaḥ |<BR>
RV_10,191.04c samānam astu vo mano yathā vaḥ susahāsati ||<BR>
<BR>
<BR>
<BR>
<BR>
</body></html>
