<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title> RGVEDA 5 </title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

RGVEDA 5<BR>
<BR>
<BR>
% EXCERPTS FROM README:<BR>
<BR>
% The edition used was that of Aufrecht, 1877. Apparently the edition was <BR>
% compiled by H.S. Ananthanarayana and W. P. Lehman. <BR>
% It is a "research-only" text. <BR>
% Reputedly, it was verified against Grassmann, 1876-77.<BR>
<BR>
<BR>
THE MODIFIED VERSE NUMBERING:<BR>
<BR>
two digits for Mandala.<BR>
three digits for Sukta.<BR>
two digits for verse.<BR>
one digit for line.<BR>
{two digits for varga}<BR>
<BR>
e.g.: 01.001.01.1{01}<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
<BR>
RV_05.001.01.1  abodhy agniḥ samidhā janānām prati dhenum ivāyatīm uṣāsam<BR>
RV_05.001.01.2  yahvā iva pra vayām ujjihānāḥ pra bhānavaḥ sisrate nākam acha<BR>
RV_05.001.02.1  abodhi hotā yajathāya devān ūrdhvo agniḥ sumanāḥ prātar asthāt<BR>
RV_05.001.02.2  samiddhasya ruśad adarśi pājo mahān devas tamaso nir amoci<BR>
RV_05.001.03.1  yad īṃ gaṇasya raśanām ajīgaḥ śucir aṅkte śucibhir gobhir agniḥ<BR>
RV_05.001.03.2  ād dakṣiṇā yujyate vājayanty uttānām ūrdhvo adhayaj juhūbhiḥ<BR>
RV_05.001.04.1  agnim achā devayatām manāṃsi cakṣūṃṣīva sūrye saṃ caranti<BR>
RV_05.001.04.2  yad īṃ suvāte uṣasā virūpe śveto vājī jāyate agre ahnām<BR>
RV_05.001.05.1  janiṣṭa hi jenyo agre ahnāṃ hito hiteṣv aruṣo vaneṣu<BR>
RV_05.001.05.2  dame-dame sapta ratnā dadhāno 'gnir hotā ni ṣasādā yajīyān<BR>
RV_05.001.06.1  agnir hotā ny asīdad yajīyān upasthe mātuḥ surabhā uloke<BR>
RV_05.001.06.2  yuvā kaviḥ puruniṣṭha ṛtāvā dhartā kṛṣṭīnām uta madhya iddhaḥ<BR>
RV_05.001.07.1  pra ṇu tyaṃ vipram adhvareṣu sādhum agniṃ hotāram īḷate namobhiḥ<BR>
RV_05.001.07.2  ā yas tatāna rodasī ṛtena nityam mṛjanti vājinaṃ ghṛtena<BR>
RV_05.001.08.1  mārjālyo mṛjyate sve damūnāḥ kavipraśasto atithiḥ śivo naḥ<BR>
RV_05.001.08.2  sahasraśṛṅgo vṛṣabhas tadojā viśvāṃ agne sahasā prāsy anyān<BR>
RV_05.001.09.1  pra sadyo agne aty eṣy anyān āvir yasmai cārutamo babhūtha<BR>
RV_05.001.09.2  īḷenyo vapuṣyo vibhāvā priyo viśām atithir mānuṣīṇām<BR>
RV_05.001.10.1  tubhyam bharanti kṣitayo yaviṣṭha balim agne antita ota dūrāt<BR>
RV_05.001.10.2  ā bhandiṣṭhasya sumatiṃ cikiddhi bṛhat te agne mahi śarma bhadram<BR>
RV_05.001.11.1  ādya ratham bhānumo bhānumantam agne tiṣṭha yajatebhiḥ samantam<BR>
RV_05.001.11.2  vidvān pathīnām urv antarikṣam eha devān haviradyāya vakṣi<BR>
RV_05.001.12.1  avocāma kavaye medhyāya vaco vandāru vṛṣabhāya vṛṣṇe<BR>
RV_05.001.12.2  gaviṣṭhiro namasā stomam agnau divñva rukmam uruvyañcam aśret <BR>
<BR>
RV_05.002.01.1  kumāram mātā yuvatiḥ samubdhaṃ guhā bibharti na dadāti pitre<BR>
RV_05.002.01.2  anīkam asya na minaj janāsaḥ puraḥ paśyanti nihitam aratau<BR>
RV_05.002.02.1  kam etaṃ tvaṃ yuvate kumāram peṣī bibharṣi mahiṣī jajāna<BR>
RV_05.002.02.2  pūrvīr hi garbhaḥ śarado vavardhāpaśyaṃ jātaṃ yad asūta mātā<BR>
RV_05.002.03.1  hiraṇyadantaṃ śucivarṇam ārāt kṣetrād apaśyam āyudhā mimānam<BR>
RV_05.002.03.2  dadāno asmā amṛtaṃ vipṛkvat kim mām anindrāḥ kṛṇavann anukthāḥ<BR>
RV_05.002.04.1  kṣetrād apaśyaṃ sanutaś carantaṃ sumad yūthaṃ na puru śobhamānam<BR>
RV_05.002.04.2  na tā agṛbhrann ajaniṣṭa hi ṣaḥ paliknīr id yuvatayo bhavanti<BR>
RV_05.002.05.1  ke me maryakaṃ vi yavanta gobhir na yeṣāṃ gopā araṇaś cid āsa<BR>
RV_05.002.05.2  ya īṃ jagṛbhur ava te sṛjantv ājāti paśva upa naś cikitvān<BR>
RV_05.002.06.1  vasāṃ rājānaṃ vasatiṃ janānām arātayo ni dadhur martyeṣu<BR>
RV_05.002.06.2  brahmāṇy atrer ava taṃ sṛjantu ninditāro nindyāso bhavantu<BR>
RV_05.002.07.1  śunaś cic chepaṃ niditaṃ sahasrād yūpād amuñco aśamiṣṭa hi ṣaḥ<BR>
RV_05.002.07.2  evāsmad agne vi mumugdhi pāśān hotaś cikitva iha tū niṣadya<BR>
RV_05.002.08.1  hṛṇīyamāno apa hi mad aiyeḥ pra me devānāṃ vratapā uvāca<BR>
RV_05.002.08.2  indro vidvāṃ anu hi tvā cacakṣa tenāham agne anuśiṣṭa āgām<BR>
RV_05.002.09.1  vi jyotiṣā bṛhatā bhāty agnir āvir viśvāni kṛṇute mahitvā<BR>
RV_05.002.09.2  prādevīr māyāḥ sahate durevāḥ śiśīte śṛṅge rakṣase vinikṣe<BR>
RV_05.002.10.1  uta svānāso divi ṣantv agnes tigmāyudhā rakṣase hantavā u<BR>
RV_05.002.10.2  made cid asya pra rujanti bhāmā na varante paribādho adevīḥ<BR>
RV_05.002.11.1  etaṃ te stomaṃ tuvijāta vipro rathaṃ na dhīraḥ svapā atakṣam<BR>
RV_05.002.11.2  yadīd agne prati tvaṃ deva haryāḥ svarvatīr apa enā jayema<BR>
RV_05.002.12.1  tuvigrīvo vṛṣabho vāvṛdhāno 'śatrv aryaḥ sam ajāti vedaḥ<BR>
RV_05.002.12.2  itīmam agnim amṛtā avocan barhiṣmate manave śarma yaṃsad dhaviṣmate manave śarma yaṃsat <BR>
<BR>
RV_05.003.01.1  tvam agne varuṇo jāyase yat tvam mitro bhavasi yat samiddhaḥ<BR>
RV_05.003.01.2  tve viśve sahasas putra devās tvam indro dāśuṣe martyāya<BR>
RV_05.003.02.1  tvam aryamā bhavasi yat kanīnāṃ nāma svadhāvan guhyam bibharṣi<BR>
RV_05.003.02.2  añjanti mitraṃ sudhitaṃ na gobhir yad dampatī samanasā kṛṇoṣi<BR>
RV_05.003.03.1  tava śriye maruto marjayanta rudra yat te janima cāru citram<BR>
RV_05.003.03.2  padaṃ yad viṣṇor upamaṃ nidhāyi tena pāsi guhyaṃ nāma gonām<BR>
RV_05.003.04.1  tava śriyā sudṛśo deva devāḥ purū dadhānā amṛtaṃ sapanta<BR>
RV_05.003.04.2  hotāram agnim manuṣo ni ṣedur daśasyanta uśijaḥ śaṃsam āyoḥ<BR>
RV_05.003.05.1  na tvad dhotā pūrvo agne yajīyān na kāvyaiḥ paro asti svadhāvaḥ<BR>
RV_05.003.05.2  viśaś ca yasyā atithir bhavāsi sa yajñena vanavad deva martān<BR>
RV_05.003.06.1  vayam agne vanuyāma tvotā vasūyavo haviṣā budhyamānāḥ<BR>
RV_05.003.06.2  vayaṃ samarye vidatheṣv ahnāṃ vayaṃ rāyā sahasas putra martān<BR>
RV_05.003.07.1  yo na āgo abhy eno bharāty adhīd agham aghaśaṃse dadhāta<BR>
RV_05.003.07.2  jahī cikitvo abhiśastim etām agne yo no marcayati dvayena<BR>
RV_05.003.08.1  tvām asyā vyuṣi deva pūrve dūtaṃ kṛṇvānā ayajanta havyaiḥ<BR>
RV_05.003.08.2  saṃsthe yad agna īyase rayīṇāṃ devo martair vasubhir idhyamānaḥ<BR>
RV_05.003.09.1  ava spṛdhi pitaraṃ yodhi vidvān putro yas te sahasaḥ sūna ūhe<BR>
RV_05.003.09.2  kadā cikitvo abhi cakṣase no 'gne kadām ṛtacid yātayāse<BR>
RV_05.003.10.1  bhūri nāma vandamāno dadhāti pitā vaso yadi taj joṣayāse<BR>
RV_05.003.10.2  kuvid devasya sahasā cakānaḥ sumnam agnir vanate vāvṛdhānaḥ<BR>
RV_05.003.11.1  tvam aṅga jaritāraṃ yaviṣṭha viśvāny agne duritāti parṣi<BR>
RV_05.003.11.2  stenā adṛśran ripavo janāso 'jñātaketā vṛjinā abhūvan<BR>
RV_05.003.12.1  ime yāmāsas tvadrig abhūvan vasave vā tad id āgo avāci<BR>
RV_05.003.12.2  nāhāyam agnir abhiśastaye no na rīṣate vāvṛdhānaḥ parā dāt <BR>
<BR>
RV_05.004.01.1  tvām agne vasupatiṃ vasūnām abhi pra mande adhvareṣu rājan<BR>
RV_05.004.01.2  tvayā vājaṃ vājayanto jayemābhi ṣyāma pṛtsutīr martyānām<BR>
RV_05.004.02.1  havyavāḷ agnir ajaraḥ pitā no vibhur vibhāvā sudṛśīko asme<BR>
RV_05.004.02.2  sugārhapatyāḥ sam iṣo didīhy asmadryak sam mimīhi śravāṃsi<BR>
RV_05.004.03.1  viśāṃ kaviṃ viśpatim mānuṣīṇāṃ śucim pāvakaṃ ghṛtapṛṣṭham agnim<BR>
RV_05.004.03.2  ni hotāraṃ viśvavidaṃ dadhidhve sa deveṣu vanate vāryāṇi<BR>
RV_05.004.04.1  juṣasvāgna iḷayā sajoṣā yatamāno raśmibhiḥ sūryasya<BR>
RV_05.004.04.2  juṣasva naḥ samidhaṃ jātaveda ā ca devān haviradyāya vakṣi<BR>
RV_05.004.05.1  juṣṭo damūnā atithir duroṇa imaṃ no yajñam upa yāhi vidvān<BR>
RV_05.004.05.2  viśvā agne abhiyujo vihatyā śatrūyatām ā bharā bhojanāni<BR>
RV_05.004.06.1  vadhena dasyum pra hi cātayasva vayaḥ kṛṇvānas tanve svāyai<BR>
RV_05.004.06.2  piparṣi yat sahasas putra devānt so agne pāhi nṛtama vāje asmān<BR>
RV_05.004.07.1  vayaṃ te agna ukthair vidhema vayaṃ havyaiḥ pāvaka bhadraśoce<BR>
RV_05.004.07.2  asme rayiṃ viśvavāraṃ sam invāsme viśvāni draviṇāni dhehi<BR>
RV_05.004.08.1  asmākam agne adhvaraṃ juṣasva sahasaḥ sūno triṣadhastha havyam<BR>
RV_05.004.08.2  vayaṃ deveṣu sukṛtaḥ syāma śarmaṇā nas trivarūthena pāhi<BR>
RV_05.004.09.1  viśvāni no durgahā jātavedaḥ sindhuṃ na nāvā duritāti parṣi<BR>
RV_05.004.09.2  agne atrivan namasā gṛṇāno 'smākam bodhy avitā tanūnām<BR>
RV_05.004.10.1  yas tvā hṛdā kīriṇā manyamāno 'martyam martyo johavīmi<BR>
RV_05.004.10.2  jātavedo yaśo asmāsu dhehi prajābhir agne amṛtatvam aśyām<BR>
RV_05.004.11.1  yasmai tvaṃ sukṛte jātaveda ulokam agne kṛṇavaḥ syonam<BR>
RV_05.004.11.2  aśvinaṃ sa putṛṇaṃ vīravantaṃ gomantaṃ rayiṃ naśate svasti <BR>
<BR>
RV_05.005.00.11  susamiddhāya śociṣe ghṛtaṃ tīvraṃ juhotana<BR>
RV_05.005.00.12  agnaye jātavedase<BR>
RV_05.005.00.21  narāśaṃsaḥ suṣūdatīmaṃ yajñam adābhyaḥ<BR>
RV_05.005.00.22  kavir hi madhuhastyaḥ<BR>
RV_05.005.00.31  īḷito agna ā vahendraṃ citram iha priyam<BR>
RV_05.005.00.32  sukhai rathebhir ūtaye<BR>
RV_05.005.00.41  ūrṇamradā vi prathasvābhy arkā anūṣata<BR>
RV_05.005.00.42  bhavā naḥ śubhra sātaye<BR>
RV_05.005.00.51  devīr dvāro vi śrayadhvaṃ suprāyaṇā na ūtaye<BR>
RV_05.005.00.52  pra-pra yajñam pṛṇītana<BR>
RV_05.005.00.61  supratīke vayovṛdhā yahvī ṛtasya mātarā<BR>
RV_05.005.00.62  doṣām uṣāsam īmahe<BR>
RV_05.005.00.71  vātasya patmann īḷitā daivyā hotārā manuṣaḥ<BR>
RV_05.005.00.72  imaṃ no yajñam ā gatam<BR>
RV_05.005.00.81  iḷā sarasvatī mahī tisro devīr mayobhuvaḥ<BR>
RV_05.005.00.82  barhiḥ sīdantv asridhaḥ<BR>
RV_05.005.00.91  śivas tvaṣṭar ihā gahi vibhuḥ poṣa uta tmanā<BR>
RV_05.005.00.92  yajñe-yajñe na ud ava<BR>
RV_05.005.01.01  yatra vettha vanaspate devānāṃ guhyā nāmāni<BR>
RV_05.005.01.02  tatra havyāni gāmaya<BR>
RV_05.005.01.11  svāhāgnaye varuṇāya svāhendrāya marudbhyaḥ svāhā devebhyo haviḥ |<BR>
RV_05.006.01.1  agniṃ tam manye yo vasur astaṃ yaṃ yanti dhenavaḥ<BR>
RV_05.006.01.2  astam arvanta āśavo 'staṃ nityāso vājina iṣaṃ stotṛbhya ā bhara<BR>
RV_05.006.02.1  so agnir yo vasur gṛṇe saṃ yam āyanti dhenavaḥ<BR>
RV_05.006.02.2  sam arvanto raghudruvaḥ saṃ sujātāsaḥ sūraya iṣaṃ stotṛbhya ā bhara<BR>
RV_05.006.03.1  agnir hi vājinaṃ viśe dadāti viśvacarṣaṇiḥ<BR>
RV_05.006.03.2  agnī rāye svābhuvaṃ sa prīto yāti vāryam iṣaṃ stotṛbhya ā bhara<BR>
RV_05.006.04.1  ā te agna idhīmahi dyumantaṃ devājaram<BR>
RV_05.006.04.2  yad dha syā te panīyasī samid dīdayati dyavīṣaṃ stotṛbhya ā bhara<BR>
RV_05.006.05.1  ā te agna ṛcā haviḥ śukrasya śociṣas pate<BR>
RV_05.006.05.2  suścandra dasma viśpate havyavāṭ tubhyaṃ hūyata iṣaṃ stotṛbhya ā bhara<BR>
RV_05.006.06.1  pro tye agnayo 'gniṣu viśvam puṣyanti vāryam<BR>
RV_05.006.06.2  te hinvire ta invire ta iṣaṇyanty ānuṣag iṣaṃ stotṛbhya ā bhara<BR>
RV_05.006.07.1  tava tye agne arcayo mahi vrādhanta vājinaḥ<BR>
RV_05.006.07.2  ye patvabhiḥ śaphānāṃ vrajā bhuranta gonām iṣaṃ stotṛbhya ā bhara<BR>
RV_05.006.08.1  navā no agna ā bhara stotṛbhyaḥ sukṣitīr iṣaḥ<BR>
RV_05.006.08.2  te syāma ya ānṛcus tvādūtāso dame-dama iṣaṃ stotṛbhya ā bhara<BR>
RV_05.006.09.1  ubhe suścandra sarpiṣo darvī śrīṇīṣa āsani<BR>
RV_05.006.09.2  uto na ut pupūryā uktheṣu śavasas pata iṣaṃ stotṛbhya ā bhara<BR>
RV_05.006.10.1  evāṃ agnim ajuryamur gīrbhir yajñebhir ānuṣak<BR>
RV_05.006.10.2  dadhad asme suvīryam uta tyad āśvaśvyam iṣaṃ stotṛbhya ā bhara <BR>
<BR>
RV_05.007.01.1  sakhāyaḥ saṃ vaḥ samyañcam iṣaṃ stomaṃ cāgnaye<BR>
RV_05.007.01.2  varṣiṣṭhāya kṣitīnām ūrjo naptre sahasvate<BR>
RV_05.007.02.1  kutrā cid yasya samṛtau raṇvā naro nṛṣadane<BR>
RV_05.007.02.2  arhantaś cid yam indhate saṃjanayanti jantavaḥ<BR>
RV_05.007.03.1  saṃ yad iṣo vanāmahe saṃ havyā mānuṣāṇām<BR>
RV_05.007.03.2  uta dyumnasya śavasa ṛtasya raśmim ā dade<BR>
RV_05.007.04.1  sa smā kṛṇoti ketum ā naktaṃ cid dūra ā sate<BR>
RV_05.007.04.2  pāvako yad vanaspatīn pra smā mināty ajaraḥ<BR>
RV_05.007.05.1  ava sma yasya veṣaṇe svedam pathiṣu juhvati<BR>
RV_05.007.05.2  abhīm aha svajenyam bhūmā pṛṣṭheva ruruhuḥ<BR>
RV_05.007.06.1  yam martyaḥ puruspṛhaṃ vidad viśvasya dhāyase<BR>
RV_05.007.06.2  pra svādanam pitūnām astatātiṃ cid āyave<BR>
RV_05.007.07.1  sa hi ṣmā dhanvākṣitaṃ dātā na dāty ā paśuḥ<BR>
RV_05.007.07.2  hiriśmaśruḥ śucidann ṛbhur anibhṛṣṭataviṣiḥ<BR>
RV_05.007.08.1  śuciḥ ṣmā yasmā atrivat pra svadhitīva rīyate<BR>
RV_05.007.08.2  suṣūr asūta mātā krāṇā yad ānaśe bhagam<BR>
RV_05.007.09.1  ā yas te sarpirāsute 'gne śam asti dhāyase<BR>
RV_05.007.09.2  aiṣu dyumnam uta śrava ā cittam martyeṣu dhāḥ<BR>
RV_05.007.10.1  iti cin manyum adhrijas tvādātam ā paśuṃ dade<BR>
RV_05.007.10.2  ād agne apṛṇato 'triḥ sāsahyād dasyūn iṣaḥ sāsahyān nṝn <BR>
<BR>
RV_05.008.01.1  tvām agna ṛtāyavaḥ sam īdhire pratnam pratnāsa ūtaye sahaskṛta<BR>
RV_05.008.01.2  puruścandraṃ yajataṃ viśvadhāyasaṃ damūnasaṃ gṛhapatiṃ vareṇyam<BR>
RV_05.008.02.1  tvām agne atithim pūrvyaṃ viśaḥ śociṣkeśaṃ gṛhapatiṃ ni ṣedire<BR>
RV_05.008.02.2  bṛhatketum pururūpaṃ dhanaspṛtaṃ suśarmāṇaṃ svavasaṃ jaradviṣam<BR>
RV_05.008.03.1  tvām agne mānuṣīr īḷate viśo hotrāvidaṃ viviciṃ ratnadhātamam<BR>
RV_05.008.03.2  guhā santaṃ subhaga viśvadarśataṃ tuviṣvaṇasaṃ suyajaṃ ghṛtaśriyam<BR>
RV_05.008.04.1  tvām agne dharṇasiṃ viśvadhā vayaṃ gīrbhir gṛṇanto namasopa sedima<BR>
RV_05.008.04.2  sa no juṣasva samidhāno aṅgiro devo martasya yaśasā sudītibhiḥ<BR>
RV_05.008.05.1  tvam agne pururūpo viśe-viśe vayo dadhāsi pratnathā puruṣṭuta<BR>
RV_05.008.05.2  purūṇy annā sahasā vi rājasi tviṣiḥ sā te titviṣāṇasya nādhṛṣe<BR>
RV_05.008.06.1  tvām agne samidhānaṃ yaviṣṭhya devā dūtaṃ cakrire havyavāhanam<BR>
RV_05.008.06.2  urujrayasaṃ ghṛtayonim āhutaṃ tveṣaṃ cakṣur dadhire codayanmati<BR>
RV_05.008.07.1  tvām agne pradiva āhutaṃ ghṛtaiḥ sumnāyavaḥ suṣamidhā sam īdhire<BR>
RV_05.008.07.2  sa vāvṛdhāna oṣadhībhir ukṣito 'bhi jrayāṃsi pārthivā vi tiṣṭhase <BR>
<BR>
RV_05.009.01.1  tvām agne haviṣmanto devam martāsa īḷate<BR>
RV_05.009.01.2  manye tvā jātavedasaṃ sa havyā vakṣy ānuṣak<BR>
RV_05.009.02.1  agnir hotā dāsvataḥ kṣayasya vṛktabarhiṣaḥ<BR>
RV_05.009.02.2  saṃ yajñāsaś caranti yaṃ saṃ vājāsaḥ śravasyavaḥ<BR>
RV_05.009.03.1  uta sma yaṃ śiśuṃ yathā navaṃ janiṣṭāraṇī<BR>
RV_05.009.03.2  dhartāram mānuṣīṇāṃ viśām agniṃ svadhvaram<BR>
RV_05.009.04.1  uta sma durgṛbhīyase putro na hvāryāṇām<BR>
RV_05.009.04.2  purū yo dagdhāsi vanāgne paśur na yavase<BR>
RV_05.009.05.1  adha sma yasyārcayaḥ samyak saṃyanti dhūminaḥ<BR>
RV_05.009.05.2  yad īm aha trito divy upa dhmāteva dhamati śiśīte dhmātarī yathā<BR>
RV_05.009.06.1  tavāham agna ūtibhir mitrasya ca praśastibhiḥ<BR>
RV_05.009.06.2  dveṣoyuto na duritā turyāma martyānām<BR>
RV_05.009.07.1  taṃ no agne abhī naro rayiṃ sahasva ā bhara<BR>
RV_05.009.07.2  sa kṣepayat sa poṣayad bhuvad vājasya sātaya utaidhi pṛtsu no vṛdhe <BR>
<BR>
RV_05.010.01.1  agna ojiṣṭham ā bhara dyumnam asmabhyam adhrigo<BR>
RV_05.010.01.2  pra no rāyā parīṇasā ratsi vājāya panthām<BR>
RV_05.010.02.1  tvaṃ no agne adbhuta kratvā dakṣasya maṃhanā<BR>
RV_05.010.02.2  tve asuryam āruhat krāṇā mitro na yajñiyaḥ<BR>
RV_05.010.03.1  tvaṃ no agna eṣāṃ gayam puṣṭiṃ ca vardhaya<BR>
RV_05.010.03.2  ye stomebhiḥ pra sūrayo naro maghāny ānaśuḥ<BR>
RV_05.010.04.1  ye agne candra te giraḥ śumbhanty aśvarādhasaḥ<BR>
RV_05.010.04.2  śuṣmebhiḥ śuṣmiṇo naro divaś cid yeṣām bṛhat sukīrtir bodhati tmanā<BR>
RV_05.010.05.1  tava tye agne arcayo bhrājanto yanti dhṛṣṇuyā<BR>
RV_05.010.05.2  parijmāno na vidyutaḥ svāno ratho na vājayuḥ<BR>
RV_05.010.06.1  nū no agna ūtaye sabādhasaś ca rātaye<BR>
RV_05.010.06.2  asmākāsaś ca sūrayo viśvā āśās tarīṣaṇi<BR>
RV_05.010.07.1  tvaṃ no agne aṅgira stuta stavāna ā bhara<BR>
RV_05.010.07.2  hotar vibhvāsahaṃ rayiṃ stotṛbhya stavase ca na utaidhi pṛtsu no vṛdhe <BR>
<BR>
RV_05.011.01.1  janasya gopā ajaniṣṭa jāgṛvir agniḥ sudakṣaḥ suvitāya navyase<BR>
RV_05.011.01.2  ghṛtapratīko bṛhatā divispṛśā dyumad vi bhāti bharatebhyaḥ śuciḥ<BR>
RV_05.011.02.1  yajñasya ketum prathamam purohitam agniṃ naras triṣadhasthe sam īdhire<BR>
RV_05.011.02.2  indreṇa devaiḥ sarathaṃ sa barhiṣi sīdan ni hotā yajathāya sukratuḥ<BR>
RV_05.011.03.1  asammṛṣṭo jāyase mātroḥ śucir mandraḥ kavir ud atiṣṭho vivasvataḥ<BR>
RV_05.011.03.2  ghṛtena tvāvardhayann agna āhuta dhūmas te ketur abhavad divi śritaḥ<BR>
RV_05.011.04.1  agnir no yajñam upa vetu sādhuyāgniṃ naro vi bharante gṛhe-gṛhe<BR>
RV_05.011.04.2  agnir dūto abhavad dhavyavāhano 'gniṃ vṛṇānā vṛṇate kavikratum<BR>
RV_05.011.05.1  tubhyedam agne madhumattamaṃ vacas tubhyam manīṣā iyam astu śaṃ hṛde<BR>
RV_05.011.05.2  tvāṃ giraḥ sindhum ivāvanīr mahīr ā pṛṇanti śavasā vardhayanti ca<BR>
RV_05.011.06.1  tvām agne aṅgiraso guhā hitam anv avindañ chiśriyāṇaṃ vane vane<BR>
RV_05.011.06.2  sa jāyase mathyamānaḥ saho mahat tvām āhuḥ sahasas putram aṅgiraḥ <BR>
<BR>
RV_05.012.01.1  prāgnaye bṛhate yajñiyāya ṛtasya vṛṣṇe asurāya manma<BR>
RV_05.012.01.2  ghṛtaṃ na yajña āsyQ supūtaṃ giram bhare vṛṣabhāya pratīcīm<BR>
RV_05.012.02.1  ṛtaṃ cikitva ṛtam ic cikiddhy ṛtasya dhārā anu tṛndhi pūrvīḥ<BR>
RV_05.012.02.2  nāhaṃ yātuṃ sahasā na dvayena ṛtaṃ sapāmy aruṣasya vṛṣṇaḥ<BR>
RV_05.012.03.1  kayā no agna ṛtayann ṛtena bhuvo navedā ucathasya navyaḥ<BR>
RV_05.012.03.2  vedā me deva ṛtupā ṛtūnāṃ nāham patiṃ sanitur asya rāyaḥ<BR>
RV_05.012.04.1  ke te agne ripave bandhanāsaḥ ke pāyavaḥ saniṣanta dyumantaḥ<BR>
RV_05.012.04.2  ke dhāsim agne anṛtasya pānti ka āsato vacasaḥ santi gopāḥ<BR>
RV_05.012.05.1  sakhāyas te viṣuṇā agna ete śivāsaḥ santo aśivā abhūvan<BR>
RV_05.012.05.2  adhūrṣata svayam ete vacobhir ṛjūyate vṛjināni bruvantaḥ<BR>
RV_05.012.06.1  yas te agne namasā yajñam īṭṭa ṛtaṃ sa pāty aruṣasya vṛṣṇaḥ<BR>
RV_05.012.06.2  tasya kṣayaḥ pṛthur ā sādhur etu prasarsrāṇasya nahuṣasya śeṣaḥ <BR>
<BR>
RV_05.013.01.1  arcantas tvā havāmahe 'rcantaḥ sam idhīmahi<BR>
RV_05.013.01.2  agne arcanta ūtaye<BR>
RV_05.013.02.1  agne stomam manāmahe sidhram adya divispṛśaḥ<BR>
RV_05.013.02.2  devasya draviṇasyavaḥ<BR>
RV_05.013.03.1  agnir juṣata no giro hotā yo mānuṣeṣv ā<BR>
RV_05.013.03.2  sa yakṣad daivyaṃ janam<BR>
RV_05.013.04.1  tvam agne saprathā asi juṣṭo hotā vareṇyaḥ<BR>
RV_05.013.04.2  tvayā yajñaṃ vi tanvate<BR>
RV_05.013.05.1  tvām agne vājasātamaṃ viprā vardhanti suṣṭutam<BR>
RV_05.013.05.2  sa no rāsva suvīryam<BR>
RV_05.013.06.1  agne nemir arāṃ iva devāṃs tvam paribhūr asi<BR>
RV_05.013.06.2  ā rādhaś citram ṛñjase <BR>
<BR>
RV_05.014.01.1  agniṃ stomena bodhaya samidhāno amartyam<BR>
RV_05.014.01.2  havyā deveṣu no dadhat<BR>
RV_05.014.02.1  tam adhvareṣv īḷate devam martā amartyam<BR>
RV_05.014.02.2  yajiṣṭham mānuṣe jane<BR>
RV_05.014.03.1  taṃ hi śaśvanta īḷate srucā devaṃ ghṛtaścutā<BR>
RV_05.014.03.2  agniṃ havyāya voḷhave<BR>
RV_05.014.04.1  agnir jāto arocata ghnan dasyūñ jyotiṣā tamaḥ<BR>
RV_05.014.04.2  avindad gā apaḥ svaḥ<BR>
RV_05.014.05.1  agnim īḷenyaṃ kaviṃ ghṛtapṛṣṭhaṃ saparyata<BR>
RV_05.014.05.2  vetu me śṛṇavad dhavam<BR>
RV_05.014.06.1  agniṃ ghṛtena vāvṛdhu stomebhir viśvacarṣaṇim<BR>
RV_05.014.06.2  svādhībhir vacasyubhiḥ <BR>
<BR>
RV_05.015.00.11  pra vedhase kavaye vedyāya giram bhare yaśase pūrvyāya<BR>
RV_05.015.00.12  ghṛtaprasatto asuraḥ suśevo rāyo dhartā dharuṇo vasvo agniḥ<BR>
RV_05.015.00.21  ṛtena ṛtaṃ dharuṇaṃ dhārayanta yajñasya śāke parame vyoman<BR>
RV_05.015.00.22  divo dharman dharuṇe seduṣo nññ jātair ajātāṃ abhi ye nanakṣuḥ<BR>
RV_05.015.00.31  aṅhoyuvas tanvas tanvate vi vayo mahad duṣṭaram pūrvyāya<BR>
RV_05.015.00.32  sa saṃvato navajātas tuturyāt siṅhaṃ na kruddham abhitaḥ pari ṣṭhuḥ<BR>
RV_05.015.00.41  māteva yad bharase paprathāno janaṃ-janaṃ dhāyase cakṣase ca<BR>
RV_05.015.00.42  vayo-vayo jarase yad dadhānaḥ pari tmanā viṣurūpo jigāsi<BR>
RV_05.015.00.51  vājo nu te śavasas pātv antam uruṃ doghaṃ dharuṇaṃ deva rāyaḥ<BR>
RV_05.015.00.52  padaṃ na tāyur guhā dadhāno maho rāye citayann atrim aspaḥ <BR>
<BR>
RV_05.016.01.1  bṛhad vayo hi bhānave 'rcā devāyāgnaye<BR>
RV_05.016.01.2  yam mitraṃ na praśastibhir martāso dadhire puraḥ<BR>
RV_05.016.02.1  sa hi dyubhir janānāṃ hotā dakṣasya bāhvoḥ<BR>
RV_05.016.02.2  vi havyam agnir ānuṣag bhago na vāram ṛṇvati<BR>
RV_05.016.03.1  asya stome maghonaḥ sakhye vṛddhaśociṣaḥ<BR>
RV_05.016.03.2  viśvā yasmin tuviṣvaṇi sam arye śuṣmam ādadhuḥ<BR>
RV_05.016.04.1  adhā hy agna eṣāṃ suvīryasya maṃhanā<BR>
RV_05.016.04.2  tam id yahvaṃ na rodasī pari śravo babhūvatuḥ<BR>
RV_05.016.05.1  nū na ehi vāryam agne gṛṇāna ā bhara<BR>
RV_05.016.05.2  ye vayaṃ ye ca sūrayaḥ svasti dhāmahe sacotaidhi pṛtsu no vṛdhe <BR>
<BR>
RV_05.017.01.1  ā yajñair deva martya itthā tavyāṃsam ūtaye<BR>
RV_05.017.01.2  agniṃ kṛte svadhvare pūrur īḷītāvase<BR>
RV_05.017.02.1  asya hi svayaśastara āsā vidharman manyase<BR>
RV_05.017.02.2  taṃ nākaṃ citraśociṣam mandram paro manīṣayā<BR>
RV_05.017.03.1  asya vāsā u arciṣā ya āyukta tujā girā<BR>
RV_05.017.03.2  divo na yasya retasā bṛhac chocanty arcayaḥ<BR>
RV_05.017.04.1  asya kratvā vicetaso dasmasya vasu ratha ā<BR>
RV_05.017.04.2  adhā viśvāsu havyo 'gnir vikṣu pra śasyate<BR>
RV_05.017.05.1  nū na id dhi vāryam āsā sacanta sūrayaḥ<BR>
RV_05.017.05.2  ūrjo napād abhiṣṭaye pāhi śagdhi svastaya utaidhi pṛtsu no vṛdhe <BR>
<BR>
RV_05.018.01.1  prātar agniḥ purupriyo viśa stavetātithiḥ<BR>
RV_05.018.01.2  viśvāni yo amartyo havyā marteṣu raṇyati<BR>
RV_05.018.02.1  dvitāya mṛktavāhase svasya dakṣasya maṃhanā<BR>
RV_05.018.02.2  induṃ sa dhatta ānuṣak stotā cit te amartya<BR>
RV_05.018.03.1  taṃ vo dīrghāyuśociṣaṃ girā huve maghonām<BR>
RV_05.018.03.2  ariṣṭo yeṣāṃ ratho vy aśvadāvann īyate<BR>
RV_05.018.04.1  citrā vā yeṣu dīdhitir āsann ukthā pānti ye<BR>
RV_05.018.04.2  stīrṇam barhiḥ svarṇare śravāṃsi dadhire pari<BR>
RV_05.018.05.1  ye me pañcāśataṃ dadur aśvānāṃ sadhastuti<BR>
RV_05.018.05.2  dyumad agne mahi śravo bṛhat kṛdhi maghonāṃ nṛvad amṛta nṛṇām <BR>
<BR>
RV_05.019.01.1  abhy avasthāḥ pra jāyante pra vavrer vavriś ciketa<BR>
RV_05.019.01.2  upasthe mātur vi caṣṭe<BR>
RV_05.019.02.1  juhure vi citayanto 'nimiṣaṃ nṛmṇam pānti<BR>
RV_05.019.02.2  ā dṛḷhām puraṃ viviśuḥ<BR>
RV_05.019.03.1  ā śvaitreyasya jantavo dyumad vardhanta kṛṣṭayaḥ<BR>
RV_05.019.03.2  niṣkagrīvo bṛhaduktha enā madhvā na vājayuḥ<BR>
RV_05.019.04.1  priyaṃ dugdhaṃ na kāmyam ajāmi jāmyoḥ sacā<BR>
RV_05.019.04.2  gharmo na vājajaṭharo 'dabdhaḥ śaśvato dabhaḥ<BR>
RV_05.019.05.1  krīḷan no raśma ā bhuvaḥ sam bhasmanā vāyunā vevidānaḥ<BR>
RV_05.019.05.2  tā asya san dhṛṣajo na tigmāḥ susaṃśitā vakṣyo vakṣaṇesthāḥ <BR>
<BR>
RV_05.020.01.1  yam agne vājasātama tvaṃ cin manyase rayim<BR>
RV_05.020.01.2  taṃ no gīrbhiḥ śravāyyaṃ devatrā panayā yujam<BR>
RV_05.020.02.1  ye agne nerayanti te vṛddhā ugrasya śavasaḥ<BR>
RV_05.020.02.2  apa dveṣo apa hvaro 'nyavratasya saścire<BR>
RV_05.020.03.1  hotāraṃ tvā vṛṇīmahe 'gne dakṣasya sādhanam<BR>
RV_05.020.03.2  yajñeṣu pūrvyaṃ girā prayasvanto havāmahe<BR>
RV_05.020.04.1  itthā yathā ta ūtaye sahasāvan dive-dive<BR>
RV_05.020.04.2  rāya ṛtāya sukrato gobhiḥ ṣyāma sadhamādo vīraiḥ syāma sadhamādaḥ <BR>
<BR>
RV_05.021.01.1  manuṣvat tvā ni dhīmahi manuṣvat sam idhīmahi<BR>
RV_05.021.01.2  agne manuṣvad aṅgiro devān devayate yaja<BR>
RV_05.021.02.1  tvaṃ hi mānuṣe jane 'gne suprīta idhyase<BR>
RV_05.021.02.2  srucas tvā yanty ānuṣak sujāta sarpirāsute<BR>
RV_05.021.03.1  tvāṃ viśve sajoṣaso devāso dūtam akrata<BR>
RV_05.021.03.2  saparyantas tvā kave yajñeṣu devam īḷate<BR>
RV_05.021.04.1  devaṃ vo devayajyayāgnim īḷīta martyaḥ<BR>
RV_05.021.04.2  samiddhaḥ śukra dīdihy ṛtasya yonim āsadaḥ sasasya yonim āsadaḥ <BR>
<BR>
RV_05.022.01.1  pra viśvasāmann atrivad arcā pāvakaśociṣe<BR>
RV_05.022.01.2  yo adhvareṣv īḍyo hotā mandratamo viśi<BR>
RV_05.022.02.1  ny agniṃ jātavedasaṃ dadhātā devam ṛtvijam<BR>
RV_05.022.02.2  pra yajña etv ānuṣag adyā devavyacastamaḥ<BR>
RV_05.022.03.1  cikitvinmanasaṃ tvā devam martāsa ūtaye<BR>
RV_05.022.03.2  vareṇyasya te 'vasa iyānāso amanmahi<BR>
RV_05.022.04.1  agne cikiddhy asya na idaṃ vacaḥ sahasya<BR>
RV_05.022.04.2  taṃ tvā suśipra dampate stomair vardhanty atrayo gīrbhiḥ śumbhanty atrayaḥ <BR>
<BR>
RV_05.023.01.1  agne sahantam ā bhara dyumnasya prāsahā rayim<BR>
RV_05.023.01.2  viśvā yaś carṣaṇīr abhy ṛsā vājeṣu sāsahat<BR>
RV_05.023.02.1  tam agne pṛtanāṣahaṃ rayiṃ sahasva ā bhara<BR>
RV_05.023.02.2  tvaṃ hi satyo adbhuto dātā vājasya gomataḥ<BR>
RV_05.023.03.1  viśve hi tvā sajoṣaso janāso vṛktabarhiṣaḥ<BR>
RV_05.023.03.2  hotāraṃ sadmasu priyaṃ vyanti vāryā puru<BR>
RV_05.023.04.1  sa hi ṣmā viśvacarṣaṇir abhimāti saho dadhe<BR>
RV_05.023.04.2  agna eṣu kṣayeṣv ā revan naḥ śukra dīdihi dyumat pāvaka dīdihi <BR>
<BR>
RV_05.024.01.1  agne tvaṃ no antama uta trātā śivo bhavā varūthyaḥ<BR>
RV_05.024.02.1  vasur agnir vasuśravā achā nakṣi dyumattamaṃ rayiṃ dāḥ<BR>
RV_05.024.03.1  sa no bodhi śrudhī havam uruṣyā ṇo aghāyataḥ samasmāt<BR>
RV_05.024.04.1  taṃ tvā śociṣṭha dīdivaḥ sumnāya nūnam īmahe sakhibhyaḥ |<BR>
RV_05.025.00.11  achā vo agnim avase devaṃ gāsi sa no vasuḥ<BR>
RV_05.025.00.12  rāsat putra ṛṣūṇām ṛtāvā parṣati dviṣaḥ<BR>
RV_05.025.00.21  sa hi satyo yam pūrve cid devāsaś cid yam īdhire<BR>
RV_05.025.00.22  hotāram mandrajihvam it sudītibhir vibhāvasum<BR>
RV_05.025.00.31  sa no dhītī variṣṭhayā śreṣṭhayā ca sumatyā<BR>
RV_05.025.00.32  agne rāyo didīhi naḥ suvṛktibhir vareṇya<BR>
RV_05.025.00.41  agnir deveṣu rājaty agnir marteṣv āviśan<BR>
RV_05.025.00.42  agnir no havyavāhano 'gniṃ dhībhiḥ saparyata<BR>
RV_05.025.00.51  agnis tuviśravastamaṃ tuvibrahmāṇam uttamam<BR>
RV_05.025.00.52  atūrtaṃ śrāvayatpatim putraṃ dadāti dāśuṣe<BR>
RV_05.025.00.61  agnir dadāti satpatiṃ sāsāha yo yudhā nṛbhiḥ<BR>
RV_05.025.00.62  agnir atyaṃ raghuṣyadaṃ jetāram aparājitam<BR>
RV_05.025.00.71  yad vāhiṣṭhaṃ tad agnaye bṛhad arca vibhāvaso<BR>
RV_05.025.00.72  mahiṣīva tvad rayis tvad vājā ud īrate<BR>
RV_05.025.00.81  tava dyumanto arcayo grāvevocyate bṛhat<BR>
RV_05.025.00.82  uto te tanyatur yathā svāno arta tmanā divaḥ<BR>
RV_05.025.00.91  evāṃ agniṃ vasūyavaḥ sahasānaṃ vavandima<BR>
RV_05.025.00.92  sa no viśvā ati dviṣaḥ parṣan nāveva sukratuḥ <BR>
<BR>
RV_05.026.01.1  agne pāvaka rociṣā mandrayā deva jihvayā<BR>
RV_05.026.01.2  ā devān vakṣi yakṣi ca<BR>
RV_05.026.02.1  taṃ tvā ghṛtasnav īmahe citrabhāno svardṛśam<BR>
RV_05.026.02.2  devāṃ ā vītaye vaha<BR>
RV_05.026.03.1  vītihotraṃ tvā kave dyumantaṃ sam idhīmahi<BR>
RV_05.026.03.2  agne bṛhantam adhvare<BR>
RV_05.026.04.1  agne viśvebhir ā gahi devebhir havyadātaye<BR>
RV_05.026.04.2  hotāraṃ tvā vṛṇīmahe<BR>
RV_05.026.05.1  yajamānāya sunvata āgne suvīryaṃ vaha<BR>
RV_05.026.05.2  devair ā satsi barhiṣi<BR>
RV_05.026.06.1  samidhānaḥ sahasrajid agne dharmāṇi puṣyasi<BR>
RV_05.026.06.2  devānāṃ dūta ukthyaḥ<BR>
RV_05.026.07.1  ny agniṃ jātavedasaṃ hotravāhaṃ yaviṣṭhyam<BR>
RV_05.026.07.2  dadhātā devam ṛtvijam<BR>
RV_05.026.08.1  pra yajña etv ānuṣag adyā devavyacastamaḥ<BR>
RV_05.026.08.2  stṛṇīta barhir āsade<BR>
RV_05.026.09.1  edam maruto aśvinā mitraḥ sīdantu varuṇaḥ<BR>
RV_05.026.09.2  devāsaḥ sarvayā viśā <BR>
<BR>
RV_05.027.01.1  anasvantā satpatir māmahe me gāvā cetiṣṭho asuro maghonaḥ<BR>
RV_05.027.01.2  traivṛṣṇo agne daśabhiḥ sahasrair vaiśvānara tryaruṇaś ciketa<BR>
RV_05.027.02.1  yo me śatā ca viṃśatiṃ ca gonāṃ harī ca yuktā sudhurā dadāti<BR>
RV_05.027.02.2  vaiśvānara suṣṭuto vāvṛdhāno 'gne yacha tryaruṇāya śarma<BR>
RV_05.027.03.1  evā te agne sumatiṃ cakāno naviṣṭhāya navamaṃ trasadasyuḥ<BR>
RV_05.027.03.2  yo me giras tuvijātasya pūrvīr yuktenābhi tryaruṇo gṛṇāti<BR>
RV_05.027.04.1  yo ma iti pravocaty aśvamedhāya sūraye<BR>
RV_05.027.04.2  dadad ṛcā saniṃ yate dadan medhām ṛtāyate<BR>
RV_05.027.05.1  yasya mā paruṣāḥ śatam uddharṣayanty ukṣaṇaḥ<BR>
RV_05.027.05.2  aśvamedhasya dānāḥ somā iva tryṛśiraḥ<BR>
RV_05.027.06.1  indrāgnī śatadāvny aśvamedhe suvīryam<BR>
RV_05.027.06.2  kṣatraṃ dhārayatam bṛhad divi sūryam ivājaram <BR>
<BR>
RV_05.028.01.1  samiddho agnir divi śocir aśret pratyaṅṅ uṣasam urviyā vi bhāti<BR>
RV_05.028.01.2  eti prācī viśvavārā namobhir devāṃ īḷānā haviṣā ghṛtācī<BR>
RV_05.028.02.1  samidhyamāno amṛtasya rājasi haviṣ kṛṇvantaṃ sacase svastaye<BR>
RV_05.028.02.2  viśvaṃ sa dhatte draviṇaṃ yam invasy ātithyam agne ni ca dhatta it puraḥ<BR>
RV_05.028.03.1  agne śardha mahate saubhagāya tava dyumnāny uttamāni santu<BR>
RV_05.028.03.2  saṃ jāspatyaṃ suyamam ā kṛṇuṣva śatrūyatām abhi tiṣṭhā mahāṃsi<BR>
RV_05.028.04.1  samiddhasya pramahaso 'gne vande tava śriyam<BR>
RV_05.028.04.2  vṛṣabho dyumnavāṃ asi sam adhvareṣv idhyase<BR>
RV_05.028.05.1  samiddho agna āhuta devān yakṣi svadhvara<BR>
RV_05.028.05.2  tvaṃ hi havyavāḷ asi<BR>
RV_05.028.06.1  ā juhotā duvasyatāgnim prayaty adhvare<BR>
RV_05.028.06.2  vṛṇīdhvaṃ havyavāhanam <BR>
<BR>
RV_05.029.01.1  try aryamā manuṣo devatātā trī rocanā divyā dhārayanta<BR>
RV_05.029.01.2  arcanti tvā marutaḥ pūtadakṣās tvam eṣām ṛṣir indrāsi dhīraḥ<BR>
RV_05.029.02.1  anu yad īm maruto mandasānam ārcann indram papivāṃsaṃ sutasya<BR>
RV_05.029.02.2  ādatta vajram abhi yad ahiṃ hann apo yahvīr asṛjat sartavā u<BR>
RV_05.029.03.1  uta brahmāṇo maruto me asyendraḥ somasya suṣutasya peyāḥ<BR>
RV_05.029.03.2  tad dhi havyam manuṣe gā avindad ahann ahim papivāṃ indro asya<BR>
RV_05.029.04.1  ād rodasī vitaraṃ vi ṣkabhāyat saṃvivyānaś cid bhiyase mṛgaṃ kaḥ<BR>
RV_05.029.04.2  jigartim indro apajargurāṇaḥ prati śvasantam ava dānavaṃ han<BR>
RV_05.029.05.1  adha kratvā maghavan tubhyaṃ devā anu viśve adaduḥ somapeyam<BR>
RV_05.029.05.2  yat sūryasya haritaḥ patantīḥ puraḥ satīr uparā etaśe kaḥ<BR>
RV_05.029.06.1  nava yad asya navatiṃ ca bhogān sākaṃ vajreṇa maghavā vivṛścat<BR>
RV_05.029.06.2  arcantīndram marutaḥ sadhasthe traiṣṭubhena vacasā bādhata dyām<BR>
RV_05.029.07.1  sakhā sakhye apacat tūyam agnir asya kratvā mahiṣā trī śatāni<BR>
RV_05.029.07.2  trī sākam indro manuṣaḥ sarāṃsi sutam pibad vṛtrahatyāya somam<BR>
RV_05.029.08.1  trī yac chatā mahiṣāṇām agho mās trī sarāṃsi maghavā somyāpāḥ<BR>
RV_05.029.08.2  kāraṃ na viśve ahvanta devā bharam indrāya yad ahiṃ jaghāna<BR>
RV_05.029.09.1  uśanā yat sahasyair ayātaṃ gṛham indra jūjuvānebhir aśvaiḥ<BR>
RV_05.029.09.2  vanvāno atra sarathaṃ yayātha kutsena devair avanor ha śuṣṇam<BR>
RV_05.029.10.1  prānyac cakram avṛhaḥ sūryasya kutsāyānyad varivo yātave 'kaḥ<BR>
RV_05.029.10.2  anāso dasyūṃr amṛṇo vadhena ni duryoṇa āvṛṇaṅ mṛdhravācaḥ<BR>
RV_05.029.11.1  stomāsas tvā gaurivīter avardhann arandhayo vaidathināya piprum<BR>
RV_05.029.11.2  ā tvām ṛjiśvā sakhyāya cakre pacan paktīr apibaḥ somam asya<BR>
RV_05.029.12.1  navagvāsaḥ sutasomāsa indraṃ daśagvāso abhy arcanty arkaiḥ<BR>
RV_05.029.12.2  gavyaṃ cid ūrvam apidhānavantaṃ taṃ cin naraḥ śaśamānā apa vran<BR>
RV_05.029.13.1  katho nu te pari carāṇi vidvān vīryṛ maghavan yā cakartha<BR>
RV_05.029.13.2  yā co nu navyā kṛṇavaḥ śaviṣṭha pred u tā te vidatheṣu bravāma<BR>
RV_05.029.14.1  etā viśvā cakṛvāṃ indra bhūry aparīto januṣā vīryeṇa<BR>
RV_05.029.14.2  yā cin nu vajrin kṛṇavo dadhṛṣvān na te vartā taviṣyā asti tasyāḥ<BR>
RV_05.029.15.1  indra brahma kriyamāṇā juṣasva yā te śaviṣṭha navyā akarma<BR>
RV_05.029.15.2  vastreva bhadrā sukṛtā vasūyū rathaṃ na dhīraḥ svapā atakṣam <BR>
<BR>
RV_05.030.01.1  kva sya vīraḥ ko apaśyad indraṃ sukharatham īyamānaṃ haribhyām<BR>
RV_05.030.01.2  yo rāyā vajrī sutasomam ichan tad oko gantā puruhūta ūtī<BR>
RV_05.030.02.1  avācacakṣam padam asya sasvar ugraṃ nidhātur anv āyam ichan<BR>
RV_05.030.02.2  apṛcham anyāṃ uta te ma āhur indraṃ naro bubudhānā aśema<BR>
RV_05.030.03.1  pra nu vayaṃ sute yā te kṛtānīndra bravāma yāni no jujoṣaḥ<BR>
RV_05.030.03.2  vedad avidvāñ chṛṇavac ca vidvān vahate 'yam maghavā sarvasenaḥ<BR>
RV_05.030.04.1  sthiram manaś cakṛṣe jāta indra veṣīd eko yudhaye bhūyasaś cit<BR>
RV_05.030.04.2  aśmānaṃ cic chavasā didyuto vi vido gavām ūrvam usriyāṇām<BR>
RV_05.030.05.1  paro yat tvam parama ājaniṣṭhāḥ parāvati śrutyaṃ nāma bibhrat<BR>
RV_05.030.05.2  ataś cid indrād abhayanta devā viśvā apo ajayad dāsapatnīḥ<BR>
RV_05.030.06.1  tubhyed ete marutaḥ suśevā arcanty arkaṃ sunvanty andhaḥ<BR>
RV_05.030.06.2  ahim ohānam apa āśayānam pra māyābhir māyinaṃ sakṣad indraḥ<BR>
RV_05.030.07.1  vi ṣū mṛdho januṣā dānam invann ahan gavā maghavan saṃcakānaḥ<BR>
RV_05.030.07.2  atrā dāsasya namuceḥ śiro yad avartayo manave gātum ichan<BR>
RV_05.030.08.1  yujaṃ hi mām akṛthā ād id indra śiro dāsasya namucer mathāyan<BR>
RV_05.030.08.2  aśmānaṃ cit svaryaṃ vartamānam pra cakriyeva rodasī marudbhyaḥ<BR>
RV_05.030.09.1  striyo hi dāsa āyudhāni cakre kim mā karann abalā asya senāḥ<BR>
RV_05.030.09.2  antar hy akhyad ubhe asya dhene athopa praid yudhaye dasyum indraḥ<BR>
RV_05.030.10.1  sam atra gāvo 'bhito 'navanteheha vatsair viyutā yad āsan<BR>
RV_05.030.10.2  saṃ tā indro asṛjad asya śākair yad īṃ somāsaḥ suṣutā amandan<BR>
RV_05.030.11.1  yad īṃ somā babhrudhūtā amandann aroravīd vṛṣabhaḥ sādaneṣu<BR>
RV_05.030.11.2  puraṃdaraḥ papivāṃ indro asya punar gavām adadād usriyāṇām<BR>
RV_05.030.12.1  bhadram idaṃ ruśamā agne akran gavāṃ catvāri dadataḥ sahasrā<BR>
RV_05.030.12.2  ṛṇaṃcayasya prayatā maghāni praty agrabhīṣma nṛtamasya nṛṇām<BR>
RV_05.030.13.1  supeśasam māva sṛjanty astaṃ gavāṃ sahasrai ruśamāso agne<BR>
RV_05.030.13.2  tīvrā indram amamanduḥ sutāso 'ktor vyuṣṭau paritakmyāyāḥ<BR>
RV_05.030.14.1  auchat sā rātrī paritakmyā yām ṛṇaṃcaye rājani ruśamānām<BR>
RV_05.030.14.2  atyo na vājī raghur ajyamāno babhruś catvāry asanat sahasrā<BR>
RV_05.030.15.1  catuḥsahasraṃ gavyasya paśvaḥ praty agrabhīṣma ruśameṣv agne<BR>
RV_05.030.15.2  gharmaś cit taptaḥ pravṛje ya āsīd ayasmayas taṃ v ādāma viprāḥ <BR>
<BR>
RV_05.031.01.1  indro rathāya pravataṃ kṛṇoti yam adhyasthān maghavā vājayantam<BR>
RV_05.031.01.2  yūtheva paśvo vy unoti gopā aṛiṣṭo yāti prathamaḥ siṣāsan<BR>
RV_05.031.02.1  ā pra drava harivo mā vi venaḥ piśaṅgarāte abhi naḥ sacasva<BR>
RV_05.031.02.2  nahi tvad indra vasyo anyad asty amenāṃś cij janivataś cakartha<BR>
RV_05.031.03.1  ud yat sahaḥ sahasa ājaniṣṭa dediṣṭa indra indriyāṇi viśvā<BR>
RV_05.031.03.2  prācodayat sudughā vavre antar vi jyotiṣā saṃvavṛtvat tamo 'vaḥ<BR>
RV_05.031.04.1  anavas te ratham aśvāya takṣan tvaṣṭā vajram puruhūta dyumantam<BR>
RV_05.031.04.2  brahmāṇa indram mahayanto arkair avardhayann ahaye hantavā u<BR>
RV_05.031.05.1  vṛṣṇe yat te vṛṣaṇo arkam arcān indra grāvāṇo aditiḥ sajoṣāḥ<BR>
RV_05.031.05.2  anaśvāso ye pavayo 'rathā indreṣitā abhy avartanta dasyūn<BR>
RV_05.031.06.1  pra te pūrvāṇi karaṇāni vocam pra nūtanā maghavan yā cakartha<BR>
RV_05.031.06.2  śaktīvo yad vibharā rodasī ubhe jayann apo manave dānucitrāḥ<BR>
RV_05.031.07.1  tad in nu te karaṇaṃ dasma viprāhiṃ yad ghnann ojo atrāmimīthāḥ<BR>
RV_05.031.07.2  śuṣṇasya cit pari māyā agṛbhṇāḥ prapitvaṃ yann apa dasyūṃr asedhaḥ<BR>
RV_05.031.08.1  tvam apo yadave turvaśāyāramayaḥ sudughāḥ pāra indra<BR>
RV_05.031.08.2  ugram ayātam avaho ha kutsaṃ saṃ ha yad vām uśanāranta devāḥ<BR>
RV_05.031.09.1  indrākutsā vahamānā rathenā vām atyā api karṇe vahantu<BR>
RV_05.031.09.2  niḥ ṣīm adbhyo dhamatho niḥ ṣadhasthān maghono hṛdo varathas tamāṃsi<BR>
RV_05.031.10.1  vātasya yuktān suyujaś cid aśvān kaviś cid eṣo ajagann avasyuḥ<BR>
RV_05.031.10.2  viśve te atra marutaḥ sakhāya indra brahmāṇi taviṣīm avardhan<BR>
RV_05.031.11.1  sūraś cid ratham paritakmyāyām pūrvaṃ karad uparaṃ jūjuvāṃsam<BR>
RV_05.031.11.2  bharac cakram etaśaḥ saṃ riṇāti puro dadhat saniṣyati kratuṃ naḥ<BR>
RV_05.031.12.1  āyaṃ janā abhicakṣe jagāmendraḥ sakhāyaṃ sutasomam ichan<BR>
RV_05.031.12.2  vadan grāvāva vedim bhriyāte yasya jīram adhvaryavaś caranti<BR>
RV_05.031.13.1  ye cākananta cākananta nū te martā amṛta mo te aṃha āran<BR>
RV_05.031.13.2  vāvandhi yajyūṃr uta teṣu dhehy ojo janeṣu yeṣu te syāma <BR>
<BR>
RV_05.032.01.1  adardar utsam asṛjo vi khāni tvam arṇavān badbadhānāṃ aramṇāḥ<BR>
RV_05.032.01.2  mahāntam indra parvataṃ vi yad vaḥ sṛjo vi dhārā ava dānavaṃ han<BR>
RV_05.032.02.1  tvam utsām ṛtubhir badbadhānāṃ araṃha ūdhaḥ parvatasya vajrin<BR>
RV_05.032.02.2  ahiṃ cid ugra prayutaṃ śayānaṃ jaghanvāṃ indra taviṣīm adhatthāḥ<BR>
RV_05.032.03.1  tyasya cin mahato nir mṛgasya vadhar jaghāna taviṣībhir indraḥ<BR>
RV_05.032.03.2  ya eka id apratir manyamāna ād asmād anyo ajaniṣṭa tavyān<BR>
RV_05.032.04.1  tyaṃ cid eṣāṃ svadhayā madantam miho napātaṃ suvṛdhaṃ tamogām<BR>
RV_05.032.04.2  vṛṣaprabharmā dānavasya bhāmaṃ vajreṇa vajrī ni jaghāna śuṣṇam<BR>
RV_05.032.05.1  tyaṃ cid asya kratubhir niṣattam amarmaṇo vidad id asya marma<BR>
RV_05.032.05.2  yad īṃ sukṣatra prabhṛtā madasya yuyutsantaṃ tamasi harmye dhāḥ<BR>
RV_05.032.06.1  tyaṃ cid itthā katpayaṃ śayānam asūrye tamasi vāvṛdhānam<BR>
RV_05.032.06.2  taṃ cin mandāno vṛṣabhaḥ sutasyoccair indro apagūryā jaghāna<BR>
RV_05.032.07.1  ud yad indro mahate dānavāya vadhar yamiṣṭa saho apratītam<BR>
RV_05.032.07.2  yad īṃ vajrasya prabhṛtau dadābha viśvasya jantor adhamaṃ cakāra<BR>
RV_05.032.08.1  tyaṃ cid arṇam madhupaṃ śayānam asinvaṃ vavram mahy ādad ugraḥ<BR>
RV_05.032.08.2  apādam atram mahatā vadhena ni duryoṇa āvṛṇaṅ mṛdhravācam<BR>
RV_05.032.09.1  ko asya śuṣmaṃ taviṣīṃ varāta eko dhanā bharate apratītaḥ<BR>
RV_05.032.09.2  ime cid asya jrayaso nu devī indrasyaujaso bhiyasā jihāte<BR>
RV_05.032.10.1  ny asmai devī svadhitir jihīta indrāya gātur uśatīva yeme<BR>
RV_05.032.10.2  saṃ yad ojo yuvate viśvam ābhir anu svadhāvne kṣitayo namanta<BR>
RV_05.032.11.1  ekaṃ nu tvā satpatim pāñcajanyaṃ jātaṃ śṛṇomi yaśasaṃ janeṣu<BR>
RV_05.032.11.2  tam me jagṛbhra āśaso naviṣṭhaṃ doṣā vastor havamānāsa indram<BR>
RV_05.032.12.1  evā hi tvām ṛtuthā yātayantam maghā viprebhyo dadataṃ śṛṇomi<BR>
RV_05.032.12.2  kiṃ te brahmāṇo gṛhate sakhāyo ye tvāyā nidadhuḥ kāmam indra <BR>
<BR>
RV_05.033.01.1  mahi mahe tavase dīdhye nṝn indrāyetthā tavase atavyān<BR>
RV_05.033.01.2  yo asmai sumatiṃ vājasātau stuto jane samaryaś ciketa<BR>
RV_05.033.02.1  sa tvaṃ na indra dhiyasāno arkair harīṇāṃ vṛṣan yoktram aśreḥ<BR>
RV_05.033.02.2  yā itthā maghavann anu joṣaṃ vakṣo abhi prāryaḥ sakṣi janān<BR>
RV_05.033.03.1  na te ta indrābhy asmad ṛṣvāyuktāso abrahmatā yad asan<BR>
RV_05.033.03.2  tiṣṭhā ratham adhi taṃ vajrahastā raśmiṃ deva yamase svaśvaḥ<BR>
RV_05.033.04.1  purū yat ta indra santy ukthā gave cakarthorvarāsu yudhyan<BR>
RV_05.033.04.2  tatakṣe sūryāya cid okasi sve vṛṣā samatsu dāsasya nāma cit<BR>
RV_05.033.05.1  vayaṃ te ta indra ye ca naraḥ śardho jajñānā yātāś ca rathāḥ<BR>
RV_05.033.05.2  āsmāñ jagamyād ahiśuṣma satvā bhago na havyaḥ prabhṛtheṣu cāruḥ<BR>
RV_05.033.06.1  papṛkṣeṇyam indra tve hy ojo nṛmṇāni ca nṛtamāno amartaḥ<BR>
RV_05.033.06.2  sa na enīṃ vasavāno rayiṃ dāḥ prārya stuṣe tuvimaghasya dānam<BR>
RV_05.033.07.1  evā na indrotibhir ava pāhi gṛṇataḥ śūra kārūn<BR>
RV_05.033.07.2  uta tvacaṃ dadato vājasātau piprīhi madhvaḥ suṣutasya cāroḥ<BR>
RV_05.033.08.1  uta tye mā paurukutsyasya sūres trasadasyor hiraṇino rarāṇāḥ<BR>
RV_05.033.08.2  vahantu mā daśa śyetāso asya gairikṣitasya kratubhir nu saśce<BR>
RV_05.033.09.1  uta tye mā mārutāśvasya śoṇāḥ kratvāmaghāso vidathasya rātau<BR>
RV_05.033.09.2  sahasrā me cyavatāno dadāna ānūkam aryo vapuṣe nārcat<BR>
RV_05.033.10.1  uta tye mā dhvanyasya juṣṭā lakṣmaṇyasya suruco yatānāḥ<BR>
RV_05.033.10.2  mahnā rāyaḥ saṃvaraṇasya ṛṣer vrajaṃ na gāvaḥ prayatā api gman <BR>
<BR>
RV_05.034.01.1  ajātaśatrum ajarā svarvaty anu svadhāmitā dasmam īyate<BR>
RV_05.034.01.2  sunotana pacata brahmavāhase puruṣṭutāya prataraṃ dadhātana<BR>
RV_05.034.02.1  ā yaḥ somena jaṭharam apipratāmandata maghavā madhvo andhasaḥ<BR>
RV_05.034.02.2  yad īm mṛgāya hantave mahāvadhaḥ sahasrabhṛṣṭim uśanā vadhaṃ yamat<BR>
RV_05.034.03.1  yo asmai ghraṃsa uta vā ya ūdhani somaṃ sunoti bhavati dyumāṃ aha<BR>
RV_05.034.03.2  apāpa śakras tatanuṣṭim ūhati tanūśubhram maghavā yaḥ kavāsakhaḥ<BR>
RV_05.034.04.1  yasyāvadhīt pitaraṃ yasya mātaraṃ yasya śakro bhrātaraṃ nāta īṣate<BR>
RV_05.034.04.2  vetīd v asya prayatā yataṃkaro na kilbiṣād īṣate vasva ākaraḥ<BR>
RV_05.034.05.1  na pañcabhir daśabhir vaṣṭy ārabhaṃ nāsunvatā sacate puṣyatā cana<BR>
RV_05.034.05.2  jināti ved amuyā hanti vā dhunir ā devayum bhajati gomati vraje<BR>
RV_05.034.06.1  vitvakṣaṇaḥ samṛtau cakramāsajo 'sunvato viṣuṇaḥ sunvato vṛdhaḥ<BR>
RV_05.034.06.2  indro viśvasya damitā vibhīṣaṇo yathāvaśaṃ nayati dāsam āryaḥ<BR>
RV_05.034.07.1  sam īm paṇer ajati bhojanam muṣe vi dāśuṣe bhajati sūnaraṃ vasu<BR>
RV_05.034.07.2  durge cana dhriyate viśva ā puru jano yo asya taviṣīm acukrudhat<BR>
RV_05.034.08.1  saṃ yaj janau sudhanau viśvaśardhasāv aved indro maghavā goṣu śubhriṣu<BR>
RV_05.034.08.2  yujaṃ hy anyam akṛta pravepany ud īṃ gavyaṃ sṛjate satvabhir dhuniḥ<BR>
RV_05.034.09.1  sahasrasām āgniveśiṃ gṛṇīṣe śatrim agna upamāṃ ketum aryaḥ<BR>
RV_05.034.09.2  tasmā āpaḥ saṃyataḥ pīpayanta tasmin kṣatram amavat tveṣam astu <BR>
<BR>
RV_05.035.00.11  yas te sādhiṣṭho 'vasa indra kratuṣ ṭam ā bhara<BR>
RV_05.035.00.12  asmabhyaṃ carṣaṇīsahaṃ sasniṃ vājeṣu duṣṭaram<BR>
RV_05.035.00.21  yad indra te catasro yac chūra santi tisraḥ<BR>
RV_05.035.00.22  yad vā pañca kṣitīnām avas tat su na ā bhara<BR>
RV_05.035.00.31  ā te 'vo vareṇyaṃ vṛṣantamasya hūmahe<BR>
RV_05.035.00.32  vṛṣajūtir hi jajñiṣa ābhūbhir indra turvaṇiḥ<BR>
RV_05.035.00.41  vṛṣā hy asi rādhase jajñiṣe vṛṣṇi te śavaḥ<BR>
RV_05.035.00.42  svakṣatraṃ te dhṛṣan manaḥ satrāham indra pauṃsyam<BR>
RV_05.035.00.51  tvaṃ tam indra martyam amitrayantam adrivaḥ<BR>
RV_05.035.00.52  sarvarathā śatakrato ni yāhi śavasas pate<BR>
RV_05.035.00.61  tvām id vṛtrahantama janāso vṛktabarhiṣaḥ<BR>
RV_05.035.00.62  ugram pūrvīṣu pūrvyaṃ havante vājasātaye<BR>
RV_05.035.00.71  asmākam indra duṣṭaram puroyāvānam ājiṣu<BR>
RV_05.035.00.72  sayāvānaṃ dhane-dhane vājayantam avā ratham<BR>
RV_05.035.00.81  asmākam indrehi no ratham avā puraṃdhyā<BR>
RV_05.035.00.82  vayaṃ śaviṣṭha vāryaṃ divi śravo dadhīmahi divi stomam manāmahe <BR>
<BR>
RV_05.036.01.1  sa ā gamad indro yo vasūnāṃ ciketad dātuṃ dāmano rayīṇām<BR>
RV_05.036.01.2  dhanvacaro na vaṃsagas tṛṣāṇaś cakamānaḥ pibatu dugdham aṃśum<BR>
RV_05.036.02.1  ā te hanū harivaḥ śūra śipre ruhat somo na parvatasya pṛṣṭhe<BR>
RV_05.036.02.2  anu tvā rājann arvato na hinvan gīrbhir madema puruhūta viśve<BR>
RV_05.036.03.1  cakraṃ na vṛttam puruhūta vepate mano bhiyā me amater id adrivaḥ<BR>
RV_05.036.03.2  rathād adhi tvā jaritā sadāvṛdha kuvin nu stoṣan maghavan purūvasuḥ<BR>
RV_05.036.04.1  eṣa grāveva jaritā ta indreyarti vācam bṛhad āśuṣāṇaḥ<BR>
RV_05.036.04.2  pra savyena maghavan yaṃsi rāyaḥ pra dakṣiṇid dharivo mā vi venaḥ<BR>
RV_05.036.05.1  vṛṣā tvā vṛṣaṇaṃ vardhatu dyaur vṛṣā vṛṣabhyāṃ vahase haribhyām<BR>
RV_05.036.05.2  sa no vṛṣā vṛṣarathaḥ suśipra vṛṣakrato vṛṣā vajrin bhare dhāḥ<BR>
RV_05.036.06.1  yo rohitau vājinau vājinīvān tribhiḥ śataiḥ sacamānāv adiṣṭa<BR>
RV_05.036.06.2  yūne sam asmai kṣitayo namantāṃ śrutarathāya maruto duvoyā <BR>
<BR>
RV_05.037.01.1  sam bhānunā yatate sūryasyājuhvāno ghṛtapṛṣṭhaḥ svañcāḥ<BR>
RV_05.037.01.2  tasmā amṛdhrā uṣaso vy uchān ya indrāya sunavāmety āha<BR>
RV_05.037.02.1  samiddhāgnir vanavat stīrṇabarhir yuktagrāvā sutasomo jarāte<BR>
RV_05.037.02.2  grāvāṇo yasyeṣiraṃ vadanty ayad adhvaryur haviṣāva sindhum<BR>
RV_05.037.03.1  vadhūr iyam patim ichanty eti ya īṃ vahāte mahiṣīm iṣirām<BR>
RV_05.037.03.2  āsya śravasyād ratha ā ca ghoṣāt purū sahasrā pari vartayāte<BR>
RV_05.037.04.1  na sa rājā vyathate yasminn indras tīvraṃ somam pibati gosakhāyam<BR>
RV_05.037.04.2  ā satvanair ajati hanti vṛtraṃ kṣeti kṣitīḥ subhago nāma puṣyan<BR>
RV_05.037.05.1  puṣyāt kṣeme abhi yoge bhavāty ubhe vṛtau saṃyatī saṃ jayāti<BR>
RV_05.037.05.2  priyaḥ sūrye priyo agnā bhavāti ya indrāya sutasomo dadāśat <BR>
<BR>
RV_05.038.01.1  uroṣ ṭa indra rādhaso vibhvī rātiḥ śatakrato<BR>
RV_05.038.01.2  adhā no viśvacarṣaṇe dyumnā sukṣatra maṃhaya<BR>
RV_05.038.02.1  yad īm indra śravāyyam iṣaṃ śaviṣṭha dadhiṣe<BR>
RV_05.038.02.2  paprathe dīrghaśruttamaṃ hiraṇyavarṇa duṣṭaram<BR>
RV_05.038.03.1  śuṣmāso ye te adrivo mehanā ketasāpaḥ<BR>
RV_05.038.03.2  ubhā devāv abhiṣṭaye divaś ca gmaś ca rājathaḥ<BR>
RV_05.038.04.1  uto no asya kasya cid dakṣasya tava vṛtrahan<BR>
RV_05.038.04.2  asmabhyaṃ nṛmṇam ā bharāsmabhyaṃ nṛmaṇasyase<BR>
RV_05.038.05.1  nū ta ābhir abhiṣṭibhis tava śarmañ chatakrato<BR>
RV_05.038.05.2  indra syāma sugopāḥ śūra syāma sugopāḥ <BR>
<BR>
RV_05.039.01.1  yad indra citra mehanāsti tvādātam adrivaḥ<BR>
RV_05.039.01.2  rādhas tan no vidadvasa ubhayāhasty ā bhara<BR>
RV_05.039.02.1  yan manyase vareṇyam indra dyukṣaṃ tad ā bhara<BR>
RV_05.039.02.2  vidyāma tasya te vayam akūpārasya dāvane<BR>
RV_05.039.03.1  yat te ditsu prarādhyam mano asti śrutam bṛhat<BR>
RV_05.039.03.2  tena dṛḷhā cid adriva ā vājaṃ darṣi sātaye<BR>
RV_05.039.04.1  maṃhiṣṭhaṃ vo maghonāṃ rājānaṃ carṣaṇīnām<BR>
RV_05.039.04.2  indram upa praśastaye pūrvībhir jujuṣe giraḥ<BR>
RV_05.039.05.1  asmā it kāvyaṃ vaca uktham indrāya śaṃsyam<BR>
RV_05.039.05.2  tasmā u brahmavāhase giro vardhanty atrayo giraḥ śumbhanty atrayaḥ <BR>
<BR>
RV_05.040.01.1  ā yāhy adribhiḥ sutaṃ somaṃ somapate piba<BR>
RV_05.040.01.2  vṛṣann indra vṛṣabhir vṛtrahantama<BR>
RV_05.040.02.1  vṛṣā grāvā vṛṣā mado vṛṣā somo ayaṃ sutaḥ<BR>
RV_05.040.02.2  vṛṣann indra vṛṣabhir vṛtrahantama<BR>
RV_05.040.03.1  vṛṣā tvā vṛṣaṇaṃ huve vajriñ citrābhir ūtibhiḥ<BR>
RV_05.040.03.2  vṛṣann indra vṛṣabhir vṛtrahantama<BR>
RV_05.040.04.1  ṛjīṣī vajrī vṛṣabhas turāṣāṭ chuṣmī rājā vṛtrahā somapāvā<BR>
RV_05.040.04.2  yuktvā haribhyām upa yāsad arvāṅ mādhyaṃdine savane matsad indraḥ<BR>
RV_05.040.05.1  yat tvā sūrya svarbhānus tamasāvidhyad āsuraḥ<BR>
RV_05.040.05.2  akṣetravid yathā mugdho bhuvanāny adīdhayuḥ<BR>
RV_05.040.06.1  svarbhānor adha yad indra māyā avo divo vartamānā avāhan<BR>
RV_05.040.06.2  gūḷhaṃ sūryaṃ tamasāpavratena turīyeṇa brahmaṇāvindad atriḥ<BR>
RV_05.040.07.1  mā mām imaṃ tava santam atra irasyā drugdho bhiyasā ni gārīt<BR>
RV_05.040.07.2  tvam mitro asi satyarādhās tau mehāvataṃ varuṇaś ca rājā<BR>
RV_05.040.08.1  grāvṇo brahmā yuyujānaḥ saparyan kīriṇā devān namasopaśikṣan<BR>
RV_05.040.08.2  atriḥ sūryasya divi cakṣur ādhāt svarbhānor apa māyā aghukṣat<BR>
RV_05.040.09.1  yaṃ vai sūryaṃ svarbhānus tamasāvidhyad āsuraḥ<BR>
RV_05.040.09.2  atrayas tam anv avindan nahy anye aśaknuvan <BR>
<BR>
RV_05.041.01.1  ko nu vām mitrāvaruṇāv ṛtāyan divo vā mahaḥ pārthivasya vā de<BR>
RV_05.041.01.2  ṛtasya vā sadasi trāsīthāṃ no yajñāyate vā paśuṣo na vājān<BR>
RV_05.041.02.1  te no mitro varuṇo aryamāyur indra ṛbhukṣā maruto juṣanta<BR>
RV_05.041.02.2  namobhir vā ye dadhate suvṛktiṃ stomaṃ rudrāya mīḷhuṣe sajoṣāḥ<BR>
RV_05.041.03.1  ā vāṃ yeṣṭhāśvinā huvadhyai vātasya patman rathyasya puṣṭau<BR>
RV_05.041.03.2  uta vā divo asurāya manma prāndhāṃsīva yajyave bharadhvam<BR>
RV_05.041.04.1  pra sakṣaṇo divyaḥ kaṇvahotā trito divaḥ sajoṣā vāto agniḥ<BR>
RV_05.041.04.2  pūṣā bhagaḥ prabhṛthe viśvabhojā ājiṃ na jagmur āśvaśvatamāḥ<BR>
RV_05.041.05.1  pra vo rayiṃ yuktāśvam bharadhvaṃ rāya eṣe 'vase dadhīta dhīḥ<BR>
RV_05.041.05.2  suśeva evair auśijasya hotā ye va evā marutas turāṇām<BR>
RV_05.041.06.1  pra vo vāyuṃ rathayujaṃ kṛṇudhvam pra devaṃ vipram panitāram arkaiḥ<BR>
RV_05.041.06.2  iṣudhyava ṛtasāpaḥ puraṃdhīr vasvīr no atra patnīr ā dhiye dhuḥ<BR>
RV_05.041.07.1  upa va eṣe vandyebhiḥ śūṣaiḥ pra yahvī divaś citayadbhir arkaiḥ<BR>
RV_05.041.07.2  uṣāsānaktā viduṣīva viśvam ā hā vahato martyāya yajñam<BR>
RV_05.041.08.1  abhi vo arce poṣyāvato nṝn vāstoṣ patiṃ tvaṣṭāraṃ rarāṇaḥ<BR>
RV_05.041.08.2  dhanyā sajoṣā dhiṣaṇā namobhir vanaspatīṃr oṣadhī rāya eṣe<BR>
RV_05.041.09.1  tuje nas tane parvatāḥ santu svaitavo ye vasavo na vīrāḥ<BR>
RV_05.041.09.2  panita āptyo yajataḥ sadā no vardhān naḥ śaṃsaṃ naryo abhiṣṭau<BR>
RV_05.041.10.1  vṛṣṇo astoṣi bhūmyasya garbhaṃ trito napātam apāṃ suvṛkti<BR>
RV_05.041.10.2  gṛṇīte agnir etarī na śūṣaiḥ śociṣkeśo ni riṇāti vanā<BR>
RV_05.041.11.1  kathā mahe rudriyāya bravāma kad rāye cikituṣe bhagāya<BR>
RV_05.041.11.2  āpa oṣadhīr uta no 'vantu dyaur vanā girayo vṛkṣakeśāḥ<BR>
RV_05.041.12.1  śṛṇotu na ūrjām patir giraḥ sa nabhas tarīyāṃ iṣiraḥ parijmā<BR>
RV_05.041.12.2  śṛṇvantv āpaḥ puro na śubhrāḥ pari sruco babṛhāṇasyādreḥ<BR>
RV_05.041.13.1  vidā cin nu mahānto ye va evā bravāma dasmā vāryaṃ dadhānāḥ<BR>
RV_05.041.13.2  vayaś cana subhva āva yanti kṣubhā martam anuyataṃ vadhasnaiḥ<BR>
RV_05.041.14.1  ā daivyāni pārthivāni janmāpaś cāchā sumakhāya vocam<BR>
RV_05.041.14.2  vardhantāṃ dyāvo giraś candrāgrā udā vardhantām abhiṣātā arṇāḥ<BR>
RV_05.041.15.1  pade-pade me jarimā ni dhāyi varūtrī vā śakrā yā pāyubhiś ca<BR>
RV_05.041.15.2  siṣaktu mātā mahī rasā naḥ smat sūribhir ṛjuhasta ṛjuvaniḥ<BR>
RV_05.041.16.1  kathā dāśema namasā sudānūn evayā maruto achoktau praśravaso maruto achoktau<BR>
RV_05.041.16.2  mā no 'hir budhnyo riṣe dhād asmākam bhūd upamātivaniḥ<BR>
RV_05.041.17.1  iti cin nu prajāyai paśumatyai devāso vanate martyo va ā devāso vanate martyo vaḥ<BR>
RV_05.041.17.2  atrā śivāṃ tanvo dhāsim asyā jarāṃ cin me nirṛtir jagrasīta<BR>
RV_05.041.18.1  tāṃ vo devāḥ sumatim ūrjayantīm iṣam aśyāma vasavaḥ śasā goḥ<BR>
RV_05.041.18.2  sā naḥ sudānur mṛḷayantī devī prati dravantī suvitāya gamyāḥ<BR>
RV_05.041.19.1  abhi na iḷā yūthasya mātā sman nadībhir urvaśī vā gṛṇātu<BR>
RV_05.041.19.2  urvaśī vā bṛhaddivā gṛṇānābhyūrṇvānā prabhṛthasyāyoḥ<BR>
RV_05.041.20.1  siṣaktu na ūrjavyasya puṣṭeḥ |<BR>
RV_05.042.01.1  pra śaṃtamā varuṇaṃ dīdhitī gīr mitram bhagam aditiṃ nūnam aśyāḥ<BR>
RV_05.042.01.2  pṛṣadyoniḥ pañcahotā śṛṇotv atūrtapanthā asuro mayobhuḥ<BR>
RV_05.042.02.1  prati me stomam aditir jagṛbhyāt sūnuṃ na mātā hṛdyaṃ suśevam<BR>
RV_05.042.02.2  brahma priyaṃ devahitaṃ yad asty aham mitre varuṇe yan mayobhu<BR>
RV_05.042.03.1  ud īraya kavitamaṃ kavīnām unattainam abhi madhvā ghṛtena<BR>
RV_05.042.03.2  sa no vasūni prayatā hitāni candrāṇi devaḥ savitā suvāti<BR>
RV_05.042.04.1  sam indra ṇo manasā neṣi gobhiḥ saṃ sūribhir harivaḥ saṃ svasti<BR>
RV_05.042.04.2  sam brahmaṇā devahitaṃ yad asti saṃ devānāṃ sumatyā yajñiyānām<BR>
RV_05.042.05.1  devo bhagaḥ savitā rāyo aṃśa indro vṛtrasya saṃjito dhanānām<BR>
RV_05.042.05.2  ṛbhukṣā vāja uta vā puraṃdhir avantu no amṛtāsas turāsaḥ<BR>
RV_05.042.06.1  marutvato apratītasya jiṣṇor ajūryataḥ pra bravāmā kṛtāni<BR>
RV_05.042.06.2  na te pūrve maghavan nāparāso na vīryaṃ nūtanaḥ kaś canāpa<BR>
RV_05.042.07.1  upa stuhi prathamaṃ ratnadheyam bṛhaspatiṃ sanitāraṃ dhanānām<BR>
RV_05.042.07.2  yaḥ śaṃsate stuvate śambhaviṣṭhaḥ purūvasur āgamaj johuvānam<BR>
RV_05.042.08.1  tavotibhiḥ sacamānā ariṣṭā bṛhaspate maghavānaḥ suvīrāḥ<BR>
RV_05.042.08.2  ye aśvadā uta vā santi godā ye vastradāḥ subhagās teṣu rāyaḥ<BR>
RV_05.042.09.1  visarmāṇaṃ kṛṇuhi vittam eṣāṃ ye bhuñjate apṛṇanto na ukthaiḥ<BR>
RV_05.042.09.2  apavratān prasave vāvṛdhānān brahmadviṣaḥ sūryād yāvayasva<BR>
RV_05.042.10.1  ya ohate rakṣaso devavītāv acakrebhis tam maruto ni yāta<BR>
RV_05.042.10.2  yo vaḥ śamīṃ śaśamānasya nindāt tuchyān kāmān karate siṣvidānaḥ<BR>
RV_05.042.11.1  tam u ṣṭuhi yaḥ sviṣuḥ sudhanvā yo viśvasya kṣayati bheṣajasya<BR>
RV_05.042.11.2  yakṣvā mahe saumanasāya rudraṃ namobhir devam asuraṃ duvasya<BR>
RV_05.042.12.1  damūnaso apaso ye suhastā vṛṣṇaḥ patnīr nadyo vibhvataṣṭāḥ<BR>
RV_05.042.12.2  sarasvatī bṛhaddivota rākā daśasyantīr varivasyantu śubhrāḥ<BR>
RV_05.042.13.1  pra sū mahe suśaraṇāya medhāṃ giram bhare navyasīṃ jāyamānām<BR>
RV_05.042.13.2  ya āhanā duhitur vakṣaṇāsu rūpā mināno akṛṇod idaṃ naḥ<BR>
RV_05.042.14.1  pra suṣṭuti stanayantaṃ ruvantam iḷas patiṃ jaritar nūnam aśyāḥ<BR>
RV_05.042.14.2  yo abdimāṃ udanimāṃ iyarti pra vidyutā rodasī ukṣamāṇaḥ<BR>
RV_05.042.15.1  eṣa stomo mārutaṃ śardho achā rudrasya sūnūṃr yuvanyūṃr ud aśyāḥ<BR>
RV_05.042.15.2  kāmo rāye havate mā svasty upa stuhi pṛṣadaśvāṃ ayāsaḥ<BR>
RV_05.042.16.1  praiṣa stomaḥ pṛthivīm antarikṣaṃ vanaspatīṃr oṣadhī rāye aśyāḥ<BR>
RV_05.042.16.2  devo-devaḥ suhavo bhūtu mahyam mā no mātā pṛthivī durmatau dhāt<BR>
RV_05.042.17.1  urau devā anibādhe syāma<BR>
RV_05.042.18.1  sam aśvinor avasā nūtanena mayobhuvā supraṇītī gamema<BR>
RV_05.042.18.2  ā no rayiṃ vahatam ota vīrān ā viśvāny amṛtā saubhagāni <BR>
<BR>
RV_05.043.01.1  ā dhenavaḥ payasā tūrṇyarthā amardhantīr upa no yantu madhvā<BR>
RV_05.043.01.2  maho rāye bṛhatīḥ sapta vipro mayobhuvo jaritā johavīti<BR>
RV_05.043.02.1  ā suṣṭutī namasā vartayadhyai dyāvā vājāya pṛthivī amṛdhre<BR>
RV_05.043.02.2  pitā mātā madhuvacāḥ suhastā bhare-bhare no yaśasāv aviṣṭām<BR>
RV_05.043.03.1  adhvaryavaś cakṛvāṃso madhūni pra vāyave bharata cāru śukram<BR>
RV_05.043.03.2  hoteva naḥ prathamaḥ pāhy asya deva madhvo rarimā te madāya<BR>
RV_05.043.04.1  daśa kṣipo yuñjate bāhū adriṃ somasya yā śamitārā suhastā<BR>
RV_05.043.04.2  madhvo rasaṃ sugabhastir giriṣṭhāṃ caniścadad duduhe śukram aṃśuḥ<BR>
RV_05.043.05.1  asāvi te jujuṣāṇāya somaḥ kratve dakṣāya bṛhate madāya<BR>
RV_05.043.05.2  harī rathe sudhurā yoge arvāg indra priyā kṛṇuhi hūyamānaḥ<BR>
RV_05.043.06.1  ā no mahīm aramatiṃ sajoṣā gnāṃ devīṃ namasā rātahavyām<BR>
RV_05.043.06.2  madhor madāya bṛhatīm ṛtajñām āgne vaha pathibhir devayānaiḥ<BR>
RV_05.043.07.1  añjanti yam prathayanto na viprā vapāvantaṃ nāgninā tapantaḥ<BR>
RV_05.043.07.2  pitur na putra upasi preṣṭha ā gharmo agnim ṛtayann asādi<BR>
RV_05.043.08.1  achā mahī bṛhatī śaṃtamā gīr dūto na gantv aśvinā huvadhyai<BR>
RV_05.043.08.2  mayobhuvā sarathā yātam arvāg gantaṃ nidhiṃ dhuram āṇir na nābhim<BR>
RV_05.043.09.1  pra tavyaso namaüktiṃ turasyāham pūṣṇa uta vāyor adikṣi<BR>
RV_05.043.09.2  yā rādhasā coditārā matīnāṃ yā vājasya draviṇodā uta tman<BR>
RV_05.043.10.1  ā nāmabhir maruto vakṣi viśvān ā rūpebhir jātavedo huvānaḥ<BR>
RV_05.043.10.2  yajñaṃ giro jarituḥ suṣṭutiṃ ca viśve ganta maruto viśva ūtī<BR>
RV_05.043.11.1  ā no divo bṛhataḥ parvatād ā sarasvatī yajatā gantu yajñam<BR>
RV_05.043.11.2  havaṃ devī jujuṣāṇā ghṛtācī śagmāṃ no vācam uśatī śṛṇotu<BR>
RV_05.043.12.1  ā vedhasaṃ nīlapṛṣṭham bṛhantam bṛhaspatiṃ sadane sādayadhvam<BR>
RV_05.043.12.2  sādadyoniṃ dama ā dīdivāṃsaṃ hiraṇyavarṇam aruṣaṃ sapema<BR>
RV_05.043.13.1  ā dharṇasir bṛhaddivo rarāṇo viśvebhir gantv omabhir huvānaḥ<BR>
RV_05.043.13.2  gnā vasāna oṣadhīr amṛdhras tridhātuśṛṅgo vṛṣabho vayodhāḥ<BR>
RV_05.043.14.1  mātuṣ pade parame śukra āyor vipanyavo rāspirāso agman<BR>
RV_05.043.14.2  suśevyaṃ namasā rātahavyāḥ śiśum mṛjanty āyavo na vāse<BR>
RV_05.043.15.1  bṛhad vayo bṛhate tubhyam agne dhiyājuro mithunāsaḥ sacanta<BR>
RV_05.043.15.2  devo-devaḥ suhavo bhūtu mahyam mā no mātā pṛthivī durmatau dhāt<BR>
RV_05.043.16.1  urau devā anibādhe syāma<BR>
RV_05.043.17.1  sam aśvinor avasā nūtanena mayobhuvā supraṇītī gamema<BR>
RV_05.043.17.2  ā no rayiṃ vahatam ota vīrān ā viśvāny amṛtā saubhagāni <BR>
<BR>
RV_05.044.01.1  tam pratnathā pūrvathā viśvathemathā jyeṣṭhatātim barhiṣadaṃ svarvidam<BR>
RV_05.044.01.2  pratīcīnaṃ vṛjanaṃ dohase girāśuṃ jayantam anu yāsu vardhase<BR>
RV_05.044.02.1  śriye sudṛśīr uparasya yāḥ svar virocamānaḥ kakubhām acodate<BR>
RV_05.044.02.2  sugopā asi na dabhāya sukrato paro māyābhir ṛta āsa nāma te<BR>
RV_05.044.03.1  atyaṃ haviḥ sacate sac ca dhātu cāriṣṭagātuḥ sa hotā sahobhariḥ<BR>
RV_05.044.03.2  prasarsrāṇo anu barhir vṛṣā śiśur madhye yuvājaro visruhā hitaḥ<BR>
RV_05.044.04.1  pra va ete suyujo yāmann iṣṭaye nīcīr amuṣmai yamya ṛtāvṛdhaḥ<BR>
RV_05.044.04.2  suyantubhiḥ sarvaśāsair abhīśubhiḥ krivir nāmāni pravaṇe muṣāyati<BR>
RV_05.044.05.1  saṃjarbhurāṇas tarubhiḥ sutegṛbhaṃ vayākinaṃ cittagarbhāsu susvaruḥ<BR>
RV_05.044.05.2  dhāravākeṣv ṛjugātha śobhase vardhasva patnīr abhi jīvo adhvare<BR>
RV_05.044.06.1  yādṛg eva dadṛśe tādṛg ucyate saṃ chāyayā dadhire sidhrayāpsv ā<BR>
RV_05.044.06.2  mahīm asmabhyam uruṣām uru jrayo bṛhat suvīram anapacyutaṃ sahaḥ<BR>
RV_05.044.07.1  vety agrur janivān vā ati spṛdhaḥ samaryatā manasā sūryaḥ kaviḥ<BR>
RV_05.044.07.2  ghraṃsaṃ rakṣantam pari viśvato gayam asmākaṃ śarma vanavat svāvasuḥ<BR>
RV_05.044.08.1  jyāyāṃsam asya yatunasya ketuna ṛṣisvaraṃ carati yāsu nāma te<BR>
RV_05.044.08.2  yādṛśmin dhāyi tam apasyayā vidad ya u svayaṃ vahate so araṃ karat<BR>
RV_05.044.09.1  samudram āsām ava tasthe agrimā na riṣyati savanaṃ yasminn āyatā<BR>
RV_05.044.09.2  atrā na hārdi kravaṇasya rejate yatrā matir vidyate pūtabandhanī<BR>
RV_05.044.10.1  sa hi kṣatrasya manasasya cittibhir evāvadasya yajatasya sadhreḥ<BR>
RV_05.044.10.2  avatsārasya spṛṇavāma raṇvabhiḥ śaviṣṭhaṃ vājaṃ viduṣā cid ardhyam<BR>
RV_05.044.11.1  śyena āsām aditiḥ kakṣyo mado viśvavārasya yajatasya māyinaḥ<BR>
RV_05.044.11.2  sam anyam-anyam arthayanty etave vidur viṣāṇam paripānam anti te<BR>
RV_05.044.12.1  sadāpṛṇo yajato vi dviṣo vadhīd bāhuvṛktaḥ śrutavit taryo vaḥ sacā<BR>
RV_05.044.12.2  ubhā sa varā praty eti bhāti ca yad īṃ gaṇam bhajate suprayāvabhiḥ<BR>
RV_05.044.13.1  sutambharo yajamānasya satpatir viśvāsām ūdhaḥ sa dhiyām udañcanaḥ<BR>
RV_05.044.13.2  bharad dhenū rasavac chiśriye payo 'nubruvāṇo adhy eti na svapan<BR>
RV_05.044.14.1  yo jāgāra tam ṛcaḥ kāmayante yo jāgāra tam u sāmāni yanti<BR>
RV_05.044.14.2  yo jāgāra tam ayaṃ soma āha tavāham asmi sakhye nyokāḥ<BR>
RV_05.044.15.1  agnir jāgāra tam ṛcaḥ kāmayante 'gnir jāgāra tam u sāmāni yanti<BR>
RV_05.044.15.2  agnir jāgāra tam ayaṃ soma āha tavāham asmi sakhye nyokāḥ <BR>
<BR>
RV_05.045.00.11  vidā divo viṣyann adrim ukthair āyatyā uṣaso arcino guḥ<BR>
RV_05.045.00.12  apāvṛta vrajinīr ut svar gād vi duro mānuṣīr deva āvaḥ<BR>
RV_05.045.00.21  vi sūryo amatiṃ na śriyaṃ sād orvād gavām mātā jānatī gāt<BR>
RV_05.045.00.22  dhanvarṇaso nadyaḥ khādoarṇā sthūṇeva sumitā dṛṃhata dyauḥ<BR>
RV_05.045.00.31  asmā ukthāya parvatasya garbho mahīnāṃ januṣe pūrvyāya<BR>
RV_05.045.00.32  vi parvato jihīta sādhata dyaur āvivāsanto dasayanta bhūma<BR>
RV_05.045.00.41  sūktebhir vo vacobhir devajuṣṭair indrā nv agnī avase huvadhyai<BR>
RV_05.045.00.42  ukthebhir hi ṣmā kavayaḥ suyajñā āvivāsanto maruto yajanti<BR>
RV_05.045.00.51  eto nv adya sudhyo bhavāma pra duchunā minavāmā varīyaḥ<BR>
RV_05.045.00.52  āre dveṣāṃsi sanutar dadhāmāyāma prāñco yajamānam acha<BR>
RV_05.045.00.61  etā dhiyaṃ kṛṇavāmā sakhāyo 'pa yā mātām ṛṇuta vrajaṃ goḥ<BR>
RV_05.045.00.62  yayā manur viśiśipraṃ jigāya yayā vaṇig vaṅkur āpā purīṣam<BR>
RV_05.045.00.71  anūnod atra hastayato adrir ārcan yena daśa māso navagvāḥ<BR>
RV_05.045.00.72  ṛtaṃ yatī saramā gā avindad viśvāni satyāṅgirāś cakāra<BR>
RV_05.045.00.81  viśve asyā vyuṣi māhināyāḥ saṃ yad gobhir aṅgiraso navanta<BR>
RV_05.045.00.82  utsa āsām parame sadhastha ṛtasya pathā saramā vidad gāḥ<BR>
RV_05.045.00.91  ā sūryo yātu saptāśvaḥ kṣetraṃ yad asyorviyā dīrghayāthe<BR>
RV_05.045.00.92  raghuḥ śyenaḥ patayad andho achā yuvā kavir dīdayad goṣu gachan<BR>
RV_05.045.01.01  ā sūryo aruhac chukram arṇo 'yukta yad dharito vītapṛṣṭhāḥ<BR>
RV_05.045.01.02  udnā na nāvam anayanta dhīrā āśṛṇvatīr āpo arvāg atiṣṭhan<BR>
RV_05.045.01.11  dhiyaṃ vo apsu dadhiṣe svarṣāṃ yayātaran daśa māso navagvāḥ<BR>
RV_05.045.01.12  ayā dhiyā syāma devagopā ayā dhiyā tuturyāmāty aṃhaḥ <BR>
RV_05.046.01.1  hayo na vidvāṃ ayuji svayaṃ dhuri tāṃ vahāmi prataraṇīm avasyuvam<BR>
RV_05.046.01.2  nāsyā vaśmi vimucaṃ nāvṛtam punar vidvān pathaḥ puraeta ṛju neṣati<BR>
RV_05.046.02.1  agna indra varuṇa mitra devāḥ śardhaḥ pra yanta mārutota viṣṇo<BR>
RV_05.046.02.2  ubhā nāsatyā rudro adha gnāḥ pūṣā bhagaḥ sarasvatī juṣanta<BR>
RV_05.046.03.1  indrāgnī mitrāvaruṇāditiṃ svaḥ pṛthivīṃ dyām marutaḥ parvatāṃ apaḥ<BR>
RV_05.046.03.2  huve viṣṇum pūṣaṇam brahmaṇas patim bhagaṃ nu śaṃsaṃ savitāram ūtaye<BR>
RV_05.046.04.1  uta no viṣṇur uta vāto asridho draviṇodā uta somo mayas karat<BR>
RV_05.046.04.2  uta ṛbhava uta rāye no aśvinota tvaṣṭota vibhvānu maṃsate<BR>
RV_05.046.05.1  uta tyan no mārutaṃ śardha ā gamad divikṣayaṃ yajatam barhir āsade<BR>
RV_05.046.05.2  bṛhaspatiḥ śarma pūṣota no yamad varūthyaṃ varuṇo mitro aryamā<BR>
RV_05.046.06.1  uta tye naḥ parvatāsaḥ suśastayaḥ sudītayo nadyas trāmaṇe bhuvan<BR>
RV_05.046.06.2  bhago vibhaktā śavasāvasā gamad uruvyacā aditiḥ śrotu me havam<BR>
RV_05.046.07.1  devānām patnīr uśatīr avantu naḥ prāvantu nas tujaye vājasātaye<BR>
RV_05.046.07.2  yāḥ pārthivāso yā apām api vrate tā no devīḥ suhavāḥ śarma yachata<BR>
RV_05.046.08.1  uta gnā vyantu devapatnīr indrāṇy agnāyy aśvinī rāṭ<BR>
RV_05.046.08.2  ā rodasī varuṇānī śṛṇotu vyantu devīr ya ṛtur janīnām <BR>
<BR>
RV_05.047.01.1  prayuñjatī diva eti bruvāṇā mahī mātā duhitur bodhayantī<BR>
RV_05.047.01.2  āvivāsantī yuvatir manīṣā pitṛbhya ā sadane johuvānā<BR>
RV_05.047.02.1  ajirāsas tadapa īyamānā ātasthivāṃso amṛtasya nābhim<BR>
RV_05.047.02.2  anantāsa uravo viśvataḥ sīm pari dyāvāpṛthivī yanti panthāḥ<BR>
RV_05.047.03.1  ukṣā samudro aruṣaḥ suparṇaḥ pūrvasya yonim pitur ā viveśa<BR>
RV_05.047.03.2  madhye divo nihitaḥ pṛśnir aśmā vi cakrame rajasas pāty antau<BR>
RV_05.047.04.1  catvāra īm bibhrati kṣemayanto daśa garbhaṃ carase dhāpayante<BR>
RV_05.047.04.2  tridhātavaḥ paramā asya gāvo divaś caranti pari sadyo antān<BR>
RV_05.047.05.1  idaṃ vapur nivacanaṃ janāsaś caranti yan nadyas tasthur āpaḥ<BR>
RV_05.047.05.2  dve yad īm bibhṛto mātur anye iheha jāte yamyṛ sabandhū<BR>
RV_05.047.06.1  vi tanvate dhiyo asmā apāṃsi vastrā putrāya mātaro vayanti<BR>
RV_05.047.06.2  upaprakṣe vṛṣaṇo modamānā divas pathā vadhvo yanty acha<BR>
RV_05.047.07.1  tad astu mitrāvaruṇā tad agne śaṃ yor asmabhyam idam astu śastam<BR>
RV_05.047.07.2  aśīmahi gādham uta pratiṣṭhāṃ namo dive bṛhate sādanāya <BR>
<BR>
RV_05.048.01.1  kad u priyāya dhāmne manāmahe svakṣatrāya svayaśase mahe vayam<BR>
RV_05.048.01.2  āmenyasya rajaso yad abhra āṃ apo vṛṇānā vitanoti māyinī<BR>
RV_05.048.02.1  tā atnata vayunaṃ vīravakṣaṇaṃ samānyā vṛtayā viśvam ā rajaḥ<BR>
RV_05.048.02.2  apo apācīr aparā apejate pra pūrvābhis tirate devayur janaḥ<BR>
RV_05.048.03.1  ā grāvabhir ahanyebhir aktubhir variṣṭhaṃ vajram ā jigharti māyini<BR>
RV_05.048.03.2  śataṃ vā yasya pracaran sve dame saṃvartayanto vi ca vartayann ahā<BR>
RV_05.048.04.1  tām asya rītim paraśor iva praty anīkam akhyam bhuje asya varpasaḥ<BR>
RV_05.048.04.2  sacā yadi pitumantam iva kṣayaṃ ratnaṃ dadhāti bharahūtaye viśe<BR>
RV_05.048.05.1  sa jihvayā caturanīka ṛñjate cāru vasāno varuṇo yatann arim<BR>
RV_05.048.05.2  na tasya vidma puruṣatvatā vayaṃ yato bhagaḥ savitā dāti vāryam <BR>
<BR>
RV_05.049.01.1  devaṃ vo adya savitāram eṣe bhagaṃ ca ratnaṃ vibhajantam āyoḥ<BR>
RV_05.049.01.2  ā vāṃ narā purubhujā vavṛtyāṃ dive-dive cid aśvinā sakhīyan<BR>
RV_05.049.02.1  prati prayāṇam asurasya vidvān sūktair devaṃ savitāraṃ duvasya<BR>
RV_05.049.02.2  upa bruvīta namasā vijānañ jyeṣṭhaṃ ca ratnaṃ vibhajantam āyoḥ<BR>
RV_05.049.03.1  adatrayā dayate vāryāṇi pūṣā bhago aditir vasta usraḥ<BR>
RV_05.049.03.2  indro viṣṇur varuṇo mitro agnir ahāni bhadrā janayanta dasmāḥ<BR>
RV_05.049.04.1  tan no anarvā savitā varūthaṃ tat sindhava iṣayanto anu gman<BR>
RV_05.049.04.2  upa yad voce adhvarasya hotā rāyaḥ syāma patayo vājaratnāḥ<BR>
RV_05.049.05.1  pra ye vasubhya īvad ā namo dur ye mitre varuṇe sūktavācaḥ<BR>
RV_05.049.05.2  avaitv abhvaṃ kṛṇutā varīyo divaspṛthivyor avasā madema <BR>
<BR>
RV_05.050.01.1  viśvo devasya netur marto vurīta sakhyam<BR>
RV_05.050.01.2  viśvo rāya iṣudhyati dyumnaṃ vṛṇīta puṣyase<BR>
RV_05.050.02.1  te te deva netar ye cemāṃ anuśase<BR>
RV_05.050.02.2  te rāyā te hy ṛpṛce sacemahi sacathyaìḥ<BR>
RV_05.050.03.1  ato na ā nñn atithīn ataḥ patnīr daśasyata<BR>
RV_05.050.03.2  āre viśvam patheṣṭhāṃ dviṣo yuyotu yūyuviḥ<BR>
RV_05.050.04.1  yatra vahnir abhihito dudravad droṇyaḥ paśuḥ<BR>
RV_05.050.04.2  nṛmaṇā vīrapastyo 'rṇā dhīreva sanitā<BR>
RV_05.050.05.1  eṣa te deva netā rathaspatiḥ śaṃ rayiḥ<BR>
RV_05.050.05.2  śaṃ rāye śaṃ svastaya iṣastuto manāmahe devastuto manāmahe <BR>
<BR>
RV_05.051.01.1  agne sutasya pītaye viśvair ūmebhir ā gahi<BR>
RV_05.051.01.2  devebhir havyadātaye<BR>
RV_05.051.02.1  ṛtadhītaya ā gata satyadharmāṇo adhvaram<BR>
RV_05.051.02.2  agneḥ pibata jihvayā<BR>
RV_05.051.03.1  viprebhir vipra santya prātaryāvabhir ā gahi<BR>
RV_05.051.03.2  devebhiḥ somapītaye<BR>
RV_05.051.04.1  ayaṃ somaś camū suto 'matre pari ṣicyate<BR>
RV_05.051.04.2  priya indrāya vāyave<BR>
RV_05.051.05.1  vāyav ā yāhi vītaye juṣāṇo havyadātaye<BR>
RV_05.051.05.2  pibā sutasyāndhaso abhi prayaḥ<BR>
RV_05.051.06.1  indraś ca vāyav eṣāṃ sutānām pītim arhathaḥ<BR>
RV_05.051.06.2  tāñ juṣethām arepasāv abhi prayaḥ<BR>
RV_05.051.07.1  sutā indrāya vāyave somāso dadhyāśiraḥ<BR>
RV_05.051.07.2  nimnaṃ na yanti sindhavo 'bhi prayaḥ<BR>
RV_05.051.08.1  sajūr viśvebhir devebhir aśvibhyām uṣasā sajūḥ<BR>
RV_05.051.08.2  ā yāhy agne atrivat sute raṇa<BR>
RV_05.051.09.1  sajūr mitrāvaruṇābhyāṃ sajūḥ somena viṣṇunā<BR>
RV_05.051.09.2  ā yāhy agne atrivat sute raṇa<BR>
RV_05.051.10.1  sajūr ādityair vasubhiḥ sajūr indreṇa vāyunā<BR>
RV_05.051.10.2  ā yāhy agne atrivat sute raṇa<BR>
RV_05.051.11.1  svasti no mimītām aśvinā bhagaḥ svasti devy aditir anarvaṇaḥ<BR>
RV_05.051.11.2  svasti pūṣā asuro dadhātu naḥ svasti dyāvāpṛthivī sucetunā<BR>
RV_05.051.12.1  svastaye vāyum upa bravāmahai somaṃ svasti bhuvanasya yas patiḥ<BR>
RV_05.051.12.2  bṛhaspatiṃ sarvagaṇaṃ svastaye svastaya ādityāso bhavantu naḥ<BR>
RV_05.051.13.1  viśve devā no adyā svastaye vaiśvānaro vasur agniḥ svastaye<BR>
RV_05.051.13.2  devā avantv ṛbhavaḥ svastaye svasti no rudraḥ pātv aṃhasaḥ<BR>
RV_05.051.14.1  svasti mitrāvaruṇā svasti pathye revati<BR>
RV_05.051.14.2  svasti na indraś cāgniś ca svasti no adite kṛdhi<BR>
RV_05.051.15.1  svasti panthām anu carema sūryācandramasāv iva<BR>
RV_05.051.15.2  punar dadatāghnatā jānatā saṃ gamemahi <BR>
<BR>
RV_05.052.01.1  pra śyāvāśva dhṛṣṇuyārcā marudbhir ṛkvabhiḥ<BR>
RV_05.052.01.2  ye adrogham anuṣvadhaṃ śravo madanti yajñiyāḥ<BR>
RV_05.052.02.1  te hi sthirasya śavasaḥ sakhāyaḥ santi dhṛṣṇuyā<BR>
RV_05.052.02.2  te yāmann ā dhṛṣadvinas tmanā pānti śaśvataḥ<BR>
RV_05.052.03.1  te syandrāso nokṣaṇo 'ti ṣkandanti śarvarīḥ<BR>
RV_05.052.03.2  marutām adhā maho divi kṣamā ca manmahe<BR>
RV_05.052.04.1  marutsu vo dadhīmahi stomaṃ yajñaṃ ca dhṛṣṇuyā<BR>
RV_05.052.04.2  viśve ye mānuṣā yugā pānti martyaṃ riṣaḥ<BR>
RV_05.052.05.1  arhanto ye sudānavo naro asāmiśavasaḥ<BR>
RV_05.052.05.2  pra yajñaṃ yajñiyebhyo divo arcā marudbhyaḥ<BR>
RV_05.052.06.1  ā rukmair ā yudhā nara ṛṣvā ṛṣṭīr asṛkṣata<BR>
RV_05.052.06.2  anv enāṃ aha vidyuto maruto jajjhatīr iva bhānur arta tmanā divaḥ<BR>
RV_05.052.07.1  ye vāvṛdhanta pārthivā ya urāv antarikṣa ā<BR>
RV_05.052.07.2  vṛjane vā nadīnāṃ sadhasthe vā maho divaḥ<BR>
RV_05.052.08.1  śardho mārutam uc chaṃsa satyaśavasam ṛbhvasam<BR>
RV_05.052.08.2  uta sma te śubhe naraḥ pra syandrā yujata tmanā<BR>
RV_05.052.09.1  uta sma te paruṣṇyām ūrṇā vasata śundhyavaḥ<BR>
RV_05.052.09.2  uta pavyā rathānām adrim bhindanty ojasā<BR>
RV_05.052.10.1  āpathayo vipathayo 'ntaspathā anupathāḥ<BR>
RV_05.052.10.2  etebhir mahyaṃ nāmabhir yajñaṃ viṣṭāra ohate<BR>
RV_05.052.11.1  adhā naro ny ohate 'dhā niyuta ohate<BR>
RV_05.052.11.2  adhā pārāvatā iti citrā rūpāṇi darśyā<BR>
RV_05.052.12.1  chandastubhaḥ kubhanyava utsam ā kīriṇo nṛtuḥ<BR>
RV_05.052.12.2  te me ke cin na tāyava ūmā āsan dṛśi tviṣe<BR>
RV_05.052.13.1  ya ṛṣvā ṛṣṭividyutaḥ kavayaḥ santi vedhasaḥ<BR>
RV_05.052.13.2  tam ṛṣe mārutaṃ gaṇaṃ namasyā ramayā girā<BR>
RV_05.052.14.1  acha ṛṣe mārutaṃ gaṇaṃ dānā mitraṃ na yoṣaṇā<BR>
RV_05.052.14.2  divo vā dhṛṣṇava ojasā stutā dhībhir iṣaṇyata<BR>
RV_05.052.15.1  nū manvāna eṣāṃ devāṃ achā na vakṣaṇā<BR>
RV_05.052.15.2  dānā saceta sūribhir yāmaśrutebhir añjibhiḥ<BR>
RV_05.052.16.1  pra ye me bandhveṣe gāṃ vocanta sūrayaḥ pṛśniṃ vocanta mātaram<BR>
RV_05.052.16.2  adhā pitaram iṣmiṇaṃ rudraṃ vocanta śikvasaḥ<BR>
RV_05.052.17.1  sapta me sapta śākina ekam-ekā śatā daduḥ<BR>
RV_05.052.17.2  yamunāyām adhi śrutam ud rādho gavyam mṛje ni rādho aśvyam mṛje <BR>
<BR>
RV_05.053.01.1  ko veda jānam eṣāṃ ko vā purā sumneṣv āsa marutām<BR>
RV_05.053.01.2  yad yuyujre kilāsyaḥ<BR>
RV_05.053.02.1  aitān ratheṣu tasthuṣaḥ kaḥ śuśrāva kathā yayuḥ<BR>
RV_05.053.02.2  kasmai sasruḥ sudāse anv āpaya iḷābhir vṛṣṭayaḥ saha<BR>
RV_05.053.03.1  te ma āhur ya āyayur upa dyubhir vibhir made<BR>
RV_05.053.03.2  naro maryā arepasa imān paśyann iti ṣṭuhi<BR>
RV_05.053.04.1  ye añjiṣu ye vāśīṣu svabhānavaḥ srakṣu rukmeṣu khādiṣu<BR>
RV_05.053.04.2  śrāyā ratheṣu dhanvasu<BR>
RV_05.053.05.1  yuṣmākaṃ smā rathāṃ anu mude dadhe maruto jīradānavaḥ<BR>
RV_05.053.05.2  vṛṣṭī dyāvo yatīr iva<BR>
RV_05.053.06.1  ā yaṃ naraḥ sudānavo dadāśuṣe divaḥ kośam acucyavuḥ<BR>
RV_05.053.06.2  vi parjanyaṃ sṛjanti rodasī anu dhanvanā yanti vṛṣṭayaḥ<BR>
RV_05.053.07.1  tatṛdānāḥ sindhavaḥ kṣodasā rajaḥ pra sasrur dhenavo yathā<BR>
RV_05.053.07.2  syannā aśvā ivādhvano vimocane vi yad vartanta enyaḥ<BR>
RV_05.053.08.1  ā yāta maruto diva āntarikṣād amād uta<BR>
RV_05.053.08.2  māva sthāta parāvataḥ<BR>
RV_05.053.09.1  mā vo rasānitabhā kubhā krumur mā vaḥ sindhur ni rīramat<BR>
RV_05.053.09.2  mā vaḥ pari ṣṭhāt sarayuḥ purīṣiṇy asme īt sumnam astu vaḥ<BR>
RV_05.053.10.1  taṃ vaḥ śardhaṃ rathānāṃ tveṣaṃ gaṇam mārutaṃ navyasīnām<BR>
RV_05.053.10.2  anu pra yanti vṛṣṭayaḥ<BR>
RV_05.053.11.1  śardhaṃ-śardhaṃ va eṣāṃ vrātaṃ-vrātaṃ gaṇaṃ-gaṇaṃ suśastibhiḥ<BR>
RV_05.053.11.2  anu krāmema dhītibhiḥ <BR>
RV_05.053.12.1  kasmā adya sujātāya rātahavyāya pra yayuḥ<BR>
RV_05.053.12.2  enā yāmena marutaḥ<BR>
RV_05.053.13.1  yena tokāya tanayāya dhānyam bījaṃ vahadhve akṣitam<BR>
RV_05.053.13.2  asmabhyaṃ tad dhattana yad va īmahe rādho viśvāyu saubhagam<BR>
RV_05.053.14.1  atīyāma nidas tiraḥ svastibhir hitvāvadyam arātīḥ<BR>
RV_05.053.14.2  vṛṣṭvī śaṃ yor āpa usri bheṣajaṃ syāma marutaḥ saha<BR>
RV_05.053.15.1  sudevaḥ samahāsati suvīro naro marutaḥ sa martyaḥ<BR>
RV_05.053.15.2  yaṃ trāyadhve syāma te<BR>
RV_05.053.16.1  stuhi bhojān stuvato asya yāmani raṇan gāvo na yavase<BR>
RV_05.053.16.2  yataḥ pūrvāṃ iva sakhīṃr anu hvaya girā gṛṇīhi kāminaḥ <BR>
<BR>
RV_05.054.01.1  pra śardhāya mārutāya svabhānava imāṃ vācam anajā parvatacyute<BR>
RV_05.054.01.2  gharmastubhe diva ā pṛṣṭhayajvane dyumnaśravase mahi nṛmṇam arcata<BR>
RV_05.054.02.1  pra vo marutas taviṣā udanyavo vayovṛdho aśvayujaḥ parijrayaḥ<BR>
RV_05.054.02.2  saṃ vidyutā dadhati vāśati tritaḥ svaranty āpo 'vanā parijrayaḥ<BR>
RV_05.054.03.1  vidyunmahaso naro aśmadidyavo vātatviṣo marutaḥ parvatacyutaḥ<BR>
RV_05.054.03.2  abdayā cin muhur ā hrādunīvṛta stanayadamā rabhasā udojasaḥ<BR>
RV_05.054.04.1  vy aktūn rudrā vy ahāni śikvaso vy antarikṣaṃ vi rajāṃsi dhūtayaḥ<BR>
RV_05.054.04.2  vi yad ajrāṃ ajatha nāva īṃ yathā vi durgāṇi maruto nāha riṣyatha<BR>
RV_05.054.05.1  tad vīryaṃ vo maruto mahitvanaṃ dīrghaṃ tatāna sūryo na yojanam<BR>
RV_05.054.05.2  etā na yāme agṛbhītaśociṣo 'naśvadāṃ yan ny ayātanā girim<BR>
RV_05.054.06.1  abhrāji śardho maruto yad arṇasam moṣathā vṛkṣaṃ kapaneva vedhasaḥ<BR>
RV_05.054.06.2  adha smā no aramatiṃ sajoṣasaś cakṣur iva yantam anu neṣathā sugam<BR>
RV_05.054.07.1  na sa jīyate maruto na hanyate na sredhati na vyathate na riṣyati<BR>
RV_05.054.07.2  nāsya rāya upa dasyanti notaya ṛṣiṃ vā yaṃ rājānaṃ vā suṣūdatha<BR>
RV_05.054.08.1  niyutvanto grāmajito yathā naro 'ryamaṇo na marutaḥ kabandhinaḥ<BR>
RV_05.054.08.2  pinvanty utsaṃ yad ināso asvaran vy undanti pṛthivīm madhvo andhasā<BR>
RV_05.054.09.1  pravatvatīyam pṛthivī marudbhyaḥ pravatvatī dyaur bhavati prayadbhyaḥ<BR>
RV_05.054.09.2  pravatvatīḥ pathyṛ antarikṣyāḥ pravatvantaḥ parvatā jīradānavaḥ<BR>
RV_05.054.10.1  yan marutaḥ sabharasaḥ svarṇaraḥ sūrya udite madathā divo naraḥ<BR>
RV_05.054.10.2  na vo 'śvāḥ śrathayantāha sisrataḥ sadyo asyādhvanaḥ pāram aśnutha<BR>
RV_05.054.11.1  aṃseṣu va ṛṣṭayaḥ patsu khādayo vakṣassu rukmā maruto rathe śubhaḥ<BR>
RV_05.054.11.2  agnibhrājaso vidyuto gabhastyoḥ śiprāḥ śīrṣasu vitatā hiraṇyayīḥ<BR>
RV_05.054.12.1  taṃ nākam aryo agṛbhītaśociṣaṃ ruśat pippalam maruto vi dhūnutha<BR>
RV_05.054.12.2  sam acyanta vṛjanātitviṣanta yat svaranti ghoṣaṃ vitatam ṛtāyavaḥ<BR>
RV_05.054.13.1  yuṣmādattasya maruto vicetaso rāyaḥ syāma rathyo vayasvataḥ<BR>
RV_05.054.13.2  na yo yuchati tiṣyo yathā divo 'sme rāranta marutaḥ sahasriṇam<BR>
RV_05.054.14.1  yūyaṃ rayim maruta spārhavīraṃ yūyam ṛṣim avatha sāmavipram<BR>
RV_05.054.14.2  yūyam arvantam bharatāya vājaṃ yūyaṃ dhattha rājānaṃ śruṣṭimantam<BR>
RV_05.054.15.1  tad vo yāmi draviṇaṃ sadyaūtayo yenā svar ṇa tatanāma nṝṃr abhi<BR>
RV_05.054.15.2  idaṃ su me maruto haryatā vaco yasya tarema tarasā śataṃ himāḥ <BR>
<BR>
RV_05.055.00.11  prayajyavo maruto bhrājadṛṣṭayo bṛhad vayo dadhire rukmavakṣasaḥ<BR>
RV_05.055.00.12  īyante aśvaiḥ suyamebhir āśubhiḥ śubhaṃ yātām anu rathā avṛtsata<BR>
RV_05.055.00.21  svayaṃ dadhidhve taviṣīṃ yathā vida bṛhan mahānta urviyā vi rājatha<BR>
RV_05.055.00.22  utāntarikṣam mamire vy ojasā śubhaṃ yātām anu rathā avṛtsata<BR>
RV_05.055.00.31  sākaṃ jātāḥ subhvaḥ sākam ukṣitāḥ śriye cid ā prataraṃ vāvṛdhur naraḥ<BR>
RV_05.055.00.32  virokiṇaḥ sūryasyeva raśmayaḥ śubhaṃ yātām anu rathā avṛtsata<BR>
RV_05.055.00.41  ābhūṣeṇyaṃ vo maruto mahitvanaṃ didṛkṣeṇyaṃ sūryasyeva cakṣaṇam<BR>
RV_05.055.00.42  uto asmāṃ amṛtatve dadhātana śubhaṃ yātām anu rathā avṛtsata<BR>
RV_05.055.00.51  ud īrayathā marutaḥ samudrato yūyaṃ vṛṣṭiṃ varṣayathā purīṣiṇaḥ<BR>
RV_05.055.00.52  na vo dasrā upa dasyanti dhenavaḥ śubhaṃ yātām anu rathā avṛtsata<BR>
RV_05.055.00.61  yad aśvān dhūrṣu pṛṣatīr ayugdhvaṃ hiraṇyayān praty atkāṃ amugdhvam<BR>
RV_05.055.00.62  viśvā it spṛdho maruto vy asyatha śubhaṃ yātām anu rathā avṛtsata<BR>
RV_05.055.00.71  na parvatā na nadyo varanta vo yatrācidhvam maruto gachathed u tat<BR>
RV_05.055.00.72  uta dyāvāpṛthivī yāthanā pari śubhaṃ yātām anu rathā avṛtsata<BR>
RV_05.055.00.81  yat pūrvyam maruto yac ca nūtanaṃ yad udyate vasavo yac ca śasyate<BR>
RV_05.055.00.82  viśvasya tasya bhavathā navedasaḥ śubhaṃ yātām anu rathā avṛtsata<BR>
RV_05.055.00.91  mṛḷata no maruto mā vadhiṣṭanāsmabhyaṃ śarma bahulaṃ vi yantana<BR>
RV_05.055.00.92  adhi stotrasya sakhyasya gātana śubhaṃ yātām anu rathā avṛtsata<BR>
RV_05.055.01.01  yūyam asmān nayata vasyo achā nir aṃhatibhyo maruto gṛṇānāḥ<BR>
RV_05.055.01.02  juṣadhvaṃ no havyadātiṃ yajatrā vayaṃ syāma patayo rayīṇām <BR>
<BR>
RV_05.056.01.1  agne śardhantam ā gaṇam piṣṭaṃ rukmebhir añjibhiḥ<BR>
RV_05.056.01.2  viśo adya marutām ava hvaye divaś cid rocanād adhi<BR>
RV_05.056.02.1  yathā cin manyase hṛdā tad in me jagmur āśasaḥ<BR>
RV_05.056.02.2  ye te nediṣṭhaṃ havanāny āgaman tān vardha bhīmasaṃdṛśaḥ<BR>
RV_05.056.03.1  mīḷhuṣmatīva pṛthivī parāhatā madanty ety asmad ā<BR>
RV_05.056.03.2  ṛkṣo na vo marutaḥ śimīvāṃ amo dudhro gaur iva bhīmayuḥ<BR>
RV_05.056.04.1  ni ye riṇanty ojasā vṛthā gāvo na durdhuraḥ<BR>
RV_05.056.04.2  aśmānaṃ cit svaryam parvataṃ girim pra cyāvayanti yāmabhiḥ<BR>
RV_05.056.05.1  ut tiṣṭha nūnam eṣāṃ stomaiḥ samukṣitānām<BR>
RV_05.056.05.2  marutām purutamam apūrvyaṃ gavāṃ sargam iva hvaye<BR>
RV_05.056.06.1  yuṅgdhvaṃ hy aruṣī rathe yuṅgdhvaṃ ratheṣu rohitaḥ<BR>
RV_05.056.06.2  yuṅgdhvaṃ harī ajirā dhuri voḷhave vahiṣṭhā dhuri voḷhave<BR>
RV_05.056.07.1  uta sya vājy aruṣas tuviṣvaṇir iha sma dhāyi darśataḥ<BR>
RV_05.056.07.2  mā vo yāmeṣu marutaś ciraṃ karat pra taṃ ratheṣu codata<BR>
RV_05.056.08.1  rathaṃ nu mārutaṃ vayaṃ śravasyum ā huvāmahe<BR>
RV_05.056.08.2  ā yasmin tasthau suraṇāni bibhratī sacā marutsu rodasī<BR>
RV_05.056.09.1  taṃ vaḥ śardhaṃ ratheśubhaṃ tveṣam panasyum ā huve<BR>
RV_05.056.09.2  yasmin sujātā subhagā mahīyate sacā marutsu mīḷhuṣī <BR>
<BR>
RV_05.057.01.1  ā rudrāsa indravantaḥ sajoṣaso hiraṇyarathāḥ suvitāya gantana<BR>
RV_05.057.01.2  iyaṃ vo asmat prati haryate matis tṛṣṇaje na diva utsā udanyave<BR>
RV_05.057.02.1  vāśīmanta ṛṣṭimanto manīṣiṇaḥ sudhanvāna iṣumanto niṣaṅgiṇaḥ<BR>
RV_05.057.02.2  svaśvā stha surathāḥ pṛśnimātaraḥ svāyudhā maruto yāthanā śubham<BR>
RV_05.057.03.1  dhūnutha dyām parvatān dāśuṣe vasu ni vo vanā jihate yāmano bhiyā<BR>
RV_05.057.03.2  kopayatha pṛthivīm pṛśnimātaraḥ śubhe yad ugrāḥ pṛṣatīr ayugdhvam<BR>
RV_05.057.04.1  vātatviṣo maruto varṣanirṇijo yamā iva susadṛśaḥ supeśasaḥ<BR>
RV_05.057.04.2  piśaṅgāśvā aruṇāśvā arepasaḥ pratvakṣaso mahinā dyaur ivoravaḥ<BR>
RV_05.057.05.1  purudrapsā añjimantaḥ sudānavas tveṣasaṃdṛśo anavabhrarādhasaḥ<BR>
RV_05.057.05.2  sujātāso januṣā rukmavakṣaso divo arkā amṛtaṃ nāma bhejire<BR>
RV_05.057.06.1  ṛṣṭayo vo maruto aṃsayor adhi saha ojo bāhvor vo balaṃ hitam<BR>
RV_05.057.06.2  nṛmṇā śīrṣasv āyudhā ratheṣu vo viśvā vaḥ śrīr adhi tanūṣu pipiśe<BR>
RV_05.057.07.1  gomad aśvāvad rathavat suvīraṃ candravad rādho maruto dadā naḥ<BR>
RV_05.057.07.2  praśastiṃ naḥ kṛṇuta rudriyāso bhakṣīya vo 'vaso daivyasya<BR>
RV_05.057.08.1  haye naro maruto mṛḷatā nas tuvīmaghāso amṛtā ṛtajñāḥ<BR>
RV_05.057.08.2  satyaśrutaḥ kavayo yuvāno bṛhadgirayo bṛhad ukṣamāṇāḥ <BR>
<BR>
RV_05.058.01.1  tam u nūnaṃ taviṣīmantam eṣāṃ stuṣe gaṇam mārutaṃ navyasīnām<BR>
RV_05.058.01.2  ya āśvaśvā amavad vahanta uteśire amṛtasya svarājaḥ<BR>
RV_05.058.02.1  tveṣaṃ gaṇaṃ tavasaṃ khādihastaṃ dhunivratam māyinaṃ dātivāram<BR>
RV_05.058.02.2  mayobhuvo ye amitā mahitvā vandasva vipra tuvirādhaso nṝn<BR>
RV_05.058.03.1  ā vo yantūdavāhāso adya vṛṣṭiṃ ye viśve maruto junanti<BR>
RV_05.058.03.2  ayaṃ yo agnir marutaḥ samiddha etaṃ juṣadhvaṃ kavayo yuvānaḥ<BR>
RV_05.058.04.1  yūyaṃ rājānam iryaṃ janāya vibhvataṣṭaṃ janayathā yajatrāḥ<BR>
RV_05.058.04.2  yuṣmad eti muṣṭihā bāhujūto yuṣmad sadaśvo marutaḥ suvīraḥ<BR>
RV_05.058.05.1  arā ived acaramā aheva pra-pra jāyante akavā mahobhiḥ<BR>
RV_05.058.05.2  pṛśneḥ putrā upamāso rabhiṣṭhāḥ svayā matyā marutaḥ sam mimikṣuḥ<BR>
RV_05.058.06.1  yat prāyāsiṣṭa pṛṣatībhir aśvair vīḷupavibhir maruto rathebhiḥ<BR>
RV_05.058.06.2  kṣodanta āpo riṇate vanāny avosriyo vṛṣabhaḥ krandatu dyauḥ<BR>
RV_05.058.07.1  prathiṣṭa yāman pṛthivī cid eṣām bharteva garbhaṃ svam ic chavo dhuḥ<BR>
RV_05.058.07.2  vātān hy aśvān dhury ṛyuyujre varṣaṃ svedaṃ cakrire rudriyāsaḥ<BR>
RV_05.058.08.1  haye naro maruto mṛḷatā nas tuvīmaghāso amṛtā ṛtajñāḥ<BR>
RV_05.058.08.2  satyaśrutaḥ kavayo yuvāno bṛhadgirayo bṛhad ukṣamāṇāḥ <BR>
<BR>
RV_05.059.01.1  pra va spaḷ akran suvitāya dāvane 'rcā dive pra pṛthivyā ṛtam bhare<BR>
RV_05.059.01.2  ukṣante aśvān taruṣanta ā rajo 'nu svam bhānuṃ śrathayante arṇavaiḥ<BR>
RV_05.059.02.1  amād eṣām bhiyasā bhūmir ejati naur na pūrṇā kṣarati vyathir yatī<BR>
RV_05.059.02.2  dūredṛśo ye citayanta emabhir antar mahe vidathe yetire naraḥ<BR>
RV_05.059.03.1  gavām iva śriyase śṛṅgam uttamaṃ sūryo na cakṣū rajaso visarjane<BR>
RV_05.059.03.2  atyā iva subhvaś cārava sthana maryā iva śriyase cetathā naraḥ<BR>
RV_05.059.04.1  ko vo mahānti mahatām ud aśnavat kas kāvyā marutaḥ ko ha pauṃsyā<BR>
RV_05.059.04.2  yūyaṃ ha bhūmiṃ kiraṇaṃ na rejatha pra yad bharadhve suvitāya dāvane<BR>
RV_05.059.05.1  aśvā ived aruṣāsaḥ sabandhavaḥ śūrā iva prayudhaḥ prota yuyudhuḥ<BR>
RV_05.059.05.2  maryā iva suvṛdho vāvṛdhur naraḥ sūryasya cakṣuḥ pra minanti vṛṣṭibhiḥ<BR>
RV_05.059.06.1  te ajyeṣṭhā akaniṣṭhāsa udbhido 'madhyamāso mahasā vi vāvṛdhuḥ<BR>
RV_05.059.06.2  sujātāso januṣā pṛśnimātaro divo maryā ā no achā jigātana<BR>
RV_05.059.07.1  vayo na ye śreṇīḥ paptur ojasāntān divo bṛhataḥ sānunas pari<BR>
RV_05.059.07.2  aśvāsa eṣām ubhaye yathā viduḥ pra parvatasya nabhanūṃr acucyavuḥ<BR>
RV_05.059.08.1  mimātu dyaur aditir vītaye naḥ saṃ dānucitrā uṣaso yatantām<BR>
RV_05.059.08.2  ācucyavur divyaṃ kośam eta ṛṣe rudrasya maruto gṛṇānāḥ <BR>
<BR>
RV_05.060.01.1  īḷe agniṃ svavasaṃ namobhir iha prasatto vi cayat kṛtaṃ naḥ<BR>
RV_05.060.01.2  rathair iva pra bhare vājayadbhiḥ pradakṣiṇin marutāṃ stomam ṛdhyām<BR>
RV_05.060.02.1  ā ye tasthuḥ pṛṣatīṣu śrutāsu sukheṣu rudrā maruto ratheṣu<BR>
RV_05.060.02.2  vanā cid ugrā jihate ni vo bhiyā pṛthivī cid rejate parvataś cit<BR>
RV_05.060.03.1  parvataś cin mahi vṛddho bibhāya divaś cit sānu rejata svane vaḥ<BR>
RV_05.060.03.2  yat krīḷatha maruta ṛṣṭimanta āpa iva sadhryañco dhavadhve<BR>
RV_05.060.04.1  varā ived raivatāso hiraṇyair abhi svadhābhis tanvaḥ pipiśre<BR>
RV_05.060.04.2  śriye śreyāṃsas tavaso ratheṣu satrā mahāṃsi cakrire tanūṣu<BR>
RV_05.060.05.1  ajyeṣṭhāso akaniṣṭhāsa ete sam bhrātaro vāvṛdhuḥ saubhagāya<BR>
RV_05.060.05.2  yuvā pitā svapā rudra eṣāṃ sudughā pṛśniḥ sudinā marudbhyaḥ<BR>
RV_05.060.06.1  yad uttame maruto madhyame vā yad vāvame subhagāso divi ṣṭha<BR>
RV_05.060.06.2  ato no rudrā uta vā nv asyāgne vittād dhaviṣo yad yajāma<BR>
RV_05.060.07.1  agniś ca yan maruto viśvavedaso divo vahadhva uttarād adhi ṣṇubhiḥ<BR>
RV_05.060.07.2  te mandasānā dhunayo riśādaso vāmaṃ dhatta yajamānāya sunvate<BR>
RV_05.060.08.1  agne marudbhiḥ śubhayadbhir ṛkvabhiḥ somam piba mandasāno gaṇaśribhiḥ<BR>
RV_05.060.08.2  pāvakebhir viśvaminvebhir āyubhir vaiśvānara pradivā ketunā sajūḥ <BR>
<BR>
RV_05.061.01.1  ke ṣṭhā naraḥ śreṣṭhatamā ya eka-eka āyaya<BR>
RV_05.061.01.2  paramasyāḥ parāvataḥ<BR>
RV_05.061.02.1  kva vo 'śvāḥ kvṛbhīśavaḥ kathaṃ śeka kathā yaya<BR>
RV_05.061.02.2  pṛṣṭhe sado nasor yamaḥ<BR>
RV_05.061.03.1  jaghane coda eṣāṃ vi sakthāni naro yamuḥ<BR>
RV_05.061.03.2  putrakṛthe na janayaḥ<BR>
RV_05.061.04.1  parā vīrāsa etana maryāso bhadrajānayaḥ<BR>
RV_05.061.04.2  agnitapo yathāsatha<BR>
RV_05.061.05.1  sanat sāśvyam paśum uta gavyaṃ śatāvayam<BR>
RV_05.061.05.2  śyāvāśvastutāya yā dor vīrāyopabarbṛhat<BR>
RV_05.061.06.1  uta tvā strī śaśīyasī puṃso bhavati vasyasī<BR>
RV_05.061.06.2  adevatrād arādhasaḥ<BR>
RV_05.061.07.1  vi yā jānāti jasuriṃ vi tṛṣyantaṃ vi kāminam<BR>
RV_05.061.07.2  devatrā kṛṇute manaḥ<BR>
RV_05.061.08.1  uta ghā nemo astutaḥ pumāṃ iti bruve paṇiḥ<BR>
RV_05.061.08.2  sa vairadeya it samaḥ<BR>
RV_05.061.09.1  uta me 'rapad yuvatir mamanduṣī prati śyāvāya vartanim<BR>
RV_05.061.09.2  vi rohitā purumīḷhāya yematur viprāya dīrghayaśase<BR>
RV_05.061.10.1  yo me dhenūnāṃ śataṃ vaidadaśvir yathā dadat<BR>
RV_05.061.10.2  taranta iva maṃhanā<BR>
RV_05.061.11.1  ya īṃ vahanta āśubhiḥ pibanto madiram madhu<BR>
RV_05.061.11.2  atra śravāṃsi dadhire<BR>
RV_05.061.12.1  yeṣāṃ śriyādhi rodasī vibhrājante ratheṣv ā<BR>
RV_05.061.12.2  divi rukma ivopari<BR>
RV_05.061.13.1  yuvā sa māruto gaṇas tveṣaratho anedyaḥ<BR>
RV_05.061.13.2  śubhaṃyāvāpratiṣkutaḥ<BR>
RV_05.061.14.1  ko veda nūnam eṣāṃ yatrā madanti dhūtayaḥ<BR>
RV_05.061.14.2  ṛtajātā arepasaḥ<BR>
RV_05.061.15.1  yūyam martaṃ vipanyavaḥ praṇetāra itthā dhiyā<BR>
RV_05.061.15.2  śrotāro yāmahūtiṣu<BR>
RV_05.061.16.1  te no vasūni kāmyā puruścandrā riśādasaḥ<BR>
RV_05.061.16.2  ā yajñiyāso vavṛttana<BR>
RV_05.061.17.1  etam me stomam ūrmye dārbhyāya parā vaha<BR>
RV_05.061.17.2  giro devi rathīr iva<BR>
RV_05.061.18.1  uta me vocatād iti sutasome rathavītau<BR>
RV_05.061.18.2  na kāmo apa veti me<BR>
RV_05.061.19.1  eṣa kṣeti rathavītir maghavā gomatīr anu<BR>
RV_05.061.19.2  parvateṣv apaśritaḥ <BR>
<BR>
RV_05.062.01.1  ṛtena ṛtam apihitaṃ dhruvaṃ vāṃ sūryasya yatra vimucanty aśvān<BR>
RV_05.062.01.2  daśa śatā saha tasthus tad ekaṃ devānāṃ śreṣṭhaṃ vapuṣām apaśyam<BR>
RV_05.062.02.1  tat su vām mitrāvaruṇā mahitvam īrmā tasthuṣīr ahabhir duduhre<BR>
RV_05.062.02.2  viśvāḥ pinvathaḥ svasarasya dhenā anu vām ekaḥ pavir ā vavarta<BR>
RV_05.062.03.1  adhārayatam pṛthivīm uta dyām mitrarājānā varuṇā mahobhiḥ<BR>
RV_05.062.03.2  vardhayatam oṣadhīḥ pinvataṃ gā ava vṛṣṭiṃ sṛjataṃ jīradānū<BR>
RV_05.062.04.1  ā vām aśvāsaḥ suyujo vahantu yataraśmaya upa yantv arvāk<BR>
RV_05.062.04.2  ghṛtasya nirṇig anu vartate vām upa sindhavaḥ pradivi kṣaranti<BR>
RV_05.062.05.1  anu śrutām amatiṃ vardhad urvīm barhir iva yajuṣā rakṣamāṇā<BR>
RV_05.062.05.2  namasvantā dhṛtadakṣādhi garte mitrāsāthe varuṇeḷāsv antaḥ<BR>
RV_05.062.06.1  akravihastā sukṛte paraspā yaṃ trāsāthe varuṇeḷāsv antaḥ<BR>
RV_05.062.06.2  rājānā kṣatram ahṛṇīyamānā sahasrasthūṇam bibhṛthaḥ saha dvau<BR>
RV_05.062.07.1  hiraṇyanirṇig ayo asya sthūṇā vi bhrājate divy aśvājanīva<BR>
RV_05.062.07.2  bhadre kṣetre nimitā tilvile vā sanema madhvo adhigartyasya<BR>
RV_05.062.08.1  hiraṇyarūpam uṣaso vyuṣṭāv ayasthūṇam uditā sūryasya<BR>
RV_05.062.08.2  ā rohatho varuṇa mitra gartam ataś cakṣāthe aditiṃ ditiṃ ca<BR>
RV_05.062.09.1  yad baṃhiṣṭhaṃ nātividhe sudānū achidraṃ śarma bhuvanasya gopā<BR>
RV_05.062.09.2  tena no mitrāvaruṇāv aviṣṭaṃ siṣāsanto jigīvāṃsaḥ syāma <BR>
<BR>
RV_05.063.01.1  ṛtasya gopāv adhi tiṣṭhatho rathaṃ satyadharmāṇā parame vyomani<BR>
RV_05.063.01.2  yam atra mitrāvaruṇāvatho yuvaṃ tasmai vṛṣṭir madhumat pinvate divaḥ<BR>
RV_05.063.02.1  samrājāv asya bhuvanasya rājatho mitrāvaruṇā vidathe svardṛśā<BR>
RV_05.063.02.2  vṛṣṭiṃ vāṃ rādho amṛtatvam īmahe dyāvāpṛthivī vi caranti tanyavaḥ<BR>
RV_05.063.03.1  samrājā ugrā vṛṣabhā divas patī pṛthivyā mitrāvaruṇā vicarṣaṇī<BR>
RV_05.063.03.2  citrebhir abhrair upa tiṣṭhatho ravaṃ dyāṃ varṣayatho asurasya māyayā<BR>
RV_05.063.04.1  māyā vām mitrāvaruṇā divi śritā sūryo jyotiś carati citram āyudham<BR>
RV_05.063.04.2  tam abhreṇa vṛṣṭyā gūhatho divi parjanya drapsā madhumanta īrate<BR>
RV_05.063.05.1  rathaṃ yuñjate marutaḥ śubhe sukhaṃ śūro na mitrāvaruṇā gaviṣṭiṣu<BR>
RV_05.063.05.2  rajāṃsi citrā vi caranti tanyavo divaḥ samrājā payasā na ukṣatam<BR>
RV_05.063.06.1  vācaṃ su mitrāvaruṇāv irāvatīm parjanyaś citrāṃ vadati tviṣīmatīm<BR>
RV_05.063.06.2  abhrā vasata marutaḥ su māyayā dyāṃ varṣayatam aruṇām arepasam<BR>
RV_05.063.07.1  dharmaṇā mitrāvaruṇā vipaścitā vratā rakṣethe asurasya māyayā<BR>
RV_05.063.07.2  ṛtena viśvam bhuvanaṃ vi rājathaḥ sūryam ā dhattho divi citryaṃ ratham <BR>
<BR>
RV_05.064.01.1  varuṇaṃ vo riśādasam ṛcā mitraṃ havāmahe<BR>
RV_05.064.01.2  pari vrajeva bāhvor jaganvāṃsā svarṇaram<BR>
RV_05.064.02.1  tā bāhavā sucetunā pra yantam asmā arcate<BR>
RV_05.064.02.2  śevaṃ hi jāryaṃ vāṃ viśvāsu kṣāsu joguve<BR>
RV_05.064.03.1  yan nūnam aśyāṃ gatim mitrasya yāyām pathā<BR>
RV_05.064.03.2  asya priyasya śarmaṇy ahiṃsānasya saścire<BR>
RV_05.064.04.1  yuvābhyām mitrāvaruṇopamaṃ dheyām ṛcā<BR>
RV_05.064.04.2  yad dha kṣaye maghonāṃ stotṇāṃ ca spūrdhase<BR>
RV_05.064.05.1  ā no mitra sudītibhir varuṇaś ca sadhastha ā<BR>
RV_05.064.05.2  sve kṣaye maghonāṃ sakhīnāṃ ca vṛdhase<BR>
RV_05.064.06.1  yuvaṃ no yeṣu varuṇa kṣatram bṛhac ca bibhṛthaḥ<BR>
RV_05.064.06.2  uru ṇo vājasātaye kṛtaṃ rāye svastaye<BR>
RV_05.064.07.1  uchantyām me yajatā devakṣatre ruśadgavi<BR>
RV_05.064.07.2  sutaṃ somaṃ na hastibhir ā paḍbhir dhāvataṃ narā bibhratāv arcanānasam <BR>
RV_05.065.00.11  yaś ciketa sa sukratur devatrā sa bravītu naḥ<BR>
RV_05.065.00.12  varuṇo yasya darśato mitro vā vanate giraḥ<BR>
RV_05.065.00.21  tā hi śreṣṭhavarcasā rājānā dīrghaśruttamā<BR>
RV_05.065.00.22  tā satpatī ṛtāvṛdha ṛtāvānā jane-jane<BR>
RV_05.065.00.31  tā vām iyāno 'vase pūrvā upa bruve sacā<BR>
RV_05.065.00.32  svaśvāsaḥ su cetunā vājāṃ abhi pra dāvane<BR>
RV_05.065.00.41  mitro aṃhoś cid ād uru kṣayāya gātuṃ vanate<BR>
RV_05.065.00.42  mitrasya hi pratūrvataḥ sumatir asti vidhataḥ<BR>
RV_05.065.00.51  vayam mitrasyāvasi syāma saprathastame<BR>
RV_05.065.00.52  anehasas tvotayaḥ satrā varuṇaśeṣasaḥ<BR>
RV_05.065.00.61  yuvam mitremaṃ janaṃ yatathaḥ saṃ ca nayathaḥ<BR>
RV_05.065.00.62  mā maghonaḥ pari khyatam mo asmākam ṛṣīṇāṃ gopīthe na uruṣyatam <BR>
<BR>
RV_05.066.01.1  ā cikitāna sukratū devau marta riśādasā<BR>
RV_05.066.01.2  varuṇāya ṛtapeśase dadhīta prayase mahe<BR>
RV_05.066.02.1  tā hi kṣatram avihrutaṃ samyag asuryam āśāte<BR>
RV_05.066.02.2  adha vrateva mānuṣaṃ svar ṇa dhāyi darśatam<BR>
RV_05.066.03.1  tā vām eṣe rathānām urvīṃ gavyūtim eṣām<BR>
RV_05.066.03.2  rātahavyasya suṣṭutiṃ dadhṛk stomair manāmahe<BR>
RV_05.066.04.1  adhā hi kāvyā yuvaṃ dakṣasya pūrbhir adbhutā<BR>
RV_05.066.04.2  ni ketunā janānāṃ cikethe pūtadakṣasā<BR>
RV_05.066.05.1  tad ṛtam pṛthivi bṛhac chravaeṣa ṛṣīṇām<BR>
RV_05.066.05.2  jrayasānāv aram pṛthv ati kṣaranti yāmabhiḥ<BR>
RV_05.066.06.1  ā yad vām īyacakṣasā mitra vayaṃ ca sūrayaḥ<BR>
RV_05.066.06.2  vyaciṣṭhe bahupāyye yatemahi svarājye <BR>
<BR>
RV_05.067.01.1  baḷ itthā deva niṣkṛtam ādityā yajatam bṛhat<BR>
RV_05.067.01.2  varuṇa mitrāryaman varṣiṣṭhaṃ kṣatram āśāthe<BR>
RV_05.067.02.1  ā yad yoniṃ hiraṇyayaṃ varuṇa mitra sadathaḥ<BR>
RV_05.067.02.2  dhartārā carṣaṇīnāṃ yantaṃ sumnaṃ riśādasā<BR>
RV_05.067.03.1  viśve hi viśvavedaso varuṇo mitro aryamā<BR>
RV_05.067.03.2  vratā padeva saścire pānti martyaṃ riṣaḥ<BR>
RV_05.067.04.1  te hi satyā ṛtaspṛśa ṛtāvāno jane-jane<BR>
RV_05.067.04.2  sunīthāsaḥ sudānavo 'ṃhoś cid urucakrayaḥ<BR>
RV_05.067.05.1  ko nu vām mitrāstuto varuṇo vā tanūnām<BR>
RV_05.067.05.2  tat su vām eṣate matir atribhya eṣate matiḥ <BR>
<BR>
RV_05.068.01.1  pra vo mitrāya gāyata varuṇāya vipā girā<BR>
RV_05.068.01.2  mahikṣatrāv ṛtam bṛhat<BR>
RV_05.068.02.1  samrājā yā ghṛtayonī mitraś cobhā varuṇaś ca<BR>
RV_05.068.02.2  devā deveṣu praśastā<BR>
RV_05.068.03.1  tā naḥ śaktam pārthivasya maho rāyo divyasya<BR>
RV_05.068.03.2  mahi vāṃ kṣatraṃ deveṣu<BR>
RV_05.068.04.1  ṛtam ṛtena sapanteṣiraṃ dakṣam āśāte<BR>
RV_05.068.04.2  adruhā devau vardhete<BR>
RV_05.068.05.1  vṛṣṭidyāvā rītyṛpeṣas patī dānumatyāḥ<BR>
RV_05.068.05.2  bṛhantaṃ gartam āśāte <BR>
<BR>
RV_05.069.01.1  trī rocanā varuṇa trīṃr uta dyūn trīṇi mitra dhārayatho rajāṃsi<BR>
RV_05.069.01.2  vāvṛdhānāv amatiṃ kṣatriyasyānu vrataṃ rakṣamāṇāv ajuryam<BR>
RV_05.069.02.1  irāvatīr varuṇa dhenavo vām madhumad vāṃ sindhavo mitra duhre<BR>
RV_05.069.02.2  trayas tasthur vṛṣabhāsas tisṛṇāṃ dhiṣaṇānāṃ retodhā vi dyumantaḥ<BR>
RV_05.069.03.1  prātar devīm aditiṃ johavīmi madhyaṃdina uditā sūryasya<BR>
RV_05.069.03.2  rāye mitrāvaruṇā sarvatāteḷe tokāya tanayāya śaṃ yoḥ<BR>
RV_05.069.04.1  yā dhartārā rajaso rocanasyotādityā divyā pārthivasya<BR>
RV_05.069.04.2  na vāṃ devā amṛtā ā minanti vratāni mitrāvaruṇā dhruvāṇi <BR>
<BR>
RV_05.070.01.1  purūruṇā cid dhy asty avo nūnaṃ vāṃ varuṇa<BR>
RV_05.070.01.2  mitra vaṃsi vāṃ sumatim<BR>
RV_05.070.02.1  tā vāṃ samyag adruhvāṇeṣam aśyāma dhāyase<BR>
RV_05.070.02.2  vayaṃ te rudrā syāma<BR>
RV_05.070.03.1  pātaṃ no rudrā pāyubhir uta trāyethāṃ sutrātrā<BR>
RV_05.070.03.2  turyāma dasyūn tanūbhiḥ<BR>
RV_05.070.04.1  mā kasyādbhutakratū yakṣam bhujemā tanūbhiḥ<BR>
RV_05.070.04.2  mā śeṣasā mā tanasā <BR>
<BR>
RV_05.071.01.1  ā no gantaṃ riśādasā varuṇa mitra barhaṇā<BR>
RV_05.071.01.2  upemaṃ cārum adhvaram<BR>
RV_05.071.02.1  viśvasya hi pracetasā varuṇa mitra rājathaḥ<BR>
RV_05.071.02.2  īśānā pipyataṃ dhiyaḥ<BR>
RV_05.071.03.1  upa naḥ sutam ā gataṃ varuṇa mitra dāśuṣaḥ<BR>
RV_05.071.03.2  asya somasya pītaye <BR>
<BR>
RV_05.072.01.1  ā mitre varuṇe vayaṃ gīrbhir juhumo atrivat<BR>
RV_05.072.01.2  ni barhiṣi sadataṃ somapītaye<BR>
RV_05.072.02.1  vratena stho dhruvakṣemā dharmaṇā yātayajjanā<BR>
RV_05.072.02.2  ni barhiṣi sadataṃ somapītaye<BR>
RV_05.072.03.1  mitraś ca no varuṇaś ca juṣetāṃ yajñam iṣṭaye<BR>
RV_05.072.03.2  ni barhiṣi sadatāṃ somapītaye <BR>
<BR>
RV_05.073.01.1  yad adya sthaḥ parāvati yad arvāvaty aśvinā<BR>
RV_05.073.01.2  yad vā purū purubhujā yad antarikṣa ā gatam<BR>
RV_05.073.02.1  iha tyā purubhūtamā purū daṃsāṃsi bibhratā<BR>
RV_05.073.02.2  varasyā yāmy adhrigū huve tuviṣṭamā bhuje<BR>
RV_05.073.03.1  īrmānyad vapuṣe vapuś cakraṃ rathasya yemathuḥ<BR>
RV_05.073.03.2  pary anyā nāhuṣā yugā mahnā rajāṃsi dīyathaḥ<BR>
RV_05.073.04.1  tad ū ṣu vām enā kṛtaṃ viśvā yad vām anu ṣṭave<BR>
RV_05.073.04.2  nānā jātāv arepasā sam asme bandhum eyathuḥ<BR>
RV_05.073.05.1  ā yad vāṃ sūryā rathaṃ tiṣṭhad raghuṣyadaṃ sadā<BR>
RV_05.073.05.2  pari vām aruṣā vayo ghṛṇā varanta ātapaḥ<BR>
RV_05.073.06.1  yuvor atriś ciketati narā sumnena cetasā<BR>
RV_05.073.06.2  gharmaṃ yad vām arepasaṃ nāsatyāsnā bhuraṇyati<BR>
RV_05.073.07.1  ugro vāṃ kakuho yayiḥ śṛṇve yāmeṣu saṃtaniḥ<BR>
RV_05.073.07.2  yad vāṃ daṃsobhir aśvinātrir narāvavartati<BR>
RV_05.073.08.1  madhva ū ṣu madhūyuvā rudrā siṣakti pipyuṣī<BR>
RV_05.073.08.2  yat samudrāti parṣathaḥ pakvāḥ pṛkṣo bharanta vām<BR>
RV_05.073.09.1  satyam id vā u aśvinā yuvām āhur mayobhuvā<BR>
RV_05.073.09.2  tā yāman yāmahūtamā yāmann ā mṛḷayattamā<BR>
RV_05.073.10.1  imā brahmāṇi vardhanāśvibhyāṃ santu śaṃtamā<BR>
RV_05.073.10.2  yā takṣāma rathāṃ ivāvocāma bṛhan namaḥ <BR>
<BR>
RV_05.074.01.1  kūṣṭho devāv aśvinādyā divo manāvasū<BR>
RV_05.074.01.2  tac chravatho vṛṣaṇvasū atrir vām ā vivāsati<BR>
RV_05.074.02.1  kuha tyā kuha nu śrutā divi devā nāsatyā<BR>
RV_05.074.02.2  kasminn ā yatatho jane ko vāṃ nadīnāṃ sacā<BR>
RV_05.074.03.1  kaṃ yāthaḥ kaṃ ha gachathaḥ kam achā yuñjāthe ratham<BR>
RV_05.074.03.2  kasya brahmāṇi raṇyatho vayaṃ vām uśmasīṣṭaye<BR>
RV_05.074.04.1  pauraṃ cid dhy udaprutam paura paurāya jinvathaḥ<BR>
RV_05.074.04.2  yad īṃ gṛbhītatātaye siṃham iva druhas pade<BR>
RV_05.074.05.1  pra cyavānāj jujuruṣo vavrim atkaṃ na muñcathaḥ<BR>
RV_05.074.05.2  yuvā yadī kṛthaḥ punar ā kāmam ṛṇve vadhvaḥ<BR>
RV_05.074.06.1  asti hi vām iha stotā smasi vāṃ saṃdṛśi śriye<BR>
RV_05.074.06.2  nū śrutam ma ā gatam avobhir vājinīvasū<BR>
RV_05.074.07.1  ko vām adya purūṇām ā vavne martyānām<BR>
RV_05.074.07.2  ko vipro vipravāhasā ko yajñair vājinīvasū<BR>
RV_05.074.08.1  ā vāṃ ratho rathānāṃ yeṣṭho yātv aśvinā<BR>
RV_05.074.08.2  purū cid asmayus tira āṅgūṣo martyeṣv ā<BR>
RV_05.074.09.1  śam ū ṣu vām madhūyuvāsmākam astu carkṛtiḥ<BR>
RV_05.074.09.2  arvācīnā vicetasā vibhiḥ śyeneva dīyatam<BR>
RV_05.074.10.1  aśvinā yad dha karhi cic chuśrūyātam imaṃ havam<BR>
RV_05.074.10.2  vasvīr ū ṣu vām bhujaḥ pṛñcanti su vām pṛcaḥ <BR>
<BR>
RV_05.075.00.11  prati priyatamaṃ rathaṃ vṛṣaṇaṃ vasuvāhanam<BR>
RV_05.075.00.12  stotā vām aśvināv ṛṣi stomena prati bhūṣati mādhvī mama śrutaṃ havam<BR>
RV_05.075.00.21  atyāyātam aśvinā tiro viśvā ahaṃ sanā<BR>
RV_05.075.00.22  dasrā hiraṇyavartanī suṣumnā sindhuvāhasā mādhvī mama śrutaṃ havam<BR>
RV_05.075.00.31  ā no ratnāni bibhratāv aśvinā gachataṃ yuvam<BR>
RV_05.075.00.32  rudrā hiraṇyavartanī juṣāṇā vājinīvasū mādhvī mama śrutaṃ havam<BR>
RV_05.075.00.41  suṣṭubho vāṃ vṛṣaṇvasū rathe vāṇīcy āhitā<BR>
RV_05.075.00.42  uta vāṃ kakuho mṛgaḥ pṛkṣaḥ kṛṇoti vāpuṣo mādhvī mama śrutaṃ havam<BR>
RV_05.075.00.51  bodhinmanasā rathyeṣirā havanaśrutā<BR>
RV_05.075.00.52  vibhiś cyavānam aśvinā ni yātho advayāvinam mādhvī mama śrutaṃ havam<BR>
RV_05.075.00.61  ā vāṃ narā manoyujo 'śvāsaḥ pruṣitapsavaḥ<BR>
RV_05.075.00.62  vayo vahantu pītaye saha sumnebhir aśvinā mādhvī mama śrutaṃ havam<BR>
RV_05.075.00.71  aśvināv eha gachataṃ nāsatyā mā vi venatam<BR>
RV_05.075.00.72  tiraś cid aryayā pari vartir yātam adābhyā mādhvī mama śrutaṃ havam<BR>
RV_05.075.00.81  asmin yajñe adābhyā jaritāraṃ śubhas patī<BR>
RV_05.075.00.82  avasyum aśvinā yuvaṃ gṛṇantam upa bhūṣatho mādhvī mama śrutaṃ havam<BR>
RV_05.075.00.91  abhūd uṣā ruśatpaśur āgnir adhāyy ṛtviyaḥ<BR>
RV_05.075.00.92  ayoji vāṃ vṛṣaṇvasū ratho dasrāv amartyo mādhvī mama śrutaṃ havam <BR>
<BR>
RV_05.076.01.1  ā bhāty agnir uṣasām anīkam ud viprāṇāṃ devayā vāco asthuḥ<BR>
RV_05.076.01.2  arvāñcā nūnaṃ rathyeha yātam pīpivāṃsam aśvinā gharmam acha<BR>
RV_05.076.02.1  na saṃskṛtam pra mimīto gamiṣṭhānti nūnam aśvinopastuteha<BR>
RV_05.076.02.2  divābhipitve 'vasāgamiṣṭhā praty avartiṃ dāśuṣe śambhaviṣṭhā<BR>
RV_05.076.03.1  utā yātaṃ saṃgave prātar ahno madhyaṃdina uditā sūryasya<BR>
RV_05.076.03.2  divā naktam avasā śaṃtamena nedānīm pītir aśvinā tatāna<BR>
RV_05.076.04.1  idaṃ hi vām pradivi sthānam oka ime gṛhā aśvinedaṃ duroṇam<BR>
RV_05.076.04.2  ā no divo bṛhataḥ parvatād ādbhyo yātam iṣam ūrjaṃ vahantā<BR>
RV_05.076.05.1  sam aśvinor avasā nūtanena mayobhuvā supraṇītī gamema<BR>
RV_05.076.05.2  ā no rayiṃ vahatam ota vīrān ā viśvāny amṛtā saubhagāni <BR>
<BR>
RV_05.077.01.1  prātaryāvāṇā prathamā yajadhvam purā gṛdhrād araruṣaḥ pibātaḥ<BR>
RV_05.077.01.2  prātar hi yajñam aśvinā dadhāte pra śaṃsanti kavayaḥ pūrvabhājaḥ<BR>
RV_05.077.02.1  prātar yajadhvam aśvinā hinota na sāyam asti devayā ajuṣṭam<BR>
RV_05.077.02.2  utānyo asmad yajate vi cāvaḥ pūrvaḥ-pūrvo yajamāno vanīyān<BR>
RV_05.077.03.1  hiraṇyatvaṅ madhuvarṇo ghṛtasnuḥ pṛkṣo vahann ā ratho vartate vām<BR>
RV_05.077.03.2  manojavā aśvinā vātaraṃhā yenātiyātho duritāni viśvā<BR>
RV_05.077.04.1  yo bhūyiṣṭhaṃ nāsatyābhyāṃ viveṣa caniṣṭham pitvo rarate vibhāge<BR>
RV_05.077.04.2  sa tokam asya pīparac chamībhir anūrdhvabhāsaḥ sadam it tuturyāt<BR>
RV_05.077.05.1  sam aśvinor avasā nūtanena mayobhuvā supraṇītī gamema<BR>
RV_05.077.05.2  ā no rayiṃ vahatam ota vīrān ā viśvāny amṛtā saubhagāni <BR>
<BR>
RV_05.078.01.1  aśvināv eha gachataṃ nāsatyā mā vi venatam<BR>
RV_05.078.01.2  haṃsāv iva patatam ā sutāṃ upa<BR>
RV_05.078.02.1  aśvinā hariṇāv iva gaurāv ivānu yavasam<BR>
RV_05.078.02.2  haṃsāv iva patatam ā sutāṃ upa<BR>
RV_05.078.03.1  aśvinā vājinīvasū juṣethāṃ yajñam iṣṭaye<BR>
RV_05.078.03.2  haṃsāv iva patatam ā sutāṃ upa<BR>
RV_05.078.04.1  atrir yad vām avarohann ṛbīsam ajohavīn nādhamāneva yoṣā<BR>
RV_05.078.04.2  śyenasya cij javasā nūtanenāgachatam aśvinā śaṃtamena<BR>
RV_05.078.05.1  vi jihīṣva vanaspate yoniḥ sūṣyantyā iva<BR>
RV_05.078.05.2  śrutam me aśvinā havaṃ saptavadhriṃ ca muñcatam<BR>
RV_05.078.06.1  bhītāya nādhamānāya ṛṣaye saptavadhraye<BR>
RV_05.078.06.2  māyābhir aśvinā yuvaṃ vṛkṣaṃ saṃ ca vi cācathaḥ<BR>
RV_05.078.07.1  yathā vātaḥ puṣkariṇīṃ samiṅgayati sarvataḥ<BR>
RV_05.078.07.2  evā te garbha ejatu niraitu daśamāsyaḥ<BR>
RV_05.078.08.1  yathā vāto yathā vanaṃ yathā samudra ejati<BR>
RV_05.078.08.2  evā tvaṃ daśamāsya sahāvehi jarāyuṇā<BR>
RV_05.078.09.1  daśa māsāñ chaśayānaḥ kumāro adhi mātari<BR>
RV_05.078.09.2  niraitu jīvo akṣato jīvo jīvantyā adhi <BR>
RV_05.079.01.1  mahe no adya bodhayoṣo rāye divitmatī<BR>
RV_05.079.01.2  yathā cin no abodhayaḥ satyaśravasi vāyye sujāte aśvasūnṛte<BR>
RV_05.079.02.1  yā sunīthe śaucadrathe vy aucho duhitar divaḥ<BR>
RV_05.079.02.2  sā vy ucha sahīyasi satyaśravasi vāyye sujāte aśvasūnṛte<BR>
RV_05.079.03.1  sā no adyābharadvasur vy uchā duhitar divaḥ<BR>
RV_05.079.03.2  yo vy auchaḥ sahīyasi satyaśravasi vāyye sujāte aśvasūnṛte<BR>
RV_05.079.04.1  abhi ye tvā vibhāvari stomair gṛṇanti vahnayaḥ<BR>
RV_05.079.04.2  maghair maghoni suśriyo dāmanvantaḥ surātayaḥ sujāte aśvasūnṛte<BR>
RV_05.079.05.1  yac cid dhi te gaṇā ime chadayanti maghattaye<BR>
RV_05.079.05.2  pari cid vaṣṭayo dadhur dadato rādho ahrayaṃ sujāte aśvasūnṛte<BR>
RV_05.079.06.1  aiṣu dhā vīravad yaśa uṣo maghoni sūriṣu<BR>
RV_05.079.06.2  ye no rādhāṃsy ahrayā maghavāno arāsata sujāte aśvasūnṛte<BR>
RV_05.079.07.1  tebhyo dyumnam bṛhad yaśa uṣo maghony ā vaha<BR>
RV_05.079.07.2  ye no rādhāṃsy aśvyā gavyā bhajanta sūrayaḥ sujāte aśvasūnṛte<BR>
RV_05.079.08.1  uta no gomatīr iṣa ā vahā duhitar divaḥ<BR>
RV_05.079.08.2  sākaṃ sūryasya raśmibhiḥ śukraiḥ śocadbhir arcibhiḥ sujāte aśvasūnṛte<BR>
RV_05.079.09.1  vy uchā duhitar divo mā ciraṃ tanuthā apaḥ<BR>
RV_05.079.09.2  net tvā stenaṃ yathā ripuṃ tapāti sūro arciṣā sujāte aśvasūnṛte<BR>
RV_05.079.10.1  etāvad ved uṣas tvam bhūyo vā dātum arhasi<BR>
RV_05.079.10.2  yā stotṛbhyo vibhāvary uchantī na pramīyase sujāte aśvasūnṛte <BR>
<BR>
RV_05.080.01.1  dyutadyāmānam bṛhatīm ṛtena ṛtāvarīm aruṇapsuṃ vibhātīm<BR>
RV_05.080.01.2  devīm uṣasaṃ svar āvahantīm prati viprāso matibhir jarante<BR>
RV_05.080.02.1  eṣā janaṃ darśatā bodhayantī sugān pathaḥ kṛṇvatī yāty agre<BR>
RV_05.080.02.2  bṛhadrathā bṛhatī viśvaminvoṣā jyotir yachaty agre ahnām<BR>
RV_05.080.03.1  eṣā gobhir aruṇebhir yujānāsredhantī rayim aprāyu cakre<BR>
RV_05.080.03.2  patho radantī suvitāya devī puruṣṭutā viśvavārā vi bhāti<BR>
RV_05.080.04.1  eṣā vyenī bhavati dvibarhā āviṣkṛṇvānā tanvam purastāt<BR>
RV_05.080.04.2  ṛtasya panthām anv eti sādhu prajānatīva na diśo mināti<BR>
RV_05.080.05.1  eṣā śubhrā na tanvo vidānordhveva snātī dṛśaye no asthāt<BR>
RV_05.080.05.2  apa dveṣo bādhamānā tamāṃsy uṣā divo duhitā jyotiṣāgāt<BR>
RV_05.080.06.1  eṣā pratīcī duhitā divo nṝn yoṣeva bhadrā ni riṇīte apsaḥ<BR>
RV_05.080.06.2  vyūrṇvatī dāśuṣe vāryāṇi punar jyotir yuvatiḥ pūrvathākaḥ <BR>
<BR>
RV_05.081.01.1  yuñjate mana uta yuñjate dhiyo viprā viprasya bṛhato vipaścitaḥ<BR>
RV_05.081.01.2  vi hotrā dadhe vayunāvid eka in mahī devasya savituḥ pariṣṭutiḥ<BR>
RV_05.081.02.1  viśvā rūpāṇi prati muñcate kaviḥ prāsāvīd bhadraṃ dvipade catuṣpade<BR>
RV_05.081.02.2  vi nākam akhyat savitā vareṇyo 'nu prayāṇam uṣaso vi rājati<BR>
RV_05.081.03.1  yasya prayāṇam anv anya id yayur devā devasya mahimānam ojasā<BR>
RV_05.081.03.2  yaḥ pārthivāni vimame sa etaśo rajāṃsi devaḥ savitā mahitvanā<BR>
RV_05.081.04.1  uta yāsi savitas trīṇi rocanota sūryasya raśmibhiḥ sam ucyasi<BR>
RV_05.081.04.2  uta rātrīm ubhayataḥ parīyasa uta mitro bhavasi deva dharmabhiḥ<BR>
RV_05.081.04.1  uteśiṣe prasavasya tvam eka id uta pūṣā bhavasi deva yāmabhiḥ<BR>
RV_05.081.04.2  utedaṃ viśvam bhuvanaṃ vi rājasi śyāvāśvas te savita stomam ānaśe <BR>
<BR>
RV_05.082.01.1  tat savitur vṛṇīmahe vayaṃ devasya bhojanam<BR>
RV_05.082.01.2  śreṣṭhaṃ sarvadhātamaṃ turam bhagasya dhīmahi<BR>
RV_05.082.02.1  asya hi svayaśastaraṃ savituḥ kac cana priyam<BR>
RV_05.082.02.2  na minanti svarājyam<BR>
RV_05.082.03.1  sa hi ratnāni dāśuṣe suvāti savitā bhagaḥ<BR>
RV_05.082.03.2  tam bhāgaṃ citram īmahe<BR>
RV_05.082.04.1  adyā no deva savitaḥ prajāvat sāvīḥ saubhagam<BR>
RV_05.082.04.2  parā duṣvapnyaṃ suva<BR>
RV_05.082.05.1  viśvāni deva savitar duritāni parā suva<BR>
RV_05.082.05.2  yad bhadraṃ tan na ā suva<BR>
RV_05.082.06.1  anāgaso aditaye devasya savituḥ save<BR>
RV_05.082.06.2  viśvā vāmāni dhīmahi<BR>
RV_05.082.07.1  ā viśvadevaṃ satpatiṃ sūktair adyā vṛṇīmahe<BR>
RV_05.082.07.2  satyasavaṃ savitāram<BR>
RV_05.082.08.1  ya ime ubhe ahanī pura ety aprayuchan<BR>
RV_05.082.08.2  svādhīr devaḥ savitā<BR>
RV_05.082.09.1  ya imā viśvā jātāny āśrāvayati ślokena<BR>
RV_05.082.09.2  pra ca suvāti savitā <BR>
<BR>
RV_05.083.01.1  achā vada tavasaṃ gīrbhir ābhi stuhi parjanyaṃ namasā vivāsa<BR>
RV_05.083.01.2  kanikradad vṛṣabho jīradānū reto dadhāty oṣadhīṣu garbham<BR>
RV_05.083.02.1  vi vṛkṣān hanty uta hanti rakṣaso viśvam bibhāya bhuvanam mahāvadhāt<BR>
RV_05.083.02.2  utānāgā īṣate vṛṣṇyāvato yat parjanya stanayan hanti duṣkṛtaḥ<BR>
RV_05.083.03.1  rathīva kaśayāśvāṃ abhikṣipann āvir dūtān kṛṇute varṣyṛṃ aha<BR>
RV_05.083.03.2  dūrāt siṃhasya stanathā ud īrate yat parjanyaḥ kṛṇute varṣyaṃ nabhaḥ<BR>
RV_05.083.04.1  pra vātā vānti patayanti vidyuta ud oṣadhīr jihate pinvate svaḥ<BR>
RV_05.083.04.2  irā viśvasmai bhuvanāya jāyate yat parjanyaḥ pṛthivīṃ retasāvati<BR>
RV_05.083.05.1  yasya vrate pṛthivī nannamīti yasya vrate śaphavaj jarbhurīti<BR>
RV_05.083.05.2  yasya vrata oṣadhīr viśvarūpāḥ sa naḥ parjanya mahi śarma yacha<BR>
RV_05.083.06.1  divo no vṛṣṭim maruto rarīdhvam pra pinvata vṛṣṇo aśvasya dhārāḥ<BR>
RV_05.083.06.2  arvāṅ etena stanayitnunehy apo niṣiñcann asuraḥ pitā naḥ<BR>
RV_05.083.07.1  abhi kranda stanaya garbham ā dhā udanvatā pari dīyā rathena<BR>
RV_05.083.07.2  dṛtiṃ su karṣa viṣitaṃ nyañcaṃ samā bhavantūdvato nipādāḥ<BR>
RV_05.083.08.1  mahāntaṃ kośam ud acā ni ṣiñca syandantāṃ kulyā viṣitāḥ purastāt<BR>
RV_05.083.08.2  ghṛtena dyāvāpṛthivī vy undhi suprapāṇam bhavatv aghnyābhyaḥ<BR>
RV_05.083.09.1  yat parjanya kanikradat stanayan haṃsi duṣkṛtaḥ<BR>
RV_05.083.09.2  pratīdaṃ viśvam modate yat kiṃ ca pṛthivyām adhi<BR>
RV_05.083.10.1  avarṣīr varṣam ud u ṣū gṛbhāyākar dhanvāny atyetavā u<BR>
RV_05.083.10.2  ajījana oṣadhīr bhojanāya kam uta prajābhyo 'vido manīṣām <BR>
<BR>
RV_05.084.01.1  baḷ itthā parvatānāṃ khidram bibharṣi pṛthivi<BR>
RV_05.084.01.2  pra yā bhūmim pravatvati mahnā jinoṣi mahini<BR>
RV_05.084.02.1  stomāsas tvā vicāriṇi prati ṣṭobhanty aktubhiḥ<BR>
RV_05.084.02.2  pra yā vājaṃ na heṣantam perum asyasy arjuni<BR>
RV_05.084.03.1  dṛḷhā cid yā vanaspatīn kṣmayā dardharṣy ojasā<BR>
RV_05.084.03.2  yat te abhrasya vidyuto divo varṣanti vṛṣṭayaḥ <BR>
<BR>
RV_05.085.00.11  pra samrāje bṛhad arcā gabhīram brahma priyaṃ varuṇāya śrutāya<BR>
RV_05.085.00.12  vi yo jaghāna śamiteva carmopastire pṛthivīṃ sūryāya<BR>
RV_05.085.00.21  vaneṣu vy antarikṣaṃ tatāna vājam arvatsu paya usriyāsu<BR>
RV_05.085.00.22  hṛtsu kratuṃ varuṇo apsv agniṃ divi sūryam adadhāt somam adrau<BR>
RV_05.085.00.31  nīcīnabāraṃ varuṇaḥ kavandham pra sasarja rodasī antarikṣam<BR>
RV_05.085.00.32  tena viśvasya bhuvanasya rājā yavaṃ na vṛṣṭir vy unatti bhūma<BR>
RV_05.085.00.41  unatti bhūmim pṛthivīm uta dyāṃ yadā dugdhaṃ varuṇo vaṣṭy ād it<BR>
RV_05.085.00.42  sam abhreṇa vasata parvatāsas taviṣīyantaḥ śrathayanta vīrāḥ<BR>
RV_05.085.00.51  imām ū ṣv ṛsurasya śrutasya mahīm māyāṃ varuṇasya pra vocam<BR>
RV_05.085.00.52  māneneva tasthivāṃ antarikṣe vi yo mame pṛthivīṃ sūryeṇa<BR>
RV_05.085.00.61  imām ū nu kavitamasya māyām mahīṃ devasya nakir ā dadharṣa<BR>
RV_05.085.00.62  ekaṃ yad udnā na pṛṇanty enīr āsiñcantīr avanayaḥ samudram<BR>
RV_05.085.00.71  aryamyaṃ varuṇa mitryaṃ vā sakhāyaṃ vā sadam id bhrātaraṃ vā<BR>
RV_05.085.00.72  veśaṃ vā nityaṃ varuṇāraṇaṃ vā yat sīm āgaś cakṛmā śiśrathas tat<BR>
RV_05.085.00.81  kitavāso yad riripur na dīvi yad vā ghā satyam uta yan na vidma<BR>
RV_05.085.00.82  sarvā tā vi ṣya śithireva devādhā te syāma varuṇa priyāsaḥ <BR>
<BR>
RV_05.086.01.1  indrāgnī yam avatha ubhā vājeṣu martyam<BR>
RV_05.086.01.2  dṛḷhā cit sa pra bhedati dyumnā vāṇīr iva tritaḥ<BR>
RV_05.086.02.1  yā pṛtanāsu duṣṭarā yā vājeṣu śravāyyā<BR>
RV_05.086.02.2  yā pañca carṣaṇīr abhṝndrāgnī tā havāmahe<BR>
RV_05.086.03.1  tayor id amavac chavas tigmā didyun maghonoḥ<BR>
RV_05.086.03.2  prati druṇā gabhastyor gavāṃ vṛtraghna eṣate<BR>
RV_05.086.04.1  tā vām eṣe rathānām indrāgnī havāmahe<BR>
RV_05.086.04.2  patī turasya rādhaso vidvāṃsā girvaṇastamā<BR>
RV_05.086.05.1  tā vṛdhantāv anu dyūn martāya devāv adabhā<BR>
RV_05.086.05.2  arhantā cit puro dadhe 'ṃśeva devāv arvate<BR>
RV_05.086.06.1  evendrāgnibhyām ahāvi havyaṃ śūṣyaṃ ghṛtaṃ na pūtam adribhiḥ<BR>
RV_05.086.06.2  tā sūriṣu śravo bṛhad rayiṃ gṛṇatsu didhṛtam iṣaṃ gṛṇatsu didhṛtam <BR>
<BR>
RV_05.087.01.1  pra vo mahe matayo yantu viṣṇave marutvate girijā evayāmarut<BR>
RV_05.087.01.2  pra śardhāya prayajyave sukhādaye tavase bhandadiṣṭaye dhunivratāya śavase<BR>
RV_05.087.02.1  pra ye jātā mahinā ye ca nu svayam pra vidmanā bruvata evayāmarut<BR>
RV_05.087.02.2  kratvā tad vo maruto nādhṛṣe śavo dānā mahnā tad eṣām adhṛṣṭāso nādrayaḥ<BR>
RV_05.087.03.1  pra ye divo bṛhataḥ śṛṇvire girā suśukvānaḥ subhva evayāmarut<BR>
RV_05.087.03.2  na yeṣām irī sadhastha īṣṭa āṃ agnayo na svavidyutaḥ pra syandrāso dhunīnām<BR>
RV_05.087.04.1  sa cakrame mahato nir urukramaḥ samānasmāt sadasa evayāmarut<BR>
RV_05.087.04.2  yadāyukta tmanā svād adhi ṣṇubhir viṣpardhaso vimahaso jigāti śevṛdho nṛbhiḥ<BR>
RV_05.087.05.1  svano na vo 'mavān rejayad vṛṣā tveṣo yayis taviṣa evayāmarut<BR>
RV_05.087.05.2  yenā sahanta ṛñjata svarociṣa sthāraśmāno hiraṇyayāḥ svāyudhāsa iṣmiṇaḥ<BR>
RV_05.087.06.1  apāro vo mahimā vṛddhaśavasas tveṣaṃ śavo 'vatv evayāmarut<BR>
RV_05.087.06.2  sthātāro hi prasitau saṃdṛśi sthana te na uruṣyatā nidaḥ śuśukvāṃso nāgnayaḥ<BR>
RV_05.087.07.1  te rudrāsaḥ sumakhā agnayo yathā tuvidyumnā avantv evayāmarut<BR>
RV_05.087.07.2  dīrgham pṛthu paprathe sadma pārthivaṃ yeṣām ajmeṣv ā mahaḥ śardhāṃsy adbhutainasām<BR>
RV_05.087.08.1  adveṣo no maruto gātum etana śrotā havaṃ jaritur evayāmarut<BR>
RV_05.087.08.2  viṣṇor mahaḥ samanyavo yuyotana smad rathyo na daṃsanāpa dveṣāṃsi sanutaḥ<BR>
RV_05.087.09.1  gantā no yajñaṃ yajñiyāḥ suśami śrotā havam arakṣa evayāmarut<BR>
RV_05.087.09.2  jyeṣṭhāso na parvatāso vyomani yūyaṃ tasya pracetasaḥ syāta durdhartavo nidaḥ <BR>
<BR>
<BR>
<BR>
</body></html>
