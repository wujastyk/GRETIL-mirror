<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title>Mahabharata: Striparvan</title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

% Mahabharata: Striparvan<BR>
% Electronic text (C) Bhandarkar Oriental Research Institute,<BR>
% Pune, India, 1999<BR>
<BR>
% On the basis of the text entered by Muneo Tokunaga et al., <BR>
% revised by John Smith, Cambridge, et al.<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


11,001.000*0001_01	nārāyaṇaṃ namaskṛtya naraṃ caiva narottamam<BR>
11,001.000*0001_02	devīṃ sarasvatīṃ caiva tato jayam udīrayet<BR>
11,001.001	janamejaya uvāca<BR>
11,001.001a	hate duryodhane caiva hate sainye ca sarvaśaḥ<BR>
11,001.001c	dhṛtarāṣṭro mahārājaḥ śrutvā kim akaron mune<BR>
11,001.002a	tathaiva kauravo rājā dharmaputro mahāmanāḥ<BR>
11,001.002c	kṛpaprabhṛtayaś caiva kim akurvata te trayaḥ<BR>
11,001.003a	aśvatthāmnaḥ śrutaṃ karma śāpaś cānyonyakāritaḥ<BR>
11,001.003c	vṛttāntam uttaraṃ brūhi yad abhāṣata saṃjayaḥ<BR>
11,001.004	vaiśaṃpāyana uvāca<BR>
11,001.004a	hate putraśate dīnaṃ chinnaśākham iva drumam<BR>
11,001.004c	putraśokābhisaṃtaptaṃ dhṛtarāṣṭraṃ mahīpatim<BR>
11,001.005a	dhyānamūkatvam āpannaṃ cintayā samabhiplutam<BR>
11,001.005c	abhigamya mahāprājñaḥ saṃjayo vākyam abravīt<BR>
11,001.006a	kiṃ śocasi mahārāja nāsti śoke sahāyatā<BR>
11,001.006c	akṣauhiṇyo hatāś cāṣṭau daśa caiva viśāṃ pate<BR>
11,001.006e	nirjaneyaṃ vasumatī śūnyā saṃprati kevalā<BR>
11,001.007a	nānādigbhyaḥ samāgamya nānādeśyā narādhipāḥ<BR>
11,001.007c	sahitās tava putreṇa sarve vai nidhanaṃ gatāḥ<BR>
11,001.008a	pitṝṇāṃ putrapautrāṇāṃ jñātīnāṃ suhṛdāṃ tathā<BR>
11,001.008c	gurūṇāṃ cānupūrvyeṇa pretakāryāṇi kāraya<BR>
11,001.008d*0002_01	**** **** ye cānye 'nucarā hatāḥ<BR>
11,001.008d*0002_02	pretakāryāṇi sarvāṇi kārayasva narādhipa<BR>
11,001.009	vaiśaṃpāyana uvāca<BR>
11,001.009a	tac chrutvā karuṇaṃ vākyaṃ putrapautravadhārditaḥ<BR>
11,001.009c	papāta bhuvi durdharṣo vātāhata iva drumaḥ<BR>
11,001.010	dhṛtarāṣṭra uvāca<BR>
11,001.010a	hataputro hatāmātyo hatasarvasuhṛjjanaḥ<BR>
11,001.010c	duḥkhaṃ nūnaṃ bhaviṣyāmi vicaran pṛthivīm imām<BR>
11,001.011a	kiṃ nu bandhuvihīnasya jīvitena mamādya vai<BR>
11,001.011c	lūnapakṣasya iva me jarājīrṇasya pakṣiṇaḥ<BR>
11,001.012a	hṛtarājyo hatasuhṛd dhatacakṣuś ca vai tathā<BR>
11,001.012c	na bhrājiṣye mahāprājña kṣīṇaraśmir ivāṃśumān<BR>
11,001.013a	na kṛtaṃ suhṛdāṃ vākyaṃ jāmadagnyasya jalpataḥ<BR>
11,001.013c	nāradasya ca devarṣeḥ kṛṣṇadvaipāyanasya ca<BR>
11,001.014a	sabhāmadhye tu kṛṣṇena yac chreyo 'bhihitaṃ mama<BR>
11,001.014c	alaṃ vaireṇa te rājan putraḥ saṃgṛhyatām iti<BR>
11,001.015a	tac ca vākyam akṛtvāhaṃ bhṛśaṃ tapyāmi durmatiḥ<BR>
11,001.015c	na hi śrotāsmi bhīṣmasya dharmayuktaṃ prabhāṣitam<BR>
11,001.016a	duryodhanasya ca tathā vṛṣabhasyeva nardataḥ<BR>
11,001.016c	duḥśāsanavadhaṃ śrutvā karṇasya ca viparyayam<BR>
11,001.016e	droṇasūryoparāgaṃ ca hṛdayaṃ me vidīryate<BR>
11,001.017a	na smarāmy ātmanaḥ kiṃ cit purā saṃjaya duṣkṛtam<BR>
11,001.017c	yasyedaṃ phalam adyeha mayā mūḍhena bhujyate<BR>
11,001.018a	nūnaṃ hy apakṛtaṃ kiṃ cin mayā pūrveṣu janmasu<BR>
11,001.018c	yena māṃ duḥkhabhāgeṣu dhātā karmasu yuktavān<BR>
11,001.019a	pariṇāmaś ca vayasaḥ sarvabandhukṣayaś ca me<BR>
11,001.019c	suhṛnmitravināśaś ca daivayogād upāgataḥ<BR>
11,001.019e	ko 'nyo 'sti duḥkhitataro mayā loke pumān iha<BR>
11,001.020a	tan mām adyaiva paśyantu pāṇḍavāḥ saṃśitavratam<BR>
11,001.020c	vivṛtaṃ brahmalokasya dīrgham adhvānam āsthitam<BR>
11,001.021	vaiśaṃpāyana uvāca<BR>
11,001.021a	tasya lālapyamānasya bahuśokaṃ vicinvataḥ<BR>
11,001.021c	śokāpahaṃ narendrasya saṃjayo vākyam abravīt<BR>
11,001.022a	śokaṃ rājan vyapanuda śrutās te vedaniścayāḥ<BR>
11,001.022c	śāstrāgamāś ca vividhā vṛddhebhyo nṛpasattama<BR>
11,001.022e	sṛñjaye putraśokārte yad ūcur munayaḥ purā<BR>
11,001.023a	tathā yauvanajaṃ darpam āsthite te sute nṛpa<BR>
11,001.023c	na tvayā suhṛdāṃ vākyaṃ bruvatām avadhāritam<BR>
11,001.023e	svārthaś ca na kṛtaḥ kaś cil lubdhena phalagṛddhinā<BR>
11,001.023f*0003_01	asinaivaikadhāreṇa svabuddhyā tu viceṣṭitam<BR>
11,001.023f*0003_02	prāyaśo 'vṛttasaṃpannāḥ satataṃ paryupāsitāḥ<BR>
11,001.024a	tava duḥśāsano mantrī rādheyaś ca durātmavān<BR>
11,001.024c	śakuniś caiva duṣṭātmā citrasenaś ca durmatiḥ<BR>
11,001.024e	śalyaś ca yena vai sarvaṃ śalyabhūtaṃ kṛtaṃ jagat<BR>
11,001.025a	kuruvṛddhasya bhīṣmasya gāndhāryā vidurasya ca<BR>
11,001.025b*0004_01	droṇasya ca mahārāja kṛpasya ca śaradvataḥ<BR>
11,001.025b*0004_02	kṛṣṇasya ca mahābāho nāradasya ca dhīmataḥ<BR>
11,001.025b*0004_03	ṛṣīṇāṃ ca tathānyeṣāṃ vyāsasyāmitatejasaḥ<BR>
11,001.025c	na kṛtaṃ vacanaṃ tena tava putreṇa bhārata<BR>
11,001.025d*0005_01	alpabuddhir ahaṃkārī nityaṃ yuddham iti bruvan<BR>
11,001.025d*0005_02	krūro durmarṣaṇo nityam asaṃtuṣṭaś ca vīryavān<BR>
11,001.025d*0005_03	śrutavān asi medhāvī satyavāṃś caiva nityadā<BR>
11,001.025d*0005_04	na muhyantīdṛśāḥ santo buddhimanto bhavādṛśāḥ<BR>
11,001.026a	na dharmaḥ satkṛtaḥ kaś cin nityaṃ yuddham iti bruvan<BR>
11,001.026c	kṣapitāḥ kṣatriyāḥ sarve śatrūṇāṃ vardhitaṃ yaśaḥ<BR>
11,001.027a	madhyastho hi tvam apy āsīr na kṣamaṃ kiṃ cid uktavān<BR>
11,001.027c	dhūr dhareṇa tvayā bhāras tulayā na samaṃ dhṛtaḥ<BR>
11,001.028a	ādāv eva manuṣyeṇa vartitavyaṃ yathā kṣamam<BR>
11,001.028c	yathā nātītam arthaṃ vai paścāttāpena yujyate<BR>
11,001.029a	putragṛddhyā tvayā rājan priyaṃ tasya cikīrṣatā<BR>
11,001.029c	paścāttāpam idaṃ prāptaṃ na tvaṃ śocitum arhasi<BR>
11,001.030a	madhu yaḥ kevalaṃ dṛṣṭvā prapātaṃ nānupaśyati<BR>
11,001.030c	sa bhraṣṭo madhulobhena śocaty eva yathā bhavān<BR>
11,001.031a	arthān na śocan prāpnoti na śocan vindate sukham<BR>
11,001.031c	na śocañ śriyam āpnoti na śocan vindate param<BR>
11,001.032a	svayam utpādayitvāgniṃ vastreṇa pariveṣṭayet<BR>
11,001.032c	dahyamāno manastāpaṃ bhajate na sa paṇḍitaḥ<BR>
11,001.033a	tvayaiva sasutenāyaṃ vākyavāyusamīritaḥ<BR>
11,001.033c	lobhājyena ca saṃsikto jvalitaḥ pārthapāvakaḥ<BR>
11,001.034a	tasmin samiddhe patitāḥ śalabhā iva te sutāḥ<BR>
11,001.034c	tān keśavārcir nirdagdhān na tvaṃ śocitum arhasi<BR>
11,001.035a	yac cāśrupātakalilaṃ vadanaṃ vahase nṛpa<BR>
11,001.035c	aśāstradṛṣṭam etad dhi na praśaṃsanti paṇḍitāḥ<BR>
11,001.036a	visphuliṅgā iva hy etān dahanti kila mānavān<BR>
11,001.036c	jahīhi manyuṃ buddhyā vai dhārayātmānam ātmanā<BR>
11,001.037a	evam āśvāsitas tena saṃjayena mahātmanā<BR>
11,001.037c	viduro bhūya evāha buddhipūrvaṃ paraṃtapa<BR>
11,002.001	vaiśaṃpāyana uvāca<BR>
11,002.001a	tato 'mṛtasamair vākyair hlādayan puruṣarṣabham<BR>
11,002.001c	vaicitravīryaṃ viduro yad uvāca nibodha tat<BR>
11,002.002	vidura uvāca<BR>
11,002.002a	uttiṣṭha rājan kiṃ śeṣe dhārayātmānam ātmanā<BR>
11,002.002c	sthirajaṅgamamartyānāṃ sarveṣām eṣa nirṇayaḥ<BR>
11,002.002d*0006_01	eṣā vai sarvasattvānāṃ lokeśvara parā gatiḥ<BR>
11,002.003a	sarve kṣayāntā nicayāḥ patanāntāḥ samucchrayāḥ<BR>
11,002.003c	saṃyogā viprayogāntā maraṇāntaṃ hi jīvitam<BR>
11,002.004a	yadā śūraṃ ca bhīruṃ ca yamaḥ karṣati bhārata<BR>
11,002.004c	tat kiṃ na yotsyanti hi te kṣatriyāḥ kṣatriyarṣabha<BR>
11,002.005a	ayudhyamāno mriyate yudhyamānaś ca jīvati<BR>
11,002.005c	kālaṃ prāpya mahārāja na kaś cid ativartate<BR>
11,002.005d*0007_01	abhāvādīni bhūtāni bhāvamadhyāni bhārata<BR>
11,002.005d*0007_02	abhāvanidhanāny eva tatra kā paridevanā<BR>
11,002.005d*0007_03	na śocan mṛtam anveti na śocan mriyate naraḥ<BR>
11,002.005d*0007_04	evaṃ sāṃsiddhike loke kimartham anuśocasi<BR>
11,002.005d*0007_05	kālaḥ karṣati bhūtāni sarvāṇi vividhāny uta<BR>
11,002.005d*0007_06	na kālasya priyaḥ kaś cin na dveṣyaḥ kurusattama<BR>
11,002.005d*0007_07	yathā vāyus tṛṇāgrāṇi saṃvartayati sarvaśaḥ<BR>
11,002.005d*0007_08	tathā kālavaśaṃ yānti bhūtāni bharatarṣabha<BR>
11,002.005d*0007_09	ekasārthaprayātānāṃ sarveṣāṃ tatra gāminām<BR>
11,002.005d*0007_10	yasya kālaḥ prayāty agre tatra kā paridevanā<BR>
11,002.006a	na cāpy etān hatān yuddhe rājañ śocitum arhasi<BR>
11,002.006c	pramāṇaṃ yadi śāstrāṇi gatās te paramāṃ gatim<BR>
11,002.007a	sarve svādhyāyavanto hi sarve ca caritavratāḥ<BR>
11,002.007c	sarve cābhimukhāḥ kṣīṇās tatra kā paridevanā<BR>
11,002.008a	adarśanād āpatitāḥ punaś cādarśanaṃ gatāḥ<BR>
11,002.008c	na te tava na teṣāṃ tvaṃ tatra kā paridevanā<BR>
11,002.009a	hato 'pi labhate svargaṃ hatvā ca labhate yaśaḥ<BR>
11,002.009c	ubhayaṃ no bahuguṇaṃ nāsti niṣphalatā raṇe<BR>
11,002.010a	teṣāṃ kāmadughāṃl lokān indraḥ saṃkalpayiṣyati<BR>
11,002.010c	indrasyātithayo hy ete bhavanti puruṣarṣabha<BR>
11,002.011a	na yajñair dakṣiṇāvadbhir na tapobhir na vidyayā<BR>
11,002.011c	svargaṃ yānti tathā martyā yathā śūrā raṇe hatāḥ<BR>
11,002.011d*0008_01	śarīrāgniṣu śūrāṇāṃ juhuvus te śarāhutīḥ<BR>
11,002.011d*0008_02	hūyamānāñ śarāṃś caiva sehus tejasvino mithaḥ<BR>
11,002.011d*0008_03	evaṃ rājaṃs tavācakṣe svargyaṃ panthānam uttamam<BR>
11,002.011d*0008_04	na yuddhād adhikaṃ kiṃ cit kṣatriyasyeha vidyate<BR>
11,002.011d*0008_05	kṣatriyās te mahātmānaḥ śūrāḥ samitiśobhanāḥ<BR>
11,002.011d*0008_06	āśiṣaḥ paramāḥ prāptā na śocyāḥ sarva eva hi<BR>
11,002.011d*0008_07	ātmānam ātmanāśvāsya mā śucaḥ puruṣarṣabha<BR>
11,002.011d*0008_08	nādya śokābhibhūtas tvaṃ kāryam utsraṣṭum arhasi<BR>
11,002.012a	mātāpitṛsahasrāṇi putradāraśatāni ca<BR>
11,002.012c	saṃsāreṣv anubhūtāni kasya te kasya vā vayam<BR>
11,002.013a	śokasthānasahasrāṇi bhayasthānaśatāni ca<BR>
11,002.013c	divase divase mūḍham āviśanti na paṇḍitam<BR>
11,002.014a	na kālasya priyaḥ kaś cin na dveṣyaḥ kurusattama<BR>
11,002.014c	na madhyasthaḥ kva cit kālaḥ sarvaṃ kālaḥ prakarṣati<BR>
11,002.014d*0009_01	kālaḥ pacati bhūtāni kālaḥ saṃharate prajāḥ<BR>
11,002.014d*0009_02	kālaḥ supteṣu jāgarti kālo hi duratikramaḥ<BR>
11,002.015a	anityaṃ jīvitaṃ rūpaṃ yauvanaṃ dravyasaṃcayaḥ<BR>
11,002.015c	ārogyaṃ priyasaṃvāso gṛdhyed eṣu na paṇḍitaḥ<BR>
11,002.016a	na jānapadikaṃ duḥkham ekaḥ śocitum arhasi<BR>
11,002.016c	apy abhāvena yujyeta tac cāsya na nivartate<BR>
11,002.017a	aśocan pratikurvīta yadi paśyet parākramam<BR>
11,002.017c	bhaiṣajyam etad duḥkhasya yad etan nānucintayet<BR>
11,002.017e	cintyamānaṃ hi na vyeti bhūyaś cāpi vivardhate<BR>
11,002.018a	aniṣṭasaṃprayogāc ca viprayogāt priyasya ca<BR>
11,002.018b*0010_01	alabdhalābhāḥ kliśyante labdhalābhānupātinaḥ<BR>
11,002.018c	manuṣyā mānasair duḥkhair yujyante ye 'lpabuddhayaḥ<BR>
11,002.019a	nārtho na dharmo na sukhaṃ yad etad anuśocasi<BR>
11,002.019c	na ca nāpaiti kāryārthāt trivargāc caiva bhraśyate<BR>
11,002.020a	anyām anyāṃ dhanāvasthāṃ prāpya vaiśeṣikīṃ narāḥ<BR>
11,002.020c	asaṃtuṣṭāḥ pramuhyanti saṃtoṣaṃ yānti paṇḍitāḥ<BR>
11,002.021a	prajñayā mānasaṃ duḥkhaṃ hanyāc chārīram auṣadhaiḥ<BR>
11,002.021c	etaj jñānasya sāmarthyaṃ na bālaiḥ samatām iyāt<BR>
11,002.022a	śayānaṃ cānuśayati tiṣṭhantaṃ cānutiṣṭhati<BR>
11,002.022c	anudhāvati dhāvantaṃ karma pūrvakṛtaṃ naram<BR>
11,002.023a	yasyāṃ yasyām avasthāyāṃ yat karoti śubhāśubham<BR>
11,002.023c	tasyāṃ tasyām avasthāyāṃ tat tat phalam upāśnute<BR>
11,002.023d*0011_01	yena yena śarīreṇa yad yat karma karoti yaḥ<BR>
11,002.023d*0011_02	tena tena śarīreṇa tat tat phalam upāśnute<BR>
11,002.023d*0011_03	ātmaiva hy ātmano mitram ātmaiva ripur ātmanaḥ<BR>
11,002.023d*0011_04	ātmaiva hy ātmanaḥ sākṣī kṛtasyāpakṛtasya ca<BR>
11,002.023d*0011_05	śubhena karmaṇā saukhyaṃ duḥkhaṃ pāpena karmaṇā<BR>
11,002.023d*0011_06	kṛtaṃ bhavati sarvatra nākṛtaṃ bhujyate kva cit<BR>
11,002.023d*0011_07	na hi jñānaviruddheṣu bahvapāyeṣu karmasu<BR>
11,002.023d*0011_08	mūlaghātiṣu sajjante buddhimanto bhavadvidhāḥ<BR>
11,003.001	dhṛtarāṣṭra uvāca<BR>
11,003.001a	subhāṣitair mahāprājña śoko 'yaṃ vigato mama<BR>
11,003.001c	bhuya eva tu vākyāni śrotum icchāmi tattvataḥ<BR>
11,003.002a	aniṣṭānāṃ ca saṃsargād iṣṭānāṃ ca vivarjanāt<BR>
11,003.002c	kathaṃ hi mānasair duḥkhaiḥ pramucyante 'tra paṇḍitāḥ<BR>
11,003.003	vidura uvāca<BR>
11,003.003a	yato yato mano duḥkhāt sukhād vāpi pramucyate<BR>
11,003.003c	tatas tataḥ śamaṃ labdhvā sugatiṃ vindate budhaḥ<BR>
11,003.004a	aśāśvatam idaṃ sarvaṃ cintyamānaṃ nararṣabha<BR>
11,003.004c	kadalīsaṃnibho lokaḥ sāro hy asya na vidyate<BR>
11,003.004d*0012_01	yadā prājñāś ca mūḍhāś ca dhanavanto 'tha nirdhanāḥ<BR>
11,003.004d*0012_02	sarve pitṛvaśaṃ prāpya svapanti vigatajvarāḥ<BR>
11,003.004d*0012_03	nirmāṃsair asthibhūyiṣṭhair gātraiḥ snāyunibandhanaiḥ<BR>
11,003.004d*0012_04	kiṃ viśeṣaṃ prapaśyanti tatra teṣāṃ pare janāḥ<BR>
11,003.004d*0012_05	yena pratyavagaccheyuḥ kularūpaviśeṣaṇam<BR>
11,003.004d*0012_06	kasmād anyonyam icchanti vipralabdhadhiyo narāḥ<BR>
11,003.005a	gṛhāṇy eva hi martyānām āhur dehāni paṇḍitāḥ<BR>
11,003.005c	kālena viniyujyante sattvam ekaṃ tu śobhanam<BR>
11,003.006a	yathā jīrṇam ajīrṇaṃ vā vastraṃ tyaktvā tu vai naraḥ<BR>
11,003.006c	anyad rocayate vastram evaṃ dehāḥ śarīriṇām<BR>
11,003.007a	vaicitravīrya vāsaṃ hi duḥkhaṃ vā yadi vā sukham<BR>
11,003.007c	prāpnuvantīha bhūtāni svakṛtenaiva karmaṇā<BR>
11,003.008a	karmaṇā prāpyate svargaṃ sukhaṃ duḥkhaṃ ca bhārata<BR>
11,003.008c	tato vahati taṃ bhāram avaśaḥ svavaśo 'pi vā<BR>
11,003.009a	yathā ca mṛnmayaṃ bhāṇḍaṃ cakrārūḍhaṃ vipadyate<BR>
11,003.009c	kiṃ cit prakriyamāṇaṃ vā kṛtamātram athāpi vā<BR>
11,003.010a	chinnaṃ vāpy avaropyantam avatīrṇam athāpi vā<BR>
11,003.010c	ārdraṃ vāpy atha vā śuṣkaṃ pacyamānam athāpi vā<BR>
11,003.011a	avatāryamāṇam āpākād uddhṛtaṃ vāpi bhārata<BR>
11,003.011c	atha vā paribhujyantam evaṃ dehāḥ śarīriṇām<BR>
11,003.012a	garbhastho vā prasūto vāpy atha vā divasāntaraḥ<BR>
11,003.012c	ardhamāsagato vāpi māsamātragato 'pi vā<BR>
11,003.013a	saṃvatsaragato vāpi dvisaṃvatsara eva vā<BR>
11,003.013c	yauvanastho 'pi madhyastho vṛddho vāpi vipadyate<BR>
11,003.014a	prākkarmabhis tu bhūtāni bhavanti na bhavanti ca<BR>
11,003.014c	evaṃ sāṃsiddhike loke kimartham anutapyase<BR>
11,003.015a	yathā ca salile rājan krīḍārtham anusaṃcaran<BR>
11,003.015c	unmajjec ca nimajjec ca kiṃ cit sattvaṃ narādhipa<BR>
11,003.016a	evaṃ saṃsāragahanād unmajjananimajjanāt<BR>
11,003.016c	karmabhogena badhyantaḥ kliśyante ye 'lpabuddhayaḥ<BR>
11,003.016d*0013_01	jñānayogena mahatā samuttīrṇā maharṣayaḥ<BR>
11,003.017a	ye tu prājñāḥ sthitāḥ satye saṃsārāntagaveṣiṇaḥ<BR>
11,003.017c	samāgamajñā bhūtānāṃ te yānti paramāṃ gatim<BR>
11,004.001	dhṛtarāṣṭra uvāca<BR>
11,004.001a	kathaṃ saṃsāragahanaṃ vijñeyaṃ vadatāṃ vara<BR>
11,004.001c	etad icchāmy ahaṃ śrotuṃ tattvam ākhyāhi pṛcchataḥ<BR>
11,004.002	vidura uvāca<BR>
11,004.002a	janmaprabhṛti bhūtānāṃ kriyāḥ sarvāḥ śṛṇu prabho<BR>
11,004.002c	pūrvam eveha kalale vasate kiṃ cid antaram<BR>
11,004.002d*0014_01	tatas tu vāyuvegena kalalaṃ kiṃ cid antaram<BR>
11,004.003a	tataḥ sa pañcame 'tīte māse māṃsaṃ prakalpayet<BR>
11,004.003c	tataḥ sarvāṅgasaṃpūrṇo garbho māse prajāyate<BR>
11,004.004a	amedhyamadhye vasati māṃsaśoṇitalepane<BR>
11,004.004c	tatas tu vāyuvegena ūrdhvapādo hy adhaḥśirāḥ<BR>
11,004.005a	yonidvāram upāgamya bahūn kleśān samṛcchati<BR>
11,004.005c	yonisaṃpīḍanāc caiva pūrvakarmabhir anvitaḥ<BR>
11,004.006a	tasmān muktaḥ sa saṃsārād anyān paśyaty upadravān<BR>
11,004.006c	grahās tam upasarpanti sārameyā ivāmiṣam<BR>
11,004.007a	tataḥ prāptottare kāle vyādhayaś cāpi taṃ tathā<BR>
11,004.007c	upasarpanti jīvantaṃ badhyamānaṃ svakarmabhiḥ<BR>
11,004.008a	baddham indriyapāśais taṃ saṅgasvādubhir āturam<BR>
11,004.008c	vyasanāny upavartante vividhāni narādhipa<BR>
11,004.008e	badhyamānaś ca tair bhūyo naiva tṛptim upaiti saḥ<BR>
11,004.008f*0015_01	tadā na vetti caivāyaṃ prakurvan sādhv asādhunī<BR>
11,004.008f*0016_01	tathaiva parirakṣyanti ye dhyānapariniṣṭhitāḥ<BR>
11,004.009a	ayaṃ na budhyate tāvad yamalokam athāgatam<BR>
11,004.009c	yamadūtair vikṛṣyaṃś ca mṛtyuṃ kālena gacchati<BR>
11,004.010a	vāgghīnasya ca yanmātram iṣṭāniṣṭaṃ kṛtaṃ mukhe<BR>
11,004.010c	bhūya evātmanātmānaṃ badhyamānam upekṣate<BR>
11,004.011a	aho vinikṛto loko lobhena ca vaśīkṛtaḥ<BR>
11,004.011c	lobhakrodhamadonmatto nātmānam avabudhyate<BR>
11,004.012a	kulīnatvena ramate duṣkulīnān vikutsayan<BR>
11,004.012c	dhanadarpeṇa dṛptaś ca daridrān parikutsayan<BR>
11,004.013a	mūrkhān iti parān āha nātmānaṃ samavekṣate<BR>
11,004.013c	śikṣāṃ kṣipati cānyeṣāṃ nātmānaṃ śāstum icchati<BR>
11,004.013d*0017_01	yadā prājñāś ca mūḍhāś ca dhanavanto 'tha nirdhanāḥ<BR>
11,004.013d*0017_02	kulīnāś cākulīnāś ca mānino 'thāpy amāninaḥ<BR>
11,004.013d*0017_03	sarve pitṛvanaṃ prāptāḥ svapanti vigatatvacaḥ<BR>
11,004.013d*0017_04	nirmāṃsair asthibhūyiṣṭhair gātraiḥ snāyunibandhanaiḥ<BR>
11,004.013d*0017_05	kiṃ viśeṣaṃ prapaśyanti tatra teṣāṃ pare janāḥ<BR>
11,004.013d*0017_06	yena pratyavagaccheyuḥ kularūpaviśeṣaṇam<BR>
11,004.013d*0017_07	yadā sarve samaṃ nyastāḥ svapanti dharaṇītale<BR>
11,004.013d*0017_08	kasmād anyonyam icchanti pralabdhum iha durbudhāḥ<BR>
11,004.013d*0017_09	pratyakṣaṃ ca parokṣaṃ ca yo niśamya śrutiṃ tv imām<BR>
11,004.014a	adhruve jīvaloke 'smin yo dharmam anupālayan<BR>
11,004.014c	janmaprabhṛti varteta prāpnuyāt paramāṃ gatim<BR>
11,004.015a	evaṃ sarvaṃ viditvā vai yas tattvam anuvartate<BR>
11,004.015c	sa pramokṣāya labhate panthānaṃ manujādhipa<BR>
11,005.001	dhṛtarāṣṭra uvāca<BR>
11,005.001a	yad idaṃ dharmagahanaṃ buddhyā samanugamyate<BR>
11,005.001c	etad vistaraśaḥ sarvaṃ buddhimārgaṃ praśaṃsa me<BR>
11,005.002	vidura uvāca<BR>
11,005.002a	atra te vartayiṣyāmi namaskṛtvā svayaṃbhuve<BR>
11,005.002c	yathā saṃsāragahanaṃ vadanti paramarṣayaḥ<BR>
11,005.003a	kaś cin mahati saṃsāre vartamāno dvijaḥ kila<BR>
11,005.003c	vanaṃ durgam anuprāpto mahat kravyādasaṃkulam<BR>
11,005.004a	siṃhavyāghragajākārair atighorair mahāśanaiḥ<BR>
11,005.004b*0018_01	piśitādair atibhayair mahogrākṛtibhis tathā<BR>
11,005.004c	samantāt saṃparikṣiptaṃ mṛtyor api bhayapradam<BR>
11,005.005a	tad asya dṛṣṭvā hṛdayam udvegam agamat param<BR>
11,005.005c	abhyucchrayaś ca romṇāṃ vai vikriyāś ca paraṃtapa<BR>
11,005.005d*0019_01	vepathuś cābhavad gātre romaharṣaś ca bhārata<BR>
11,005.006a	sa tad vanaṃ vyanusaran vipradhāvan itas tataḥ<BR>
11,005.006c	vīkṣamāṇo diśaḥ sarvāḥ śaraṇaṃ kva bhaved iti<BR>
11,005.007a	sa teṣāṃ chidram anvicchan pradruto bhayapīḍitaḥ<BR>
11,005.007c	na ca niryāti vai dūraṃ na ca tair viprayujyate<BR>
11,005.008a	athāpaśyad vanaṃ ghoraṃ samantād vāgurāvṛtam<BR>
11,005.008c	bāhubhyāṃ saṃpariṣvaktaṃ striyā paramaghorayā<BR>
11,005.009a	pañcaśīrṣadharair nāgaiḥ śailair iva samunnataiḥ<BR>
11,005.009c	nabhaḥspṛśair mahāvṛkṣaiḥ parikṣiptaṃ mahāvanam<BR>
11,005.010a	vanamadhye ca tatrābhūd udapānaḥ samāvṛtaḥ<BR>
11,005.010c	vallībhis tṛṇachannābhir gūḍhābhir abhisaṃvṛtaḥ<BR>
11,005.011a	papāta sa dvijas tatra nigūḍhe salilāśaye<BR>
11,005.011c	vilagnaś cābhavat tasmiṃl latāsaṃtānasaṃkaṭe<BR>
11,005.012a	panasasya yathā jātaṃ vṛntabaddhaṃ mahāphalam<BR>
11,005.012c	sa tathā lambate tatra ūrdhvapādo hy adhaḥśirāḥ<BR>
11,005.013a	atha tatrāpi cānyo 'sya bhūyo jāta upadravaḥ<BR>
11,005.013b*0020_01	tathā tatraiva cāyāto dantī daḷitaparvataḥ<BR>
11,005.013b*0021_01	kūpamadhye mahānāgam apaśyata mahābalam<BR>
11,005.013c	kūpavīnāhavelāyām apaśyata mahāgajam<BR>
11,005.014a	ṣaḍvaktraṃ kṛṣṇaśabalaṃ dviṣaṭkapadacāriṇam<BR>
11,005.014c	krameṇa parisarpantaṃ vallīvṛkṣasamāvṛtam<BR>
11,005.015a	tasya cāpi praśākhāsu vṛkṣaśākhāvalambinaḥ<BR>
11,005.015c	nānārūpā madhukarā ghorarūpā bhayāvahāḥ<BR>
11,005.015e	āsate madhu saṃbhṛtya pūrvam eva niketajāḥ<BR>
11,005.016a	bhūyo bhūyaḥ samīhante madhūni bharatarṣabha<BR>
11,005.016c	svādanīyāni bhūtānāṃ na yair bālo 'pi tṛpyate<BR>
11,005.017a	teṣāṃ madhūnāṃ bahudhā dhārā prasravate sadā<BR>
11,005.017c	tāṃ lambamānaḥ sa pumān dhārāṃ pibati sarvadā<BR>
11,005.017e	na cāsya tṛṣṇā viratā pibamānasya saṃkaṭe<BR>
11,005.018a	abhīpsati ca tāṃ nityam atṛptaḥ sa punaḥ punaḥ<BR>
11,005.018c	na cāsya jīvite rājan nirvedaḥ samajāyata<BR>
11,005.019a	tatraiva ca manuṣyasya jīvitāśā pratiṣṭhitā<BR>
11,005.019c	kṛṣṇāḥ śvetāś ca taṃ vṛkṣaṃ kuṭṭayanti sma mūṣakāḥ<BR>
11,005.020a	vyālaiś ca vanadurgānte striyā ca paramograyā<BR>
11,005.020c	kūpādhastāc ca nāgena vīnāhe kuñjareṇa ca<BR>
11,005.021a	vṛkṣaprapātāc ca bhayaṃ mūṣakebhyaś ca pañcamam<BR>
11,005.021c	madhulobhān madhukaraiḥ ṣaṣṭham āhur mahad bhayam<BR>
11,005.022a	evaṃ sa vasate tatra kṣiptaḥ saṃsārasāgare<BR>
11,005.022c	na caiva jīvitāśāyāṃ nirvedam upagacchati<BR>
11,006.001	dhṛtarāṣṭra uvāca<BR>
11,006.001a	aho khalu mahad duḥkhaṃ kṛcchravāsaṃ vasaty asau<BR>
11,006.001c	kathaṃ tasya ratis tatra tuṣṭir vā vadatāṃ vara<BR>
11,006.002a	sa deśaḥ kva nu yatrāsau vasate dharmasaṃkaṭe<BR>
11,006.002c	kathaṃ vā sa vimucyeta naras tasmān mahābhayāt<BR>
11,006.003a	etan me sarvam ācakṣva sādhu ceṣṭāmahe tathā<BR>
11,006.003c	kṛpā me mahatī jātā tasyābhyuddharaṇena hi<BR>
11,006.004	vidura uvāca<BR>
11,006.004a	upamānam idaṃ rājan mokṣavidbhir udāhṛtam<BR>
11,006.004c	sugatiṃ vindate yena paralokeṣu mānavaḥ<BR>
11,006.005a	yat tad ucyati kāntāraṃ mahat saṃsāra eva saḥ<BR>
11,006.005c	vanaṃ durgaṃ hi yat tv etat saṃsāragahanaṃ hi tat<BR>
11,006.006a	ye ca te kathitā vyālā vyādhayas te prakīrtitāḥ<BR>
11,006.006c	yā sā nārī bṛhatkāyā adhitiṣṭhati tatra vai<BR>
11,006.006e	tām āhus tu jarāṃ prājñā varṇarūpavināśinīm<BR>
11,006.007a	yas tatra kūpo nṛpate sa tu dehaḥ śarīriṇām<BR>
11,006.007c	yas tatra vasate 'dhastān mahāhiḥ kāla eva saḥ<BR>
11,006.007e	antakaḥ sarvabhūtānāṃ dehināṃ sarvahāry asau<BR>
11,006.008a	kūpamadhye ca yā jātā vallī yatra sa mānavaḥ<BR>
11,006.008c	pratāne lambate sā tu jīvitāśā śarīriṇām<BR>
11,006.009a	sa yas tu kūpavīnāhe taṃ vṛkṣaṃ parisarpati<BR>
11,006.009c	ṣaḍvaktraḥ kuñjaro rājan sa tu saṃvatsaraḥ smṛtaḥ<BR>
11,006.009e	mukhāni ṛtavo māsāḥ pādā dvādaśa kīrtitāḥ<BR>
11,006.010a	ye tu vṛkṣaṃ nikṛntanti mūṣakāḥ satatotthitāḥ<BR>
11,006.010c	rātryahāni tu tāny āhur bhūtānāṃ paricintakāḥ<BR>
11,006.010e	ye te madhukarās tatra kāmās te parikīrtitāḥ<BR>
11,006.011a	yās tu tā bahuśo dhārāḥ sravanti madhunisravam<BR>
11,006.011c	tāṃs tu kāmarasān vidyād yatra majjanti mānavāḥ<BR>
11,006.012a	evaṃ saṃsāracakrasya parivṛttiṃ sma ye viduḥ<BR>
11,006.012c	te vai saṃsāracakrasya pāśāṃś chindanti vai budhāḥ<BR>
11,006.012d*0022_01	śatāt sahasrāl lakṣād vā nirvedo yasya jāyate<BR>
11,006.012d*0022_02	mohayanti bhṛśaṃ kāmā mandānāṃ viṣayaiṣiṇām<BR>
11,007.001	dhṛtarāṣṭra uvāca<BR>
11,007.001a	aho 'bhihitam ākhyānaṃ bhavatā tattvadarśinā<BR>
11,007.001c	bhūya eva tu me harṣaḥ śrotuṃ vāgamṛtaṃ tava<BR>
11,007.002	vidura uvāca<BR>
11,007.002a	śṛṇu bhūyaḥ pravakṣyāmi mārgasyaitasya vistaram<BR>
11,007.002c	yac chrutvā vipramucyante saṃsārebhyo vicakṣaṇāḥ<BR>
11,007.003a	yathā tu puruṣo rājan dīrgham adhvānam āsthitaḥ<BR>
11,007.003c	kva cit kva cic chramāt sthātā kurute vāsam eva vā<BR>
11,007.004a	evaṃ saṃsāraparyāye garbhavāseṣu bhārata<BR>
11,007.004c	kurvanti durbudhā vāsaṃ mucyante tatra paṇḍitāḥ<BR>
11,007.005a	tasmād adhvānam evaitam āhuḥ śāstravido janāḥ<BR>
11,007.005c	yat tu saṃsāragahanaṃ vanam āhur manīṣiṇaḥ<BR>
11,007.006a	so 'yaṃ lokasamāvarto martyānāṃ bharatarṣabha<BR>
11,007.006c	carāṇāṃ sthāvarāṇāṃ ca gṛdhyet tatra na paṇḍitaḥ<BR>
11,007.007a	śārīrā mānasāś caiva martyānāṃ ye tu vyādhayaḥ<BR>
11,007.007c	pratyakṣāś ca parokṣāś ca te vyālāḥ kathitā budhaiḥ<BR>
11,007.008a	kliśyamānāś ca tair nityaṃ hanyamānāś ca bhārata<BR>
11,007.008c	svakarmabhir mahāvyālair nodvijanty alpabuddhayaḥ<BR>
11,007.009a	athāpi tair vimucyeta vyādhibhiḥ puruṣo nṛpa<BR>
11,007.009c	āvṛṇoty eva taṃ paścāj jarā rūpavināśinī<BR>
11,007.010a	śabdarūparasasparśair gandhaiś ca vividhair api<BR>
11,007.010c	majjamānaṃ mahāpaṅke nirālambe samantataḥ<BR>
11,007.011a	saṃvatsarartavo māsāḥ pakṣāhorātrasaṃdhayaḥ<BR>
11,007.011c	krameṇāsya pralumpanti rūpam āyus tathaiva ca<BR>
11,007.012a	ete kālasya nidhayo naitāñ jānanti durbudhāḥ<BR>
11,007.012c	atrābhilikhitāny āhuḥ sarvabhūtāni karmaṇā<BR>
11,007.013a	rathaṃ śarīraṃ bhūtānāṃ sattvam āhus tu sārathim<BR>
11,007.013c	indriyāṇi hayān āhuḥ karma buddhiś ca raśmayaḥ<BR>
11,007.014a	teṣāṃ hayānāṃ yo vegaṃ dhāvatām anudhāvati<BR>
11,007.014c	sa tu saṃsāracakre 'smiṃś cakravat parivartate<BR>
11,007.014d*0023_01	bhramamāṇā na muhyanti saṃsāre na bhramanti te<BR>
11,007.014d*0023_02	saṃsāre bhramatāṃ rājan duḥkham etad dhi jāyate<BR>
11,007.014d*0023_03	tasmād asya nivṛttyarthaṃ yatnam evācared budhaḥ<BR>
11,007.014d*0023_04	upekṣā nātra kartavyā śataśākhaḥ pravardhate<BR>
11,007.014d*0023_05	yatendriyo naro rājan krodhalobhanirākṛtaḥ<BR>
11,007.014d*0023_06	saṃtuṣṭaḥ satyavādī yaḥ sa śāntim adhigacchati<BR>
11,007.015a	yas tān yamayate buddhyā sa yantā na nivartate<BR>
11,007.015c	yāmyam āhū rathaṃ hy enaṃ muhyante yena durbudhāḥ<BR>
11,007.016a	sa caitat prāpnute rājan yat tvaṃ prāpto narādhipa<BR>
11,007.016c	rājyanāśaṃ suhṛnnāśaṃ sutanāśaṃ ca bhārata<BR>
11,007.017a	anutarṣulam evaitad duḥkhaṃ bhavati bhārata<BR>
11,007.017c	sādhuḥ paramaduḥkhānāṃ duḥkhabhaiṣajyam ācaret<BR>
11,007.017d*0024_01	jñānauṣadham avāpyeha dūrapāraṃ mahauṣadham<BR>
11,007.017d*0024_02	chindyād duḥkhamahāvyādhiṃ naraḥ saṃyatamānasaḥ<BR>
11,007.018a	na vikramo na cāpy artho na mitraṃ na suhṛjjanaḥ<BR>
11,007.018c	tathonmocayate duḥkhād yathātmā sthirasaṃyamaḥ<BR>
11,007.018d*0025_01	tathātmamātṛputrādir na duḥkhāni vyapohati<BR>
11,007.019a	tasmān maitraṃ samāsthāya śīlam āpadya bhārata<BR>
11,007.019c	damas tyāgo 'pramādaś ca te trayo brahmaṇo hayāḥ<BR>
11,007.020a	śīlaraśmisamāyukte sthito yo mānase rathe<BR>
11,007.020c	tyaktvā mṛtyubhayaṃ rājan brahmalokaṃ sa gacchati<BR>
11,007.020d*0026_01	abhayaṃ sarvabhūtebhyo yo dadāti mahīpate<BR>
11,007.020d*0026_02	sa gacchati paraṃ sthānaṃ viṣṇoḥ padam anāmayam<BR>
11,007.020d*0026_03	na tat kratusahasreṇa nopavāsaiś ca nityaśaḥ<BR>
11,007.020d*0026_04	abhayasya ca dānena yat phalaṃ prāpnuyān naraḥ<BR>
11,007.020d*0026_05	na hy ātmanaḥ priyataraṃ kiṃ cid bhūteṣu niścitam<BR>
11,007.020d*0026_06	aniṣṭaṃ sarvabhūtānāṃ maraṇaṃ nāma bhārata<BR>
11,007.020d*0026_07	tasmāt sarveṣu bhūteṣu dayā kāryā vipaścitā<BR>
11,007.020d*0026_08	nānāmohasamāyuktā buddhijālena saṃvṛtāḥ<BR>
11,007.020d*0026_09	asūkṣmadṛṣṭayo mandā bhrāmyante tatra tatra ha<BR>
11,007.020d*0026_10	susūkṣmadṛṣṭayo dhīrā vrajanti brahma śāśvatam<BR>
11,007.020d*0027_01	evaṃ jñātvā mahāprājña sa teṣām aurdhvadaihikam<BR>
11,007.020d*0027_02	kartum arhasi tenaiva phalaṃ prāpsyasi vai sukham<BR>
11,008.001	vaiśaṃpāyana uvāca<BR>
11,008.001a	vidurasya tu tad vākyaṃ niśamya kurusattamaḥ<BR>
11,008.001c	putraśokābhisaṃtaptaḥ papāta bhuvi mūrchitaḥ<BR>
11,008.002a	taṃ tathā patitaṃ bhūmau niḥsaṃjñaṃ prekṣya bāndhavāḥ<BR>
11,008.002c	kṛṣṇadvaipāyanaś caiva kṣattā ca viduras tathā<BR>
11,008.003a	saṃjayaḥ suhṛdaś cānye dvāḥsthā ye cāsya saṃmatāḥ<BR>
11,008.003c	jalena sukhaśītena tālavṛntaiś ca bhārata<BR>
11,008.004a	paspṛśuś ca karair gātraṃ vījamānāś ca yatnataḥ<BR>
11,008.004c	anvāsan suciraṃ kālaṃ dhṛtarāṣṭraṃ tathāgatam<BR>
11,008.005a	atha dīrghasya kālasya labdhasaṃjño mahīpatiḥ<BR>
11,008.005c	vilalāpa ciraṃ kālaṃ putrādhibhir abhiplutaḥ<BR>
11,008.006a	dhig astu khalu mānuṣyaṃ mānuṣye ca parigraham<BR>
11,008.006c	yatomūlāni duḥkhāni saṃbhavanti muhur muhuḥ<BR>
11,008.007a	putranāśe 'rthanāśe ca jñātisaṃbandhinām api<BR>
11,008.007c	prāpyate sumahad duḥkhaṃ viṣāgnipratimaṃ vibho<BR>
11,008.008a	yena dahyanti gātrāṇi yena prajñā vinaśyati<BR>
11,008.008c	yenābhibhūtaḥ puruṣo maraṇaṃ bahu manyate<BR>
11,008.009a	tad idaṃ vyasanaṃ prāptaṃ mayā bhāgyaviparyayāt<BR>
11,008.009b*0028_01	tasyāntaṃ nādhigacchāmi ṛte prāṇaviparyayāt<BR>
11,008.009c	tac caivāhaṃ kariṣyāmi adyaiva dvijasattama<BR>
11,008.010a	ity uktvā tu mahātmānaṃ pitaraṃ brahmavittamam<BR>
11,008.010c	dhṛtarāṣṭro 'bhavan mūḍhaḥ śokaṃ ca paramaṃ gataḥ<BR>
11,008.010e	abhūc ca tūṣṇīṃ rājāsau dhyāyamāno mahīpate<BR>
11,008.011a	tasya tad vacanaṃ śrutvā kṛṣṇadvaipāyanaḥ prabhuḥ<BR>
11,008.011c	putraśokābhisaṃtaptaṃ putraṃ vacanam abravīt<BR>
11,008.012a	dhṛtarāṣṭra mahābāho yat tvāṃ vakṣyāmi tac chṛṇu<BR>
11,008.012c	śrutavān asi medhāvī dharmārthakuśalas tathā<BR>
11,008.013a	na te 'sty aviditaṃ kiṃ cid veditavyaṃ paraṃtapa<BR>
11,008.013c	anityatāṃ hi martyānāṃ vijānāsi na saṃśayaḥ<BR>
11,008.014a	adhruve jīvaloke ca sthāne vāśāśvate sati<BR>
11,008.014c	jīvite maraṇānte ca kasmāc chocasi bhārata<BR>
11,008.015a	pratyakṣaṃ tava rājendra vairasyāsya samudbhavaḥ<BR>
11,008.015c	putraṃ te kāraṇaṃ kṛtvā kālayogena kāritaḥ<BR>
11,008.016a	avaśyaṃ bhavitavye ca kurūṇāṃ vaiśase nṛpa<BR>
11,008.016c	kasmāc chocasi tāñ śūrān gatān paramikāṃ gatim<BR>
11,008.017a	jānatā ca mahābāho vidureṇa mahātmanā<BR>
11,008.017c	yatitaṃ sarvayatnena śamaṃ prati janeśvara<BR>
11,008.018a	na ca daivakṛto mārgaḥ śakyo bhūtena kena cit<BR>
11,008.018c	ghaṭatāpi ciraṃ kālaṃ niyantum iti me matiḥ<BR>
11,008.019a	devatānāṃ hi yat kāryaṃ mayā pratyakṣataḥ śrutam<BR>
11,008.019c	tat te 'haṃ saṃpravakṣyāmi kathaṃ sthairyaṃ bhavet tava<BR>
11,008.020a	purāhaṃ tvarito yātaḥ sabhām aindrīṃ jitaklamaḥ<BR>
11,008.020c	apaśyaṃ tatra ca tadā samavetān divaukasaḥ<BR>
11,008.020e	nāradapramukhāṃś cāpi sarvān devaṛṣīṃs tathā<BR>
11,008.021a	tatra cāpi mayā dṛṣṭā pṛthivī pṛthivīpate<BR>
11,008.021c	kāryārtham upasaṃprāptā devatānāṃ samīpataḥ<BR>
11,008.022a	upagamya tadā dhātrī devān āha samāgatān<BR>
11,008.022c	yat kāryaṃ mama yuṣmābhir brahmaṇaḥ sadane tadā<BR>
11,008.022e	pratijñātaṃ mahābhāgās tac chīghraṃ saṃvidhīyatām<BR>
11,008.023a	tasyās tad vacanaṃ śrutvā viṣṇur lokanamaskṛtaḥ<BR>
11,008.023c	uvāca prahasan vākyaṃ pṛthivīṃ devasaṃsadi<BR>
11,008.024a	dhṛtarāṣṭrasya putrāṇāṃ yas tu jyeṣṭhaḥ śatasya vai<BR>
11,008.024c	duryodhana iti khyātaḥ sa te kāryaṃ kariṣyati<BR>
11,008.024e	taṃ ca prāpya mahīpālaṃ kṛtakṛtyā bhaviṣyasi<BR>
11,008.025a	tasyārthe pṛthivīpālāḥ kurukṣetre samāgatāḥ<BR>
11,008.025c	anyonyaṃ ghātayiṣyanti dṛḍhaiḥ śastraiḥ prahāriṇaḥ<BR>
11,008.026a	tatas te bhavitā devi bhārasya yudhi nāśanam<BR>
11,008.026c	gaccha śīghraṃ svakaṃ sthānaṃ lokān dhāraya śobhane<BR>
11,008.027a	sa eṣa te suto rājaṃl lokasaṃhārakāraṇāt<BR>
11,008.027c	kaler aṃśaḥ samutpanno gāndhāryā jaṭhare nṛpa<BR>
11,008.028a	amarṣī capalaś cāpi krodhano duṣprasādhanaḥ<BR>
11,008.028c	daivayogāt samutpannā bhrātaraś cāsya tādṛśāḥ<BR>
11,008.029*0030_01	nārāyaṇaṃ namaskṛtya naraṃ caiva narottamam<BR>
11,008.029*0030_02	devīṃ sarasvatīṃ vyāsaṃ tato jayam udīrayet<BR>
11,008.029a	śakunir mātulaś caiva karṇaś ca paramaḥ sakhā<BR>
11,008.029c	samutpannā vināśārthaṃ pṛthivyāṃ sahitā nṛpāḥ<BR>
11,008.029d*0029_01	yādṛśo jāyate rājā tādṛśo 'sya jano bhavet<BR>
11,008.029d*0029_02	adharmo dharmatāṃ yāti svāmī ced dhārmiko bhavet<BR>
11,008.029d*0029_03	svāmino guṇadoṣābhyāṃ bhṛtyāḥ syur nātra saṃśayaḥ<BR>
11,008.029d*0029_04	duṣṭaṃ rājānam āsādya gatās te tanayā nṛpa<BR>
11,008.029e	etam arthaṃ mahābāho nārado veda tattvataḥ<BR>
11,008.030a	ātmāparādhāt putrās te vinaṣṭāḥ pṛthivīpate<BR>
11,008.030c	mā tāñ śocasva rājendra na hi śoke 'sti kāraṇam<BR>
11,008.031a	na hi te pāṇḍavāḥ svalpam aparādhyanti bhārata<BR>
11,008.031c	putrās tava durātmāno yair iyaṃ ghātitā mahī<BR>
11,008.032a	nāradena ca bhadraṃ te pūrvam eva na saṃśayaḥ<BR>
11,008.032c	yudhiṣṭhirasya samitau rājasūye niveditam<BR>
11,008.033a	pāṇḍavāḥ kauravāś caiva samāsādya parasparam<BR>
11,008.033c	na bhaviṣyanti kaunteya yat te kṛtyaṃ tad ācara<BR>
11,008.034a	nāradasya vacaḥ śrutvā tadāśocanta pāṇḍavāḥ<BR>
11,008.034c	etat te sarvam ākhyātaṃ devaguhyaṃ sanātanam<BR>
11,008.035a	kathaṃ te śokanāśaḥ syāt prāṇeṣu ca dayā prabho<BR>
11,008.035c	snehaś ca pāṇḍuputreṣu jñātvā daivakṛtaṃ vidhim<BR>
11,008.036a	eṣa cārtho mahābāho pūrvam eva mayā śrutaḥ<BR>
11,008.036c	kathito dharmarājasya rājasūye kratūttame<BR>
11,008.037a	yatitaṃ dharmaputreṇa mayā guhye nivedite<BR>
11,008.037c	avigrahe kauravāṇāṃ daivaṃ tu balavattaram<BR>
11,008.038a	anatikramaṇīyo hi vidhī rājan kathaṃ cana<BR>
11,008.038c	kṛtāntasya hi bhūtena sthāvareṇa trasena ca<BR>
11,008.039a	bhavān karmaparo yatra buddhiśreṣṭhaś ca bhārata<BR>
11,008.039c	muhyate prāṇināṃ jñātvā gatiṃ cāgatim eva ca<BR>
11,008.040a	tvāṃ tu śokena saṃtaptaṃ muhyamānaṃ muhur muhuḥ<BR>
11,008.040c	jñātvā yudhiṣṭhiro rājā prāṇān api parityajet<BR>
11,008.041a	kṛpālur nityaśo vīras tiryagyonigateṣv api<BR>
11,008.041c	sa kathaṃ tvayi rājendra kṛpāṃ vai na kariṣyati<BR>
11,008.042a	mama caiva niyogena vidheś cāpy anivartanāt<BR>
11,008.042c	pāṇḍavānāṃ ca kāruṇyāt prāṇān dhāraya bhārata<BR>
11,008.043a	evaṃ te vartamānasya loke kīrtir bhaviṣyati<BR>
11,008.043c	dharmaś ca sumahāṃs tāta taptaṃ syāc ca tapaś cirāt<BR>
11,008.044a	putraśokasamutpannaṃ hutāśaṃ jvalitaṃ yathā<BR>
11,008.044c	prajñāmbhasā mahārāja nirvāpaya sadā sadā<BR>
11,008.045a	etac chrutvā tu vacanaṃ vyāsasyāmitatejasaḥ<BR>
11,008.045c	muhūrtaṃ samanudhyāya dhṛtarāṣṭro 'bhyabhāṣata<BR>
11,008.046a	mahatā śokajālena praṇunno 'smi dvijottama<BR>
11,008.046c	nātmānam avabudhyāmi muhyamāno muhur muhuḥ<BR>
11,008.047a	idaṃ tu vacanaṃ śrutvā tava daivaniyogajam<BR>
11,008.047c	dhārayiṣyāmy ahaṃ prāṇān yatiṣye ca naśocitum<BR>
11,008.048a	etac chrutvā tu vacanaṃ vyāsaḥ satyavatīsutaḥ<BR>
11,008.048c	dhṛtarāṣṭrasya rājendra tatraivāntaradhīyata<BR>
11,009.001	janamejaya uvāca<BR>
11,009.001a	gate bhagavati vyāse dhṛtarāṣṭro mahīpatiḥ<BR>
11,009.001c	kim aceṣṭata viprarṣe tan me vyākhyātum arhasi<BR>
11,009.001d@001_0001	tathaiva kauravo rājā dharmaputro mahāmanāḥ<BR>
11,009.001d@001_0002	kṛpaprabhṛtayaś caiva kim akurvata te trayaḥ<BR>
11,009.001d@001_0003	aśvatthāmnaḥ śrutaṃ karma śāpaś cānyonyakāritaḥ<BR>
11,009.001d@001_0004	vaiśaṃpāyana uvāca<BR>
11,009.001d@001_0004	vṛttāntam uttaraṃ brūhi yad abhāṣata saṃjayaḥ<BR>
11,009.001d@001_0005	hate duryodhane caiva hate sainye ca sarvaśaḥ<BR>
11,009.001d@001_0006	saṃjaya uvāca<BR>
11,009.001d@001_0006	saṃjayo vigataprajño dhṛtarāṣṭram upasthitaḥ<BR>
11,009.001d@001_0007	āgamya nānādeśebhyo nānājanapadeśvarāḥ<BR>
11,009.001d@001_0008	pitṛlokaṃ gatā rājan sarve tava sutaiḥ saha<BR>
11,009.001d@001_0009	yācyamānena satataṃ tava putreṇa bhārata<BR>
11,009.001d@001_0010	ghātitā pṛthivī sarvā vairasyāntaṃ vidhitsatā<BR>
11,009.001d@001_0011	putrāṇām atha pautrāṇāṃ pitṝṇāṃ ca mahīpate<BR>
11,009.001d@001_0012	ānupūrvyeṇa sarveṣāṃ pretakāryāṇi kāraya<BR>
11,009.001d@001_0012	vaiśaṃpāyana uvāca<BR>
11,009.001d@001_0013	tac chrutvā vacanaṃ ghoraṃ saṃjayasya mahīpatiḥ<BR>
11,009.001d@001_0014	gatāsur iva niśceṣṭo nyapatat pṛthivītale<BR>
11,009.001d@001_0015	taṃ śayānam upāgamya pṛthivyāṃ pṛthivīpatim<BR>
11,009.001d@001_0016	viduraḥ sarvadharmajña idaṃ vacanam abravīt<BR>
11,009.001d@001_0017	uttiṣṭha rājan kiṃ śeṣe mā śuco bharatarṣabha<BR>
11,009.001d@001_0018	eṣā vai sarvasattvānāṃ lokeśvara parā gatiḥ<BR>
11,009.001d@001_0019	abhāvādīni bhūtāni bhāvamadhyāni bhārata<BR>
11,009.001d@001_0020	abhāvanidhanāny eva tatra kā paridevanā<BR>
11,009.001d@001_0021	na śocan mṛtam anveti na śocan mriyate naraḥ<BR>
11,009.001d@001_0022	evaṃ sāṃsiddhike loke kimartham anuśocasi<BR>
11,009.001d@001_0023	ayudhyamāno mriyate yudhyamānaś ca jīvati<BR>
11,009.001d@001_0024	kālaṃ prāpya mahārāja na kaś cid ativartate<BR>
11,009.001d@001_0025	kālaḥ karṣati bhūtāni sarvāṇi vividhāny uta<BR>
11,009.001d@001_0026	na kālasya priyaḥ kaś cin na dveṣyaḥ kurusattama<BR>
11,009.001d@001_0027	yathā vāyus tṛṇāgrāṇi saṃvartayati sarvataḥ<BR>
11,009.001d@001_0028	tathā kālavaśaṃ yānti bhūtāni bharatarṣabha<BR>
11,009.001d@001_0029	ekasārthaprayātānāṃ sarveṣāṃ tatra gāminām<BR>
11,009.001d@001_0030	yasya kālaḥ prayāty agre tatra kā paridevanā<BR>
11,009.001d@001_0031	yāṃś cāpi nihatān yuddhe rājaṃs tvam anuśocasi<BR>
11,009.001d@001_0032	aśocyā hi mahātmānaḥ sarve te tridivaṃ gatāḥ<BR>
11,009.001d@001_0033	na yajñair dakṣiṇāvadbhir na tapobhir na vidyayā<BR>
11,009.001d@001_0034	tathā svargam upāyānti yathā śūrās tanutyajaḥ<BR>
11,009.001d@001_0035	sarve vedavidaḥ śūrāḥ sarve ca caritavratāḥ<BR>
11,009.001d@001_0036	sarve cābhimukhāḥ kṣīṇās tatra kā paridevanā<BR>
11,009.001d@001_0037	śarīrāgniṣu śūrāṇāṃ juhuvus te śarāhutīḥ<BR>
11,009.001d@001_0038	hūyamānāñ śarāṃś caiva sehur uttamapūruṣāḥ<BR>
11,009.001d@001_0039	evaṃ rājaṃs tavācakṣe svargyaṃ panthānam uttamam<BR>
11,009.001d@001_0040	na yuddhād adhikaṃ kiṃ cit kṣatriyasyeha vidyate<BR>
11,009.001d@001_0041	kṣatriyās te mahātmānaḥ śūrāḥ samitiśobhanāḥ<BR>
11,009.001d@001_0042	āśiṣaṃ paramāṃ prāptā na śocyāḥ sarva eva hi<BR>
11,009.001d@001_0043	ātmanātmānam āśvāsya mā śucaḥ puruṣarṣabha<BR>
11,009.001d@001_0044	nādya śokābhibhūtas tvaṃ kāryam utsraṣṭum arhasi<BR>
11,009.002	vaiśaṃpāyana uvāca<BR>
11,009.002a	etac chrutvā naraśreṣṭha ciraṃ dhyātvā tv acetanaḥ<BR>
11,009.002c	saṃjayaṃ yojayety uktvā viduraṃ pratyabhāṣata<BR>
11,009.002d*0031_01	vidurasya tu tad vākyaṃ śrutvā tu puruṣarṣabhaḥ<BR>
11,009.002d*0031_02	yujyatāṃ yānam ity uktvā punar vacanam abravīt<BR>
11,009.003a	kṣipram ānaya gāndhārīṃ sarvāś ca bharatastriyaḥ<BR>
11,009.003c	vadhūṃ kuntīm upādāya yāś cānyās tatra yoṣitaḥ<BR>
11,009.004a	evam uktvā sa dharmātmā viduraṃ dharmavittamam<BR>
11,009.004c	śokaviprahatajñāno yānam evānvapadyata<BR>
11,009.005a	gāndhārī caiva śokārtā bhartur vacanacoditā<BR>
11,009.005c	saha kuntyā yato rājā saha strībhir upādravat<BR>
11,009.006a	tāḥ samāsādya rājānaṃ bhṛśaṃ śokasamanvitāḥ<BR>
11,009.006c	āmantryānyonyam īyuḥ sma bhṛśam uccukruśus tataḥ<BR>
11,009.007a	tāḥ samāśvāsayat kṣattā tābhyaś cārtataraḥ svayam<BR>
11,009.007c	aśrukaṇṭhīḥ samāropya tato 'sau niryayau purāt<BR>
11,009.008a	tataḥ praṇādaḥ saṃjajñe sarveṣu kuruveśmasu<BR>
11,009.008c	ākumāraṃ puraṃ sarvam abhavac chokakarśitam<BR>
11,009.009a	adṛṣṭapūrvā yā nāryaḥ purā devagaṇair api<BR>
11,009.009c	pṛthagjanena dṛśyanta tās tadā nihateśvarāḥ<BR>
11,009.010a	prakīrya keśān suśubhān bhūṣaṇāny avamucya ca<BR>
11,009.010c	ekavastradharā nāryaḥ paripetur anāthavat<BR>
11,009.011a	śvetaparvatarūpebhyo gṛhebhyas tās tv apākraman<BR>
11,009.011c	guhābhya iva śailānāṃ pṛṣatyo hatayūthapāḥ<BR>
11,009.012a	tāny udīrṇāni nārīṇāṃ tadā vṛndāny anekaśaḥ<BR>
11,009.012c	śokārtāny adravan rājan kiśorīṇām ivāṅgane<BR>
11,009.013a	pragṛhya bāhūn krośantyaḥ putrān bhrātṝn pitṝn api<BR>
11,009.013c	darśayantīva tā ha sma yugānte lokasaṃkṣayam<BR>
11,009.014a	vilapantyo rudantyaś ca dhāvamānās tatas tataḥ<BR>
11,009.014c	śokenābhyāhatajñānāḥ kartavyaṃ na prajajñire<BR>
11,009.015a	vrīḍāṃ jagmuḥ purā yāḥ sma sakhīnām api yoṣitaḥ<BR>
11,009.015c	tā ekavastrā nirlajjāḥ śvaśrūṇāṃ purato 'bhavan<BR>
11,009.016a	parasparaṃ susūkṣmeṣu śokeṣv āśvāsayan sma yāḥ<BR>
11,009.016c	tāḥ śokavihvalā rājann upaikṣanta parasparam<BR>
11,009.017a	tābhiḥ parivṛto rājā rudatībhiḥ sahasraśaḥ<BR>
11,009.017c	niryayau nagarād dīnas tūrṇam āyodhanaṃ prati<BR>
11,009.018a	śilpino vaṇijo vaiśyāḥ sarvakarmopajīvinaḥ<BR>
11,009.018c	te pārthivaṃ puraskṛtya niryayur nagarād bahiḥ<BR>
11,009.019a	tāsāṃ vikrośamānānām ārtānāṃ kurusaṃkṣaye<BR>
11,009.019c	prādurāsīn mahāñ śabdo vyathayan bhuvanāny uta<BR>
11,009.020a	yugāntakāle saṃprāpte bhūtānāṃ dahyatām iva<BR>
11,009.020c	abhāvaḥ syād ayaṃ prāpta iti bhūtāni menire<BR>
11,009.021a	bhṛśam udvignamanasas te paurāḥ kurusaṃkṣaye<BR>
11,009.021c	prākrośanta mahārāja svanuraktās tadā bhṛśam<BR>
11,010.001	vaiśaṃpāyana uvāca<BR>
11,010.001a	krośamātraṃ tato gatvā dadṛśus tān mahārathān<BR>
11,010.001c	śāradvataṃ kṛpaṃ drauṇiṃ kṛtavarmāṇam eva ca<BR>
11,010.002a	te tu dṛṣṭvaiva rājānaṃ prajñācakṣuṣam īśvaram<BR>
11,010.002c	aśrukaṇṭhā viniḥśvasya rudantam idam abruvan<BR>
11,010.003a	putras tava mahārāja kṛtvā karma suduṣkaram<BR>
11,010.003c	gataḥ sānucaro rājañ śakralokaṃ mahīpatiḥ<BR>
11,010.004a	duryodhanabalān muktā vayam eva trayo rathāḥ<BR>
11,010.004c	sarvam anyat parikṣīṇaṃ sainyaṃ te bharatarṣabha<BR>
11,010.005a	ity evam uktvā rājānaṃ kṛpaḥ śāradvatas tadā<BR>
11,010.005c	gāndhārīṃ putraśokārtām idaṃ vacanam abravīt<BR>
11,010.006a	abhītā yudhyamānās te ghnantaḥ śatrugaṇān bahūn<BR>
11,010.006c	vīrakarmāṇi kurvāṇāḥ putrās te nidhanaṃ gatāḥ<BR>
11,010.007a	dhruvaṃ saṃprāpya lokāṃs te nirmalāñ śastranirjitān<BR>
11,010.007c	bhāsvaraṃ deham āsthāya viharanty amarā iva<BR>
11,010.007d*0032_01	sarve hy abhimukhāḥ śūrā yudhyamānā hatāribhiḥ<BR>
11,010.008a	na hi kaś cid dhi śūrāṇāṃ yudhyamānaḥ parāṅmukhaḥ<BR>
11,010.008c	śastreṇa nidhanaṃ prāpto na ca kaś cit kṛtāñjaliḥ<BR>
11,010.009a	etāṃ tāṃ kṣatriyasyāhuḥ purāṇāṃ paramāṃ gatim<BR>
11,010.009c	śastreṇa nidhanaṃ saṃkhye tān na śocitum arhasi<BR>
11,010.010a	na cāpi śatravas teṣām ṛdhyante rājñi pāṇḍavāḥ<BR>
11,010.010c	śṛṇu yat kṛtam asmābhir aśvatthāmapurogamaiḥ<BR>
11,010.011a	adharmeṇa hataṃ śrutvā bhīmasenena te sutam<BR>
11,010.011c	suptaṃ śibiram āviśya pāṇḍūnāṃ kadanaṃ kṛtam<BR>
11,010.012a	pāñcālā nihatāḥ sarve dhṛṣṭadyumnapurogamāḥ<BR>
11,010.012c	drupadasyātmajāś caiva draupadeyāś ca pātitāḥ<BR>
11,010.013a	tathā viśasanaṃ kṛtvā putraśatrugaṇasya te<BR>
11,010.013c	prādravāma raṇe sthātuṃ na hi śakyāmahe trayaḥ<BR>
11,010.014a	te hi śūrā maheṣvāsāḥ kṣipram eṣyanti pāṇḍavāḥ<BR>
11,010.014c	amarṣavaśam āpannā vairaṃ pratijihīrṣavaḥ<BR>
11,010.015a	nihatān ātmajāñ śrutvā pramattān puruṣarṣabhāḥ<BR>
11,010.015c	ninīṣantaḥ padaṃ śūrāḥ kṣipram eva yaśasvini<BR>
11,010.016a	pāṇḍūnāṃ kilbiṣaṃ kṛtvā saṃsthātuṃ notsahāmahe<BR>
11,010.016c	anujānīhi no rājñi mā ca śoke manaḥ kṛthāḥ<BR>
11,010.017a	rājaṃs tvam anujānīhi dhairyam ātiṣṭha cottamam<BR>
11,010.017c	niṣṭhāntaṃ paśya cāpi tvaṃ kṣatradharmaṃ ca kevalam<BR>
11,010.018a	ity evam uktvā rājānaṃ kṛtvā cābhipradakṣiṇam<BR>
11,010.018c	kṛpaś ca kṛtavarmā ca droṇaputraś ca bhārata<BR>
11,010.019a	avekṣamāṇā rājānaṃ dhṛtarāṣṭraṃ manīṣiṇam<BR>
11,010.019c	gaṅgām anu mahātmānas tūrṇam aśvān acodayan<BR>
11,010.020a	apakramya tu te rājan sarva eva mahārathāḥ<BR>
11,010.020c	āmantryānyonyam udvignās tridhā te prayayus tataḥ<BR>
11,010.021a	jagāma hāstinapuraṃ kṛpaḥ śāradvatas tadā<BR>
11,010.021c	svam eva rāṣṭraṃ hārdikyo drauṇir vyāsāśramaṃ yayau<BR>
11,010.022a	evaṃ te prayayur vīrā vīkṣamāṇāḥ parasparam<BR>
11,010.022c	bhayārtāḥ pāṇḍuputrāṇām āgaskṛtvā mahātmanām<BR>
11,010.023a	sametya vīrā rājānaṃ tadā tv anudite ravau<BR>
11,010.023c	viprajagmur mahārāja yathecchakam ariṃdamāḥ<BR>
11,010.023d*0033_01	samāsādyātha vai drauṇiṃ pāṇḍuputrā mahārathāḥ<BR>
11,010.023d*0033_02	vyajayanta raṇe rājan vikramya tadanantaram<BR>
11,011.001	vaiśaṃpāyana uvāca<BR>
11,011.001a	hateṣu sarvasainyeṣu dharmarājo yudhiṣṭhiraḥ<BR>
11,011.001c	śuśruve pitaraṃ vṛddhaṃ niryātaṃ gajasāhvayāt<BR>
11,011.002a	so 'bhyayāt putraśokārtaḥ putraśokapariplutam<BR>
11,011.002c	śocamāno mahārāja bhrātṛbhiḥ sahitas tadā<BR>
11,011.003a	anvīyamāno vīreṇa dāśārheṇa mahātmanā<BR>
11,011.003c	yuyudhānena ca tathā tathaiva ca yuyutsunā<BR>
11,011.004a	tam anvagāt suduḥkhārtā draupadī śokakarśitā<BR>
11,011.004c	saha pāñcālayoṣidbhir yās tatrāsan samāgatāḥ<BR>
11,011.005a	sa gaṅgām anu vṛndāni strīṇāṃ bharatasattama<BR>
11,011.005c	kurarīṇām ivārtānāṃ krośantīnāṃ dadarśa ha<BR>
11,011.006a	tābhiḥ parivṛto rājā rudatībhiḥ sahasraśaḥ<BR>
11,011.006c	ūrdhvabāhubhir ārtābhir bruvatībhiḥ priyāpriye<BR>
11,011.007a	kva nu dharmajñatā rājñaḥ kva nu sādyānṛśaṃsatā<BR>
11,011.007c	yadāvadhīt pitṝn bhrātṝn gurūn putrān sakhīn api<BR>
11,011.008a	ghātayitvā kathaṃ droṇaṃ bhīṣmaṃ cāpi pitāmaham<BR>
11,011.008c	manas te 'bhūn mahābāho hatvā cāpi jayadratham<BR>
11,011.009a	kiṃ nu rājyena te kāryaṃ pitṝn bhrātṝn apaśyataḥ<BR>
11,011.009c	abhimanyuṃ ca durdharṣaṃ draupadeyāṃś ca bhārata<BR>
11,011.010a	atītya tā mahābāhuḥ krośantīḥ kurarīr iva<BR>
11,011.010c	vavande pitaraṃ jyeṣṭhaṃ dharmarājo yudhiṣṭhiraḥ<BR>
11,011.011a	tato 'bhivādya pitaraṃ dharmeṇāmitrakarśanāḥ<BR>
11,011.011c	nyavedayanta nāmāni pāṇḍavās te 'pi sarvaśaḥ<BR>
11,011.012a	tam ātmajāntakaraṇaṃ pitā putravadhārditaḥ<BR>
11,011.012c	aprīyamāṇaḥ śokārtaḥ pāṇḍavaṃ pariṣasvaje<BR>
11,011.013a	dharmarājaṃ pariṣvajya sāntvayitvā ca bhārata<BR>
11,011.013c	duṣṭātmā bhīmam anvaicchad didhakṣur iva pāvakaḥ<BR>
11,011.014a	sa kopapāvakas tasya śokavāyusamīritaḥ<BR>
11,011.014c	bhīmasenamayaṃ dāvaṃ didhakṣur iva dṛśyate<BR>
11,011.015a	tasya saṃkalpam ājñāya bhīmaṃ praty aśubhaṃ hariḥ<BR>
11,011.015b*0034_01	pūrvam ānāyitā rājan kṛṣṇenākliṣṭakarmaṇā<BR>
11,011.015b*0034_02	duryodhanena yā pūrvaṃ kāritā pratimāyasī<BR>
11,011.015b*0034_03	yogyābhūmau śramārthāya bhīmam uddiśya cetasā<BR>
11,011.015c	bhīmam ākṣipya pāṇibhyāṃ pradadau bhīmam āyasam<BR>
11,011.016a	prāg eva tu mahābuddhir buddhvā tasyeṅgitaṃ hariḥ<BR>
11,011.016c	saṃvidhānaṃ mahāprājñas tatra cakre janārdanaḥ<BR>
11,011.017a	taṃ tu gṛhyaiva pāṇibhyāṃ bhīmasenam ayasmayam<BR>
11,011.017c	babhañja balavān rājā manyamāno vṛkodaram<BR>
11,011.018a	nāgāyutabalaprāṇaḥ sa rājā bhīmam āyasam<BR>
11,011.018c	bhaṅktvā vimathitoraskaḥ susrāva rudhiraṃ mukhāt<BR>
11,011.019a	tataḥ papāta medinyāṃ tathaiva rudhirokṣitaḥ<BR>
11,011.019c	prapuṣpitāgraśikharaḥ pārijāta iva drumaḥ<BR>
11,011.020a	paryagṛhṇata taṃ vidvān sūto gāvalgaṇis tadā<BR>
11,011.020c	maivam ity abravīc cainaṃ śamayan sāntvayann iva<BR>
11,011.021a	sa tu kopaṃ samutsṛjya gatamanyur mahāmanāḥ<BR>
11,011.021c	hā hā bhīmeti cukrośa bhūyaḥ śokasamanvitaḥ<BR>
11,011.022a	taṃ viditvā gatakrodhaṃ bhīmasenavadhārditam<BR>
11,011.022c	vāsudevo varaḥ puṃsām idaṃ vacanam abravīt<BR>
11,011.023a	mā śuco dhṛtarāṣṭra tvaṃ naiṣa bhīmas tvayā hataḥ<BR>
11,011.023c	āyasī pratimā hy eṣā tvayā rājan nipātitā<BR>
11,011.024a	tvāṃ krodhavaśam āpannaṃ viditvā bharatarṣabha<BR>
11,011.024c	mayāpakṛṣṭaḥ kaunteyo mṛtyor daṃṣṭrāntaraṃ gataḥ<BR>
11,011.025a	na hi te rājaśārdūla bale tulyo 'sti kaś cana<BR>
11,011.025c	kaḥ saheta mahābāho bāhvor nigrahaṇaṃ naraḥ<BR>
11,011.026a	yathāntakam anuprāpya jīvan kaś cin na mucyate<BR>
11,011.026c	evaṃ bāhvantaraṃ prāpya tava jīven na kaś cana<BR>
11,011.027a	tasmāt putreṇa yā sā te pratimā kāritāyasī<BR>
11,011.027c	bhīmasya seyaṃ kauravya tavaivopahṛtā mayā<BR>
11,011.028a	putraśokābhisaṃtāpād dharmād apahṛtaṃ manaḥ<BR>
11,011.028c	tava rājendra tena tvaṃ bhīmasenaṃ jighāṃsasi<BR>
11,011.029a	na ca te tat kṣamaṃ rājan hanyās tvaṃ yad vṛkodaram<BR>
11,011.029c	na hi putrā mahārāja jīveyus te kathaṃ cana<BR>
11,011.030a	tasmād yat kṛtam asmābhir manyamānaiḥ kṣamaṃ prati<BR>
11,011.030c	anumanyasva tat sarvaṃ mā ca śoke manaḥ kṛthāḥ<BR>
11,012.001	vaiśaṃpāyana uvāca<BR>
11,012.001a	tata enam upātiṣṭhañ śaucārthaṃ paricārakāḥ<BR>
11,012.001c	kṛtaśaucaṃ punaś cainaṃ provāca madhusūdanaḥ<BR>
11,012.002a	rājann adhītā vedās te śāstrāṇi vividhāni ca<BR>
11,012.002c	śrutāni ca purāṇāni rājadharmāś ca kevalāḥ<BR>
11,012.003a	evaṃ vidvān mahāprājña nākārṣīr vacanaṃ tadā<BR>
11,012.003a*0035_01	**** **** samarthaḥ san balābale<BR>
11,012.003a*0035_02	ātmāparādhāt kasmāt tvaṃ kuruṣe kopam īdṛśam<BR>
11,012.003a*0035_03	uktavāṃs tvāṃ tadaivāhaṃ bhīṣmadroṇau ca bhārata<BR>
11,012.003a*0035_04	viduraḥ saṃjayaś caiva tvaṃ tu rājan na tat kṛthāḥ<BR>
11,012.003a*0035_05	sa vāryamāṇo nāsmākaṃ<BR>
11,012.003c	pāṇḍavān adhikāñ jānan bale śaurye ca kaurava<BR>
11,012.004a	rājā hi yaḥ sthiraprajñaḥ svayaṃ doṣān avekṣate<BR>
11,012.004c	deśakālavibhāgaṃ ca paraṃ śreyaḥ sa vindati<BR>
11,012.005a	ucyamānaṃ ca yaḥ śreyo gṛhṇīte no hitāhite<BR>
11,012.005c	āpadaṃ samanuprāpya sa śocaty anaye sthitaḥ<BR>
11,012.006a	tato 'nyavṛttam ātmānaṃ samavekṣasva bhārata<BR>
11,012.006c	rājaṃs tvaṃ hy avidheyātmā duryodhanavaśe sthitaḥ<BR>
11,012.007a	ātmāparādhād āyastas tat kiṃ bhīmaṃ jighāṃsasi<BR>
11,012.007c	tasmāt saṃyaccha kopaṃ tvaṃ svam anusmṛtya duṣkṛtam<BR>
11,012.008a	yas tu tāṃ spardhayā kṣudraḥ pāñcālīm ānayat sabhām<BR>
11,012.008c	sa hato bhīmasenena vairaṃ praticikīrṣatā<BR>
11,012.009a	ātmano 'tikramaṃ paśya putrasya ca durātmanaḥ<BR>
11,012.009c	yad anāgasi pāṇḍūnāṃ parityāgaḥ paraṃtapa<BR>
11,012.010a	evam uktaḥ sa kṛṣṇena sarvaṃ satyaṃ janādhipa<BR>
11,012.010c	uvāca devakīputraṃ dhṛtarāṣṭro mahīpatiḥ<BR>
11,012.011a	evam etan mahābāho yathā vadasi mādhava<BR>
11,012.011c	putrasnehas tu dharmātman dhairyān māṃ samacālayat<BR>
11,012.012a	diṣṭyā tu puruṣavyāghro balavān satyavikramaḥ<BR>
11,012.012c	tvadgupto nāgamat kṛṣṇa bhīmo bāhvantaraṃ mama<BR>
11,012.013a	idānīṃ tv aham ekāgro gatamanyur gatajvaraḥ<BR>
11,012.013c	madhyamaṃ pāṇḍavaṃ vīraṃ spraṣṭum icchāmi keśava<BR>
11,012.014a	hateṣu pārthivendreṣu putreṣu nihateṣu ca<BR>
11,012.014c	pāṇḍuputreṣu me śarma prītiś cāpy avatiṣṭhate<BR>
11,012.015a	tataḥ sa bhīmaṃ ca dhanaṃjayaṃ ca; mādryāś ca putrau puruṣapravīrau<BR>
11,012.015c	pasparśa gātraiḥ prarudan sugātrān; āśvāsya kalyāṇam uvāca cainān<BR>
11,013.001	vaiśaṃpāyana uvāca<BR>
11,013.001a	dhṛtarāṣṭrābhyanujñātās tatas te kurupuṃgavāḥ<BR>
11,013.001c	abhyayur bhrātaraḥ sarve gāndhārīṃ sahakeśavāḥ<BR>
11,013.002a	tato jñātvā hatāmitraṃ dharmarājaṃ yudhiṣṭhiram<BR>
11,013.002c	gāndhārī putraśokārtā śaptum aicchad aninditā<BR>
11,013.003a	tasyāḥ pāpam abhiprāyaṃ viditvā pāṇḍavān prati<BR>
11,013.003c	ṛṣiḥ satyavatīputraḥ prāg eva samabudhyata<BR>
11,013.004a	sa gaṅgāyām upaspṛśya puṇyagandhaṃ payaḥ śuci<BR>
11,013.004c	taṃ deśam upasaṃpede paramarṣir manojavaḥ<BR>
11,013.005a	divyena cakṣuṣā paśyan manasānuddhatena ca<BR>
11,013.005c	sarvaprāṇabhṛtāṃ bhāvaṃ sa tatra samabudhyata<BR>
11,013.006a	sa snuṣām abravīt kāle kalyavādī mahātapāḥ<BR>
11,013.006c	śāpakālam avākṣipya śamakālam udīrayan<BR>
11,013.007a	na kopaḥ pāṇḍave kāryo gāndhāri śamam āpnuhi<BR>
11,013.007c	rajo nigṛhyatām etac chṛṇu cedaṃ vaco mama<BR>
11,013.008a	uktāsy aṣṭādaśāhāni putreṇa jayam icchatā<BR>
11,013.008c	śivam āśāssva me mātar yudhyamānasya śatrubhiḥ<BR>
11,013.009a	sā tathā yācyamānā tvaṃ kāle kāle jayaiṣiṇā<BR>
11,013.009c	uktavaty asi gāndhāri yato dharmas tato jayaḥ<BR>
11,013.010a	na cāpy atītāṃ gāndhāri vācaṃ te vitathām aham<BR>
11,013.010b*0036_01	vācā vyatīte mā krodhe manaḥ kuru yaśasvini<BR>
11,013.010c	smarāmi bhāṣamāṇāyās tathā praṇihitā hy asi<BR>
11,013.010d*0037_01	svaireṣv api ca kalyāṇi smarāmi subalātmaje<BR>
11,013.010d*0038_01	vigrahe tumule rājñāṃ gatvā pāram asaṃśayam<BR>
11,013.010d*0038_02	jitaṃ pāṇḍusutair yuddhe nūnaṃ dharmas tato 'dhikaḥ<BR>
11,013.010d*0039_01	kṣamāśīlā purā bhūtvā sādya na kṣamase katham<BR>
11,013.010d*0039_02	adharmaṃ jahi dharmajñe yato dharmas tato jayaḥ<BR>
11,013.011a	sā tvaṃ dharmaṃ parismṛtya vācā coktvā manasvini<BR>
11,013.011c	kopaṃ saṃyaccha gāndhāri maivaṃ bhūḥ satyavādini<BR>
11,013.012	gāndhāry uvāca<BR>
11,013.012a	bhagavan nābhyasūyāmi naitān icchāmi naśyataḥ<BR>
11,013.012c	putraśokena tu balān mano vihvalatīva me<BR>
11,013.013a	yathaiva kuntyā kaunteyā rakṣitavyās tathā mayā<BR>
11,013.013c	yathaiva dhṛtarāṣṭreṇa rakṣitavyās tathā mayā<BR>
11,013.014a	duryodhanāparādhena śakuneḥ saubalasya ca<BR>
11,013.014c	karṇaduḥśāsanābhyāṃ ca vṛtto 'yaṃ kurusaṃkṣayaḥ<BR>
11,013.015a	nāparādhyati bībhatsur na ca pārtho vṛkodaraḥ<BR>
11,013.015c	nakulaḥ sahadevo vā naiva jātu yudhiṣṭhiraḥ<BR>
11,013.016a	yudhyamānā hi kauravyāḥ kṛntamānāḥ parasparam<BR>
11,013.016c	nihatāḥ sahitāś cānyais tatra nāsty apriyaṃ mama<BR>
11,013.017a	yat tu karmākarod bhīmo vāsudevasya paśyataḥ<BR>
11,013.017c	duryodhanaṃ samāhūya gadāyuddhe mahāmanāḥ<BR>
11,013.018a	śikṣayābhyadhikaṃ jñātvā carantaṃ bahudhā raṇe<BR>
11,013.018c	adho nābhyāṃ prahṛtavāṃs tan me kopam avardhayat<BR>
11,013.019a	kathaṃ nu dharmaṃ dharmajñaiḥ samuddiṣṭaṃ mahātmabhiḥ<BR>
11,013.019c	tyajeyur āhave śūrāḥ prāṇahetoḥ kathaṃ cana<BR>
11,014.001	vaiśaṃpāyana uvāca<BR>
11,014.001a	tac chrutvā vacanaṃ tasyā bhīmaseno 'tha bhītavat<BR>
11,014.001c	gāndhārīṃ pratyuvācedaṃ vacaḥ sānunayaṃ tadā<BR>
11,014.002a	adharmo yadi vā dharmas trāsāt tatra mayā kṛtaḥ<BR>
11,014.002c	ātmānaṃ trātukāmena tan me tvaṃ kṣantum arhasi<BR>
11,014.003a	na hi yuddhena putras te dharmeṇa sa mahābalaḥ<BR>
11,014.003c	śakyaḥ kena cid udyantum ato viṣamam ācaram<BR>
11,014.003d*0040_01	adharmeṇa jitaḥ pūrvaṃ tena cāpi yudhiṣṭhiraḥ<BR>
11,014.003d*0040_02	nikṛtāś ca sadaiva sma tato viṣamam ācaram<BR>
11,014.004a	sainyasyaiko 'vaśiṣṭo 'yaṃ gadāyuddhe ca vīryavān<BR>
11,014.004c	māṃ hatvā na hared rājyam iti caitat kṛtaṃ mayā<BR>
11,014.005a	rājaputrīṃ ca pāñcālīm ekavastrāṃ rajasvalām<BR>
11,014.005c	bhavatyā viditaṃ sarvam uktavān yat sutas tava<BR>
11,014.006a	suyodhanam asaṃgṛhya na śakyā bhūḥ sasāgarā<BR>
11,014.006c	kevalā bhoktum asmābhir ataś caitat kṛtaṃ mayā<BR>
11,014.007a	tac cāpy apriyam asmākaṃ putras te samupācarat<BR>
11,014.007c	draupadyā yat sabhāmadhye savyam ūrum adarśayat<BR>
11,014.008a	tatraiva vadhyaḥ so 'smākaṃ durācāro 'mba te sutaḥ<BR>
11,014.008c	dharmarājājñayā caiva sthitāḥ sma samaye tadā<BR>
11,014.009a	vairam uddhukṣitaṃ rājñi putreṇa tava tan mahat<BR>
11,014.009c	kleśitāś ca vane nityaṃ tata etat kṛtaṃ mayā<BR>
11,014.010a	vairasyāsya gataḥ pāraṃ hatvā duryodhanaṃ raṇe<BR>
11,014.010c	rājyaṃ yudhiṣṭhiraḥ prāpto vayaṃ ca gatamanyavaḥ<BR>
11,014.011	gāndhāry uvāca<BR>
11,014.011a	na tasyaiṣa vadhas tāta yat praśaṃsasi me sutam<BR>
11,014.011c	kṛtavāṃś cāpi tat sarvaṃ yad idaṃ bhāṣase mayi<BR>
11,014.012a	hatāśve nakule yat tad vṛṣasenena bhārata<BR>
11,014.012c	apibaḥ śoṇitaṃ saṃkhye duḥśāsanaśarīrajam<BR>
11,014.013a	sadbhir vigarhitaṃ ghoram anāryajanasevitam<BR>
11,014.013c	krūraṃ karmākaroḥ kasmāt tad ayuktaṃ vṛkodara<BR>
11,014.014	bhīmasena uvāca<BR>
11,014.014a	anyasyāpi na pātavyaṃ rudhiraṃ kiṃ punaḥ svakam<BR>
11,014.014c	yathaivātmā tathā bhrātā viśeṣo nāsti kaś cana<BR>
11,014.015a	rudhiraṃ na vyatikrāmad dantoṣṭhaṃ me 'mba mā śucaḥ<BR>
11,014.015c	vaivasvatas tu tad veda hastau me rudhirokṣitau<BR>
11,014.015d*0041_01	mā kṛthā hṛdi tan mātar na tat pītaṃ mayānaghe<BR>
11,014.016a	hatāśvaṃ nakulaṃ dṛṣṭvā vṛṣasenena saṃyuge<BR>
11,014.016c	bhrātṝṇāṃ saṃprahṛṣṭānāṃ trāsaḥ saṃjanito mayā<BR>
11,014.016d*0042_01	yat tu saṃjñām akaravaṃ pibāmy asṛg ahaṃ ruṣā<BR>
11,014.016d*0042_02	dantoṣṭhaṃ nābhicakrāma rudhiraṃ me ca mā śucaḥ<BR>
11,014.016d*0042_03	nāsṛk pātuṃ tvayā śakyaṃ mama saṃgrāmamūrdhani<BR>
11,014.016d*0042_04	vṛthā garjasi mūḍhas tvaṃ nistoyas toyado yathā<BR>
11,014.016d*0042_05	tad evaṃ bruvamāṇasya tava sūno 'lpacetasaḥ (sic)<BR>
11,014.016d*0042_06	vibhidya hṛdayaṃ pītaṃ rākṣasyā mama bhāryayā<BR>
11,014.016d*0043_01	na pratijñām akaravaṃ pibāmy asṛg arer iti<BR>
11,014.017a	keśapakṣaparāmarśe draupadyā dyūtakārite<BR>
11,014.017c	krodhād yad abruvaṃ cāhaṃ tac ca me hṛdi vartate<BR>
11,014.018a	kṣatradharmāc cyuto rājñi bhaveyaṃ śāsvatīḥ samāḥ<BR>
11,014.018c	pratijñāṃ tām anistīrya tatas tat kṛtavān aham<BR>
11,014.019a	na mām arhasi gāndhāri doṣeṇa pariśaṅkitum<BR>
11,014.019c	anigṛhya purā putrān asmāsv anapakāriṣu<BR>
11,014.019d*0044_01	adhunā kiṃ tu doṣeṇa pariśaṅkitum arhasi<BR>
11,014.020	gāndhāry uvāca<BR>
11,014.020a	vṛddhasyāsya śataṃ putrān nighnaṃs tvam aparājitaḥ<BR>
11,014.020c	kasmān na śeṣayaḥ kaṃ cid yenālpam aparādhitam<BR>
11,014.021a	saṃtānam āvayos tāta vṛddhayor hṛtarājyayoḥ<BR>
11,014.021c	katham andhadvayasyāsya yaṣṭir ekā na varjitā<BR>
11,014.022a	śeṣe hy avasthite tāta putrāṇām antake tvayi<BR>
11,014.022c	na me duḥkhaṃ bhaved etad yadi tvaṃ dharmam ācaraḥ<BR>
11,015.001	vaiśaṃpāyana uvāca<BR>
11,015.001a	evam uktvā tu gāndhārī yudhiṣṭhiram apṛcchata<BR>
11,015.001c	kva sa rājeti sakrodhā putrapautravadhārditā<BR>
11,015.002a	tām abhyagacchad rājendro vepamānaḥ kṛtāñjaliḥ<BR>
11,015.002c	yudhiṣṭhira idaṃ caināṃ madhuraṃ vākyam abravīt<BR>
11,015.003a	putrahantā nṛśaṃso 'haṃ tava devi yudhiṣṭhiraḥ<BR>
11,015.003c	śāpārhaḥ pṛthivīnāśe hetubhūtaḥ śapasva mām<BR>
11,015.004a	na hi me jīvitenārtho na rājyena dhanena vā<BR>
11,015.004c	tādṛśān suhṛdo hatvā mūḍhasyāsya suhṛddruhaḥ<BR>
11,015.005a	tam evaṃvādinaṃ bhītaṃ saṃnikarṣagataṃ tadā<BR>
11,015.005c	novāca kiṃ cid gāndhārī niḥśvāsaparamā bhṛśam<BR>
11,015.006a	tasyāvanatadehasya pādayor nipatiṣyataḥ<BR>
11,015.006c	yudhiṣṭhirasya nṛpater dharmajñā dharmadarśinī<BR>
11,015.006e	aṅgulyagrāṇi dadṛśe devī paṭṭāntareṇa sā<BR>
11,015.007a	tataḥ sa kunakībhūto darśanīyanakho nṛpaḥ<BR>
11,015.007c	taṃ dṛṣṭvā cārjuno 'gacchad vāsudevasya pṛṣṭhataḥ<BR>
11,015.008a	evaṃ saṃceṣṭamānāṃs tān itaś cetaś ca bhārata<BR>
11,015.008c	gāndhārī vigatakrodhā sāntvayām āsa mātṛvat<BR>
11,015.009a	tayā te samanujñātā mātaraṃ vīramātaram<BR>
11,015.009c	abhyagacchanta sahitāḥ pṛthāṃ pṛthulavakṣasaḥ<BR>
11,015.010a	cirasya dṛṣṭvā putrān sā putrādhibhir abhiplutā<BR>
11,015.010c	bāṣpam āhārayad devī vastreṇāvṛtya vai mukham<BR>
11,015.011a	tato bāṣpaṃ samutsṛjya saha putrais tathā pṛthā<BR>
11,015.011c	apaśyad etāñ śastraughair bahudhā parivikṣatān<BR>
11,015.012a	sā tān ekaikaśaḥ putrān saṃspṛśantī punaḥ punaḥ<BR>
11,015.012c	anvaśocanta duḥkhārtā draupadīṃ ca hatātmajām<BR>
11,015.012e	rudatīm atha pāñcālīṃ dadarśa patitāṃ bhuvi<BR>
11,015.013	draupady uvāca<BR>
11,015.013a	ārye pautrāḥ kva te sarve saubhadrasahitā gatāḥ<BR>
11,015.013c	na tvāṃ te 'dyābhigacchanti ciradṛṣṭāṃ tapasvinīm<BR>
11,015.013e	kiṃ nu rājyena vai kāryaṃ vihīnāyāḥ sutair mama<BR>
11,015.014	vaiśaṃpāyana uvāca<BR>
11,015.014a	tāṃ samāśvāsayām āsa pṛthā pṛthulalocanā<BR>
11,015.014c	utthāpya yājñasenīṃ tu rudatīṃ śokakarśitām<BR>
11,015.015a	tayaiva sahitā cāpi putrair anugatā pṛthā<BR>
11,015.015c	abhyagacchata gāndhārīm ārtām ārtatarā svayam<BR>
11,015.016a	tām uvācātha gāndhārī saha vadhvā yaśasvinīm<BR>
11,015.016c	maivaṃ putrīti śokārtā paśya mām api duḥkhitām<BR>
11,015.017a	manye lokavināśo 'yaṃ kālaparyāyacoditaḥ<BR>
11,015.017c	avaśyabhāvī saṃprāptaḥ svabhāvāl lomaharṣaṇaḥ<BR>
11,015.018a	idaṃ tat samanuprāptaṃ vidurasya vaco mahat<BR>
11,015.018c	asiddhānunaye kṛṣṇe yad uvāca mahāmatiḥ<BR>
11,015.019a	tasminn aparihārye 'rthe vyatīte ca viśeṣataḥ<BR>
11,015.019c	mā śuco na hi śocyās te saṃgrāme nidhanaṃ gatāḥ<BR>
11,015.020a	yathaiva tvaṃ tathaivāhaṃ ko vā māśvāsayiṣyati<BR>
11,015.020c	mamaiva hy aparādhena kulam agryaṃ vināśitam<BR>
11,016.001	vaiśaṃpāyana uvāca<BR>
11,016.001a	evam uktvā tu gāndhārī kurūṇām āvikartanam<BR>
11,016.001c	apaśyat tatra tiṣṭhantī sarvaṃ divyena cakṣuṣā<BR>
11,016.002a	pativratā mahābhāgā samānavratacāriṇī<BR>
11,016.002c	ugreṇa tapasā yuktā satataṃ satyavādinī<BR>
11,016.003a	varadānena kṛṣṇasya maharṣeḥ puṇyakarmaṇaḥ<BR>
11,016.003c	divyajñānabalopetā vividhaṃ paryadevayat<BR>
11,016.004a	dadarśa sā buddhimatī dūrād api yathāntike<BR>
11,016.004c	raṇājiraṃ nṛvīrāṇām adbhutaṃ lomaharṣaṇam<BR>
11,016.005a	asthikeśaparistīrṇaṃ śoṇitaughapariplutam<BR>
11,016.005c	śarīrair bahusāhasrair vinikīrṇaṃ samantataḥ<BR>
11,016.006a	gajāśvarathayodhānām āvṛtaṃ rudhirāvilaiḥ<BR>
11,016.006c	śarīrair aśiraskaiś ca videhaiś ca śirogaṇaiḥ<BR>
11,016.007a	gajāśvanaravīrāṇāṃ niḥsattvair abhisaṃvṛtam<BR>
11,016.007c	sṛgālabaḍakākolakaṅkakākaniṣevitam<BR>
11,016.008a	rakṣasāṃ puruṣādānāṃ modanaṃ kurarākulam<BR>
11,016.008c	aśivābhiḥ śivābhiś ca nāditaṃ gṛdhrasevitam<BR>
11,016.009a	tato vyāsābhyanujñāto dhṛtarāṣṭro mahīpatiḥ<BR>
11,016.009c	pāṇḍuputrāś ca te sarve yudhiṣṭhirapurogamāḥ<BR>
11,016.010a	vāsudevaṃ puraskṛtya hatabandhuṃ ca pārthivam<BR>
11,016.010c	kurustriyaḥ samāsādya jagmur āyodhanaṃ prati<BR>
11,016.011a	samāsādya kurukṣetraṃ tāḥ striyo nihateśvarāḥ<BR>
11,016.011c	apaśyanta hatāṃs tatra putrān bhrātṝn pitṝn patīn<BR>
11,016.012a	kravyādair bhakṣyamāṇān vai gomāyubaḍavāyasaiḥ<BR>
11,016.012c	bhūtaiḥ piśācai rakṣobhir vividhaiś ca niśācaraiḥ<BR>
11,016.013a	rudrākrīḍanibhaṃ dṛṣṭvā tadā viśasanaṃ striyaḥ<BR>
11,016.013c	mahārhebhyo 'tha yānebhyo vikrośantyo nipetire<BR>
11,016.014a	adṛṣṭapūrvaṃ paśyantyo duḥkhārtā bharatastriyaḥ<BR>
11,016.014c	śarīreṣv askhalann anyā nyapataṃś cāparā bhuvi<BR>
11,016.015a	śrāntānāṃ cāpy anāthānāṃ nāsīt kā cana cetanā<BR>
11,016.015c	pāñcālakuruyoṣāṇāṃ kṛpaṇaṃ tad abhūn mahat<BR>
11,016.016a	duḥkhopahatacittābhiḥ samantād anunāditam<BR>
11,016.016c	dṛṣṭvāyodhanam atyugraṃ dharmajñā subalātmajā<BR>
11,016.017a	tataḥ sā puṇḍarīkākṣam āmantrya puruṣottamam<BR>
11,016.017c	kurūṇāṃ vaiśasaṃ dṛṣṭvā duḥkhād vacanam abravīt<BR>
11,016.018a	paśyaitāḥ puṇḍarīkākṣa snuṣā me nihateśvarāḥ<BR>
11,016.018c	prakīrṇakeśāḥ krośantīḥ kurarīr iva mādhava<BR>
11,016.019a	amūs tv abhisamāgamya smarantyo bharatarṣabhān<BR>
11,016.019c	pṛthag evābhyadhāvanta putrān bhrātṝn pitṝn patīn<BR>
11,016.020a	vīrasūbhir mahābāho hataputrābhir āvṛtam<BR>
11,016.020c	kva cic ca vīrapatnībhir hatavīrābhir ākulam<BR>
11,016.021a	śobhitaṃ puruṣavyāghrair bhīṣmakarṇābhimanyubhiḥ<BR>
11,016.021c	droṇadrupadaśalyaiś ca jvaladbhir iva pāvakaiḥ<BR>
11,016.022a	kāñcanaiḥ kavacair niṣkair maṇibhiś ca mahātmanām<BR>
11,016.022c	aṅgadair hastakeyūraiḥ sragbhiś ca samalaṃkṛtam<BR>
11,016.023a	vīrabāhuvisṛṣṭābhiḥ śaktibhiḥ parighair api<BR>
11,016.023c	khaḍgaiś ca vimalais tīkṣṇaiḥ saśaraiś ca śarāsanaiḥ<BR>
11,016.024a	kravyādasaṃghair muditais tiṣṭhadbhiḥ sahitaiḥ kva cit<BR>
11,016.024c	kva cid ākrīḍamānaiś ca śayānair aparaiḥ kva cit<BR>
11,016.025a	etad evaṃvidhaṃ vīra saṃpaśyāyodhanaṃ vibho<BR>
11,016.025b*0045_01	tvayā tu sādhitaṃ karma puṣkarākṣa mahādyute<BR>
11,016.025c	paśyamānā ca dahyāmi śokenāhaṃ janārdana<BR>
11,016.026a	pāñcālānāṃ kurūṇāṃ ca vināśaṃ madhusūdana<BR>
11,016.026c	pañcānām iva bhūtānāṃ nāhaṃ vadham acintayam<BR>
11,016.027a	tān suparṇāś ca gṛdhrāś ca niṣkarṣanty asṛgukṣitān<BR>
11,016.027c	nigṛhya kavaceṣūgrā bhakṣayanti sahasraśaḥ<BR>
11,016.028a	jayadrathasya karṇasya tathaiva droṇabhīṣmayoḥ<BR>
11,016.028c	abhimanyor vināśaṃ ca kaś cintayitum arhati<BR>
11,016.029a	avadhyakalpān nihatān dṛṣṭvāhaṃ madhusūdana<BR>
11,016.029c	gṛdhrakaṅkabaḍaśyenaśvasṛgālādanīkṛtān<BR>
11,016.030a	amarṣavaśam āpannān duryodhanavaśe sthitān<BR>
11,016.030c	paśyemān puruṣavyāghrān saṃśāntān pāvakān iva<BR>
11,016.031a	śayanāny ucitāḥ sarve mṛdūni vimalāni ca<BR>
11,016.031c	vipannās te 'dya vasudhāṃ vivṛtām adhiśerate<BR>
11,016.032a	bandibhiḥ satataṃ kāle stuvadbhir abhinanditāḥ<BR>
11,016.032c	śivānām aśivā ghorāḥ śṛṇvanti vividhā giraḥ<BR>
11,016.033a	ye purā śerate vīrāḥ śayaneṣu yaśasvinaḥ<BR>
11,016.033c	candanāgurudigdhāṅgās te 'dya pāṃsuṣu śerate<BR>
11,016.034a	teṣām ābharaṇāny ete gṛdhragomāyuvāyasāḥ<BR>
11,016.034c	ākṣipanty aśivā ghorā vinadantaḥ punaḥ punaḥ<BR>
11,016.035a	cāpāni viśikhān pītān nistriṃśān vimalā gadāḥ<BR>
11,016.035c	yuddhābhimāninaḥ prītā jīvanta iva bibhrati<BR>
11,016.036a	surūpavarṇā bahavaḥ kravyādair avaghaṭṭitāḥ<BR>
11,016.036c	ṛṣabhapratirūpākṣāḥ śerate haritasrajaḥ<BR>
11,016.037a	apare punar āliṅgya gadāḥ parighabāhavaḥ<BR>
11,016.037c	śerate 'bhimukhāḥ śūrā dayitā iva yoṣitaḥ<BR>
11,016.038a	bibhrataḥ kavacāny anye vimalāny āyudhāni ca<BR>
11,016.038c	na dharṣayanti kravyādā jīvantīti janārdana<BR>
11,016.039a	kravyādaiḥ kṛṣyamāṇānām apareṣāṃ mahātmanām<BR>
11,016.039c	śātakaumbhyaḥ srajaś citrā viprakīrṇāḥ samantataḥ<BR>
11,016.040a	ete gomāyavo bhīmā nihatānāṃ yaśasvinām<BR>
11,016.040c	kaṇṭhāntaragatān hārān ākṣipanti sahasraśaḥ<BR>
11,016.041a	sarveṣv apararātreṣu yān anandanta bandinaḥ<BR>
11,016.041c	stutibhiś ca parārdhyābhir upacāraiś ca śikṣitāḥ<BR>
11,016.042a	tān imāḥ paridevanti duḥkhārtāḥ paramāṅganāḥ<BR>
11,016.042c	kṛpaṇaṃ vṛṣṇiśārdūla duḥkhaśokārditā bhṛśam<BR>
11,016.043a	raktotpalavanānīva vibhānti rucirāṇi vai<BR>
11,016.043c	mukhāni paramastrīṇāṃ pariśuṣkāṇi keśava<BR>
11,016.044a	ruditoparatā hy etā dhyāyantyaḥ saṃpariplutāḥ<BR>
11,016.044c	kurustriyo 'bhigacchanti tena tenaiva duḥkhitāḥ<BR>
11,016.045a	etāny ādityavarṇāni tapanīyanibhāni ca<BR>
11,016.045c	roṣarodanatāmrāṇi vaktrāṇi kuruyoṣitām<BR>
11,016.045d*0046_01	śyāmānāṃ varavarṇānāṃ gaurīṇām ekavāsasām<BR>
11,016.045d*0046_02	duryodhanavarastrīṇāṃ paśya vṛndāni keśava<BR>
11,016.045d*0046_03	aśrulālāmbubhiḥ siktaṃ siktaṃ śīkaravāribhiḥ<BR>
11,016.045d*0046_04	duryodhanavarastrīṇāṃ sicyate nayanāmbubhiḥ<BR>
11,016.046a	āsām aparipūrṇārthaṃ niśamya paridevitam<BR>
11,016.046c	itaretarasaṃkrandān na vijānanti yoṣitaḥ<BR>
11,016.047a	etā dīrgham ivocchvasya vikruśya ca vilapya ca<BR>
11,016.047c	vispandamānā duḥkhena vīrā jahati jīvitam<BR>
11,016.048a	bahvyo dṛṣṭvā śarīrāṇi krośanti vilapanti ca<BR>
11,016.048c	pāṇibhiś cāparā ghnanti śirāṃsi mṛdupāṇayaḥ<BR>
11,016.049a	śirobhiḥ patitair hastaiḥ sarvāṅgair yūthaśaḥ kṛtaiḥ<BR>
11,016.049c	itaretarasaṃpṛktair ākīrṇā bhāti medinī<BR>
11,016.050a	viśiraskān atho kāyān dṛṣṭvā ghorābhinandinaḥ<BR>
11,016.050c	muhyanty anucitā nāryo videhāni śirāṃsi ca<BR>
11,016.051a	śiraḥ kāyena saṃdhāya prekṣamāṇā vicetasaḥ<BR>
11,016.051c	apaśyantyo paraṃ tatra nedam asyeti duḥkhitāḥ<BR>
11,016.052a	bāhūrucaraṇān anyān viśikhonmathitān pṛthak<BR>
11,016.052c	saṃdadhatyo 'sukhāviṣṭā mūrchanty etāḥ punaḥ punaḥ<BR>
11,016.053a	utkṛttaśirasaś cānyān vijagdhān mṛgapakṣibhiḥ<BR>
11,016.053c	dṛṣṭvā kāś cin na jānanti bhartṝn bharatayoṣitaḥ<BR>
11,016.054a	pāṇibhiś cāparā ghnanti śirāṃsi madhusūdana<BR>
11,016.054c	prekṣya bhrātṝn pitṝn putrān patīṃś ca nihatān paraiḥ<BR>
11,016.055a	bāhubhiś ca sakhaḍgaiś ca śirobhiś ca sakuṇḍalaiḥ<BR>
11,016.055c	agamyakalpā pṛthivī māṃsaśoṇitakardamā<BR>
11,016.055d*0047_01	babhūva bharataśreṣṭha prāṇibhir gatajīvitaiḥ<BR>
11,016.056a	na duḥkheṣūcitāḥ pūrvaṃ duḥkhaṃ gāhanty aninditāḥ<BR>
11,016.056c	bhrātṛbhiḥ pitṛbhiḥ putrair upakīrṇāṃ vasuṃdharām<BR>
11,016.057a	yūthānīva kiśorīṇāṃ sukeśīnāṃ janārdana<BR>
11,016.057c	snuṣāṇāṃ dhṛtarāṣṭrasya paśya vṛndāny anekaśaḥ<BR>
11,016.058a	ato duḥkhataraṃ kiṃ nu keśava pratibhāti me<BR>
11,016.058c	yad imāḥ kurvate sarvā rūpam uccāvacaṃ striyaḥ<BR>
11,016.059a	nūnam ācaritaṃ pāpaṃ mayā pūrveṣu janmasu<BR>
11,016.059c	yā paśyāmi hatān putrān pautrān bhrātṝṃś ca keśava<BR>
11,016.059e	evam ārtā vilapatī dadarśa nihataṃ sutam<BR>
11,016.059e*0048_01	**** **** samābhāṣya janārdanam<BR>
11,016.059e*0048_02	gāndhārī putraśokārtā<BR>
11,016.059e*0049_01	**** **** gāndhārī duḥkhakarśitā<BR>
11,016.059e*0049_02	śayānaṃ vīraśayane<BR>
11,017.001	vaiśaṃpāyana uvāca<BR>
11,017.001a	tato duryodhanaṃ dṛṣṭvā gāndhārī śokakarśitā<BR>
11,017.001c	sahasā nyapatad bhūmau chinneva kadalī vane<BR>
11,017.002a	sā tu labdhvā punaḥ saṃjñāṃ vikruśya ca punaḥ punaḥ<BR>
11,017.002c	duryodhanam abhiprekṣya śayānaṃ rudhirokṣitam<BR>
11,017.003a	pariṣvajya ca gāndhārī kṛpaṇaṃ paryadevayat<BR>
11,017.003c	hā hā putreti śokārtā vilalāpākulendriyā<BR>
11,017.004a	sugūḍhajatru vipulaṃ hāraniṣkaniṣevitam<BR>
11,017.004c	vāriṇā netrajenoraḥ siñcantī śokatāpitā<BR>
11,017.004e	samīpasthaṃ hṛṣīkeśam idaṃ vacanam abravīt<BR>
11,017.005a	upasthite 'smin saṃgrāme jñātīnāṃ saṃkṣaye vibho<BR>
11,017.005c	mām ayaṃ prāha vārṣṇeya prāñjalir nṛpasattamaḥ<BR>
11,017.005e	asmiñ jñātisamuddharṣe jayam ambā bravītu me<BR>
11,017.006a	ity ukte jānatī sarvam ahaṃ svaṃ vyasanāgamam<BR>
11,017.006b*0050_01	ity evam abruvaṃ naivaṃ yataḥ kṛṣṇas tato jayaḥ<BR>
11,017.006c	abruvaṃ puruṣavyāghra yato dharmas tato jayaḥ<BR>
11,017.007a	yathā na yudhyamānas tvaṃ saṃpramuhyasi putraka<BR>
11,017.007c	dhruvaṃ śastrajitāṃl lokān prāptāsy amaravad vibho<BR>
11,017.008a	ity evam abruvaṃ pūrvaṃ nainaṃ śocāmi vai prabho<BR>
11,017.008c	dhṛtarāṣṭraṃ tu śocāmi kṛpaṇaṃ hatabāndhavam<BR>
11,017.009a	amarṣaṇaṃ yudhāṃ śreṣṭhaṃ kṛtāstraṃ yuddhadurmadam<BR>
11,017.009c	śayānaṃ vīraśayane paśya mādhava me sutam<BR>
11,017.010a	yo 'yaṃ mūrdhāvasiktānām agre yāti paraṃtapaḥ<BR>
11,017.010c	so 'yaṃ pāṃsuṣu śete 'dya paśya kālasya paryayam<BR>
11,017.011a	dhruvaṃ duryodhano vīro gatiṃ nasulabhāṃ gataḥ<BR>
11,017.011c	tathā hy abhimukhaḥ śete śayane vīrasevite<BR>
11,017.011d*0051_01	yaṃ purā paryupāsīnā ramayanti varastriyaḥ<BR>
11,017.011d*0051_02	taṃ vīraśayane suptaṃ ramayanty aśivāḥ śivāḥ<BR>
11,017.012a	yaṃ purā paryupāsīnā ramayanti mahīkṣitaḥ<BR>
11,017.012c	mahītalasthaṃ nihataṃ gṛdhrās taṃ paryupāsate<BR>
11,017.013a	yaṃ purā vyajanair agryair upavījanti yoṣitaḥ<BR>
11,017.013c	tam adya pakṣavyajanair upavījanti pakṣiṇaḥ<BR>
11,017.014a	eṣa śete mahābāhur balavān satyavikramaḥ<BR>
11,017.014c	siṃheneva dvipaḥ saṃkhye bhīmasenena pātitaḥ<BR>
11,017.015a	paśya duryodhanaṃ kṛṣṇa śayānaṃ rudhirokṣitam<BR>
11,017.015c	nihataṃ bhīmasenena gadām udyamya bhārata<BR>
11,017.016a	akṣauhiṇīr mahābāhur daśa caikāṃ ca keśava<BR>
11,017.016c	anayad yaḥ purā saṃkhye so 'nayān nidhanaṃ gataḥ<BR>
11,017.017a	eṣa duryodhanaḥ śete maheṣvāso mahārathaḥ<BR>
11,017.017c	śārdūla iva siṃhena bhīmasenena pātitaḥ<BR>
11,017.018a	viduraṃ hy avamanyaiṣa pitaraṃ caiva mandabhāk<BR>
11,017.018c	bālo vṛddhāvamānena mando mṛtyuvaśaṃ gataḥ<BR>
11,017.019a	niḥsapatnā mahī yasya trayodaśa samāḥ sthitā<BR>
11,017.019c	sa śete nihato bhūmau putro me pṛthivīpatiḥ<BR>
11,017.020a	apaśyaṃ kṛṣṇa pṛthivīṃ dhārtarāṣṭrānuśāsanāt<BR>
11,017.020c	pūrṇāṃ hastigavāśvasya vārṣṇeya na tu tac ciram<BR>
11,017.021a	tām evādya mahābāho paśyāmy anyānuśāsanāt<BR>
11,017.021c	hīnāṃ hastigavāśvena kiṃ nu jīvāmi mādhava<BR>
11,017.022a	idaṃ kṛcchrataraṃ paśya putrasyāpi vadhān mama<BR>
11,017.022c	yad imāḥ paryupāsante hatāñ śūrān raṇe striyaḥ<BR>
11,017.023a	prakīrṇakeśāṃ suśroṇīṃ duryodhanabhujāṅkagām<BR>
11,017.023c	rukmavedīnibhāṃ paśya kṛṣṇa lakṣmaṇamātaram<BR>
11,017.024a	nūnam eṣā purā bālā jīvamāne mahābhuje<BR>
11,017.024c	bhujāv āśritya ramate subhujasya manasvinī<BR>
11,017.025a	kathaṃ tu śatadhā nedaṃ hṛdayaṃ mama dīryate<BR>
11,017.025c	paśyantyā nihataṃ putraṃ putreṇa sahitaṃ raṇe<BR>
11,017.026a	putraṃ rudhirasaṃsiktam upajighraty aninditā<BR>
11,017.026c	duryodhanaṃ tu vāmorūḥ pāṇinā parimārjati<BR>
11,017.027a	kiṃ nu śocati bhartāraṃ putraṃ caiṣā manasvinī<BR>
11,017.027c	tathā hy avasthitā bhāti putraṃ cāpy abhivīkṣya sā<BR>
11,017.028a	svaśiraḥ pañcaśākhābhyām abhihatyāyatekṣaṇā<BR>
11,017.028c	pataty urasi vīrasya kururājasya mādhava<BR>
11,017.029a	puṇḍarīkanibhā bhāti puṇḍarīkāntaraprabhā<BR>
11,017.029c	mukhaṃ vimṛjya putrasya bhartuś caiva tapasvinī<BR>
11,017.030a	yadi cāpy āgamāḥ santi yadi vā śrutayas tathā<BR>
11,017.030c	dhruvaṃ lokān avāpto 'yaṃ nṛpo bāhubalārjitān<BR>
11,018.001	gāndhāry uvāca<BR>
11,018.001a	paśya mādhava putrān me śatasaṃkhyāñ jitaklamān<BR>
11,018.001c	gadayā bhīmasenena bhūyiṣṭhaṃ nihatān raṇe<BR>
11,018.002a	idaṃ duḥkhataraṃ me 'dya yad imā muktamūrdhajāḥ<BR>
11,018.002c	hataputrā raṇe bālāḥ paridhāvanti me snuṣāḥ<BR>
11,018.003a	prāsādatalacāriṇyaś caraṇair bhūṣaṇānvitaiḥ<BR>
11,018.003c	āpannā yat spṛśantīmā rudhirārdrāṃ vasuṃdharām<BR>
11,018.004a	gṛdhrān utsārayantyaś ca gomāyūn vāyasāṃs tathā<BR>
11,018.004c	śokenārtā vighūrṇantyo mattā iva caranty uta<BR>
11,018.005a	eṣānyā tv anavadyāṅgī karasaṃmitamadhyamā<BR>
11,018.005c	ghoraṃ tad vaiśasaṃ dṛṣṭvā nipataty atiduḥkhitā<BR>
11,018.006a	dṛṣṭvā me pārthivasutām etāṃ lakṣmaṇamātaram<BR>
11,018.006c	rājaputrīṃ mahābāho mano na vyupaśāmyati<BR>
11,018.007a	bhrātṝṃś cānyāḥ patīṃś cānyāḥ putrāṃś ca nihatān bhuvi<BR>
11,018.007c	dṛṣṭvā paripatanty etāḥ pragṛhya subhujā bhujān<BR>
11,018.008a	madhyamānāṃ tu nārīṇāṃ vṛddhānāṃ cāparājita<BR>
11,018.008c	ākrandaṃ hatabandhūnāṃ dāruṇe vaiśase śṛṇu<BR>
11,018.009a	rathanīḍāni dehāṃś ca hatānāṃ gajavājinām<BR>
11,018.009c	āśritāḥ śramamohārtāḥ sthitāḥ paśya mahābala<BR>
11,018.010a	anyā cāpahṛtaṃ kāyāc cārukuṇḍalam unnasam<BR>
11,018.010c	svasya bandhoḥ śiraḥ kṛṣṇa gṛhītvā paśya tiṣṭhati<BR>
11,018.011a	pūrvajātikṛtaṃ pāpaṃ manye nālpam ivānagha<BR>
11,018.011c	etābhir anavadyābhir mayā caivālpamedhayā<BR>
11,018.012a	tad idaṃ dharmarājena yātitaṃ no janārdana<BR>
11,018.012c	na hi nāśo 'sti vārṣṇeya karmaṇoḥ śubhapāpayoḥ<BR>
11,018.013a	pratyagravayasaḥ paśya darśanīyakucodarāḥ<BR>
11,018.013c	kuleṣu jātā hrīmatyaḥ kṛṣṇapakṣākṣimūrdhajāḥ<BR>
11,018.014a	haṃsagadgadabhāṣiṇyo duḥkhaśokapramohitāḥ<BR>
11,018.014c	sārasya iva vāśantyaḥ patitāḥ paśya mādhava<BR>
11,018.015a	phullapadmaprakāśāni puṇḍarīkākṣa yoṣitām<BR>
11,018.015c	anavadyāni vaktrāṇi tapaty asukharaśmivān<BR>
11,018.016a	īrṣūṇāṃ mama putrāṇāṃ vāsudevāvarodhanam<BR>
11,018.016c	mattamātaṅgadarpāṇāṃ paśyanty adya pṛthagjanāḥ<BR>
11,018.017a	śatacandrāṇi carmāṇi dhvajāṃś cādityasaṃnibhān<BR>
11,018.017c	raukmāṇi caiva varmāṇi niṣkān api ca kāñcanān<BR>
11,018.018a	śīrṣatrāṇāni caitāni putrāṇāṃ me mahītale<BR>
11,018.018c	paśya dīptāni govinda pāvakān suhutān iva<BR>
11,018.019a	eṣa duḥśāsanaḥ śete śūreṇāmitraghātinā<BR>
11,018.019c	pītaśoṇitasarvāṅgo bhīmasenena pātitaḥ<BR>
11,018.020a	gadayā vīraghātinyā paśya mādhava me sutam<BR>
11,018.020c	dyūtakleśān anusmṛtya draupadyā coditena ca<BR>
11,018.021a	uktā hy anena pāñcālī sabhāyāṃ dyūtanirjitā<BR>
11,018.021c	priyaṃ cikīrṣatā bhrātuḥ karṇasya ca janārdana<BR>
11,018.022a	sahaiva sahadevena nakulenārjunena ca<BR>
11,018.022c	dāsabhāryāsi pāñcāli kṣipraṃ praviśa no gṛhān<BR>
11,018.023a	tato 'ham abruvaṃ kṛṣṇa tadā duryodhanaṃ nṛpam<BR>
11,018.023c	mṛtyupāśaparikṣiptaṃ śakuniṃ putra varjaya<BR>
11,018.024a	nibodhainaṃ sudurbuddhiṃ mātulaṃ kalahapriyam<BR>
11,018.024c	kṣipram enaṃ parityajya putra śāmyasva pāṇḍavaiḥ<BR>
11,018.025a	na budhyase tvaṃ durbuddhe bhīmasenam amarṣaṇam<BR>
11,018.025c	vāṅnārācais tudaṃs tīkṣṇair ulkābhir iva kuñjaram<BR>
11,018.026a	tān eṣa rabhasaḥ krūro vākśalyān avadhārayan<BR>
11,018.026c	utsasarja viṣaṃ teṣu sarpo govṛṣabheṣv iva<BR>
11,018.027a	eṣa duḥśāsanaḥ śete vikṣipya vipulau bhujau<BR>
11,018.027c	nihato bhīmasenena siṃheneva maharṣabhaḥ<BR>
11,018.027d*0052_01	kāntāsaṅgamukhasparśanidrayāvālikāmukhaḥ (sic)<BR>
11,018.028a	atyartham akarod raudraṃ bhīmaseno 'tyamarṣaṇaḥ<BR>
11,018.028c	duḥśāsanasya yat kruddho 'pibac choṇitam āhave<BR>
11,019.001	gāndhāry uvāca<BR>
11,019.001a	eṣa mādhava putro me vikarṇaḥ prājñasaṃmataḥ<BR>
11,019.001c	bhūmau vinihataḥ śete bhīmena śatadhā kṛtaḥ<BR>
11,019.002a	gajamadhyagataḥ śete vikarṇo madhusūdana<BR>
11,019.002c	nīlameghaparikṣiptaḥ śaradīva divākaraḥ<BR>
11,019.003a	asya cāpagraheṇaiṣa pāṇiḥ kṛtakiṇo mahān<BR>
11,019.003c	kathaṃ cic chidyate gṛdhrair attukāmais talatravān<BR>
11,019.004a	asya bhāryāmiṣaprepsūn gṛdhrān etāṃs tapasvinī<BR>
11,019.004c	vārayaty aniśaṃ bālā na ca śaknoti mādhava<BR>
11,019.005a	yuvā vṛndārakaḥ śūro vikarṇaḥ puruṣarṣabha<BR>
11,019.005c	sukhocitaḥ sukhārhaś ca śete pāṃsuṣu mādhava<BR>
11,019.006a	karṇinālīkanārācair bhinnamarmāṇam āhave<BR>
11,019.006c	adyāpi na jahāty enaṃ lakṣmīr bharatasattamam<BR>
11,019.007a	eṣa saṃgrāmaśūreṇa pratijñāṃ pālayiṣyatā<BR>
11,019.007c	durmukho 'bhimukhaḥ śete hato 'rigaṇahā raṇe<BR>
11,019.008a	tasyaitad vadanaṃ kṛṣṇa śvāpadair ardhabhakṣitam<BR>
11,019.008c	vibhāty abhyadhikaṃ tāta saptamyām iva candramāḥ<BR>
11,019.009a	śūrasya hi raṇe kṛṣṇa yasyānanam athedṛśam<BR>
11,019.009b*0053_01	vibhāti nihatasyāpi śvāpadair ardhabhakṣitam<BR>
11,019.009c	sa kathaṃ nihato 'mitraiḥ pāṃsūn grasati me sutaḥ<BR>
11,019.010a	yasyāhavamukhe saumya sthātā naivopapadyate<BR>
11,019.010c	sa kathaṃ durmukho 'mitrair hato vibudhalokajit<BR>
11,019.011a	citrasenaṃ hataṃ bhūmau śayānaṃ madhusūdana<BR>
11,019.011c	dhārtarāṣṭram imaṃ paśya pratimānaṃ danuṣmatām<BR>
11,019.012a	taṃ citramālyābharaṇaṃ yuvatyaḥ śokakarśitāḥ<BR>
11,019.012c	kravyādasaṃghaiḥ sahitā rudantyaḥ paryupāsate<BR>
11,019.013a	strīṇāṃ ruditanirghoṣaḥ śvāpadānāṃ ca garjitam<BR>
11,019.013c	citrarūpam idaṃ kṛṣṇa vicitraṃ pratibhāti me<BR>
11,019.014a	yuvā vṛndārako nityaṃ pravarastrīniṣevitaḥ<BR>
11,019.014c	viviṃśatir asau śete dhvastaḥ pāṃsuṣu mādhava<BR>
11,019.015a	śarasaṃkṛttavarmāṇaṃ vīraṃ viśasane hatam<BR>
11,019.015c	parivāryāsate gṛdhrāḥ pariviṃśā viviṃśatim<BR>
11,019.016a	praviśya samare vīraḥ pāṇḍavānām anīkinīm<BR>
11,019.016c	āviśya śayane śete punaḥ satpuruṣocitam<BR>
11,019.017a	smitopapannaṃ sunasaṃ subhru tārādhipopamam<BR>
11,019.017c	atīva śubhraṃ vadanaṃ paśya kṛṣṇa viviṃśateḥ<BR>
11,019.018a	yaṃ sma taṃ paryupāsante vasuṃ vāsavayoṣitaḥ<BR>
11,019.018c	krīḍantam iva gandharvaṃ devakanyāḥ sahasraśaḥ<BR>
11,019.019a	hantāraṃ vīrasenānāṃ śūraṃ samitiśobhanam<BR>
11,019.019c	nibarhaṇam amitrāṇāṃ duḥsahaṃ viṣaheta kaḥ<BR>
11,019.020a	duḥsahasyaitad ābhāti śarīraṃ saṃvṛtaṃ śaraiḥ<BR>
11,019.020c	girir ātmaruhaiḥ phullaiḥ karṇikārair ivāvṛtaḥ<BR>
11,019.021a	śātakaumbhyā srajā bhāti kavacena ca bhāsvatā<BR>
11,019.021c	agnineva giriḥ śveto gatāsur api duḥsahaḥ<BR>
11,020.001	gāndhāry uvāca<BR>
11,020.001a	adhyardhaguṇam āhur yaṃ bale śaurye ca mādhava<BR>
11,020.001c	pitrā tvayā ca dāśārha dṛptaṃ siṃham ivotkaṭam<BR>
11,020.002a	yo bibheda camūm eko mama putrasya durbhidām<BR>
11,020.002c	sa bhūtvā mṛtyur anyeṣāṃ svayaṃ mṛtyuvaśaṃ gataḥ<BR>
11,020.003a	tasyopalakṣaye kṛṣṇa kārṣṇer amitatejasaḥ<BR>
11,020.003c	abhimanyor hatasyāpi prabhā naivopaśāmyati<BR>
11,020.004a	eṣā virāṭaduhitā snuṣā gāṇḍīvadhanvanaḥ<BR>
11,020.004c	ārtā bālā patiṃ vīraṃ śocyā śocaty aninditā<BR>
11,020.005a	tam eṣā hi samāsādya bhāryā bhartāram antike<BR>
11,020.005c	virāṭaduhitā kṛṣṇa pāṇinā parimārjati<BR>
11,020.006a	tasya vaktram upāghrāya saubhadrasya yaśasvinī<BR>
11,020.006c	vibuddhakamalākāraṃ kambuvṛttaśirodharam<BR>
11,020.007a	kāmyarūpavatī caiṣā pariṣvajati bhāminī<BR>
11,020.007c	lajjamānā purevainaṃ mādhvīkamadamūrchitā<BR>
11,020.008a	tasya kṣatajasaṃdigdhaṃ jātarūpapariṣkṛtam<BR>
11,020.008c	vimucya kavacaṃ kṛṣṇa śarīram abhivīkṣate<BR>
11,020.009a	avekṣamāṇā taṃ bālā kṛṣṇa tvām abhibhāṣate<BR>
11,020.009c	ayaṃ te puṇḍarīkākṣa sadṛśākṣo nipātitaḥ<BR>
11,020.010a	bale vīrye ca sadṛśas tejasā caiva te 'nagha<BR>
11,020.010c	rūpeṇa ca tavātyarthaṃ śete bhuvi nipātitaḥ<BR>
11,020.011a	atyantasukumārasya rāṅkavājinaśāyinaḥ<BR>
11,020.011c	kaccid adya śarīraṃ te bhūmau na paritapyate<BR>
11,020.012a	mātaṅgabhujavarṣmāṇau jyākṣepakaṭhinatvacau<BR>
11,020.012c	kāñcanāṅgadinau śeṣe nikṣipya vipulau bhujau<BR>
11,020.013a	vyāyamya bahudhā nūnaṃ sukhasuptaḥ śramād iva<BR>
11,020.013c	evaṃ vilapatīm ārtāṃ na hi mām abhibhāṣase<BR>
11,020.013d*0054_01	na smarāmy aparādhaṃ te kiṃ māṃ na pratibhāṣase<BR>
11,020.013d*0054_02	nanu māṃ tvaṃ purā dūrād abhivīkṣyābhibhāṣase<BR>
11,020.014a	āryām ārya subhadrāṃ tvam imāṃś ca tridaśopamān<BR>
11,020.014c	pitṝn māṃ caiva duḥkhārtāṃ vihāya kva gamiṣyasi<BR>
11,020.015a	tasya śoṇitasaṃdigdhān keśān unnāmya pāṇinā<BR>
11,020.015c	utsaṅge vaktram ādhāya jīvantam iva pṛcchati<BR>
11,020.015e	svasrīyaṃ vāsudevasya putraṃ gāṇḍīvadhanvanaḥ<BR>
11,020.015e*0055_01	**** **** taṃ gṛdhrāḥ paryupāsate<BR>
11,020.015e*0055_02	sākṣān maghavataḥ pautraṃ<BR>
11,020.016a	kathaṃ tvāṃ raṇamadhyasthaṃ jaghnur ete mahārathāḥ<BR>
11,020.016c	dhig astu krūrakartṝṃs tān kṛpakarṇajayadrathān<BR>
11,020.017a	droṇadrauṇāyanī cobhau yair asi vyasanīkṛtaḥ<BR>
11,020.017c	ratharṣabhāṇāṃ sarveṣāṃ katham āsīt tadā manaḥ<BR>
11,020.018a	bālaṃ tvāṃ parivāryaikaṃ mama duḥkhāya jaghnuṣām<BR>
11,020.018c	kathaṃ nu pāṇḍavānāṃ ca pāñcālānāṃ ca paśyatām<BR>
11,020.018e	tvaṃ vīra nidhanaṃ prāpto nāthavān sannanāthavat<BR>
11,020.019a	dṛṣṭvā bahubhir ākrande nihataṃ tvām anāthavat<BR>
11,020.019c	vīraḥ puruṣaśārdūlaḥ kathaṃ jīvati pāṇḍavaḥ<BR>
11,020.020a	na rājyalābho vipulaḥ śatrūṇāṃ vā parābhavaḥ<BR>
11,020.020c	prītiṃ dāsyati pārthānāṃ tvām ṛte puṣkarekṣaṇa<BR>
11,020.021a	tava śastrajitāṃl lokān dharmeṇa ca damena ca<BR>
11,020.021c	kṣipram anvāgamiṣyāmi tatra māṃ pratipālaya<BR>
11,020.022a	durmaraṃ punar aprāpte kāle bhavati kena cit<BR>
11,020.022c	yad ahaṃ tvāṃ raṇe dṛṣṭvā hataṃ jīvāmi durbhagā<BR>
11,020.023a	kām idānīṃ naravyāghra ślakṣṇayā smitayā girā<BR>
11,020.023c	pitṛloke sametyānyāṃ mām ivāmantrayiṣyasi<BR>
11,020.024a	nūnam apsarasāṃ svarge manāṃsi pramathiṣyasi<BR>
11,020.024c	parameṇa ca rūpeṇa girā ca smitapūrvayā<BR>
11,020.025a	prāpya puṇyakṛtāṃl lokān apsarobhiḥ sameyivān<BR>
11,020.025c	saubhadra viharan kāle smarethāḥ sukṛtāni me<BR>
11,020.026a	etāvān iha saṃvāso vihitas te mayā saha<BR>
11,020.026c	ṣaṇmāsān saptame māsi tvaṃ vīra nidhanaṃ gataḥ<BR>
11,020.026d*0056_01	subhadrāṃ bhadracarita smarethās tridivaṃ gataḥ<BR>
11,020.027a	ity uktavacanām etām apakarṣanti duḥkhitām<BR>
11,020.027c	uttarāṃ moghasaṃkalpāṃ matsyarājakulastriyaḥ<BR>
11,020.028a	uttarām apakṛṣyainām ārtām ārtatarāḥ svayam<BR>
11,020.028c	virāṭaṃ nihataṃ dṛṣṭvā krośanti vilapanti ca<BR>
11,020.029a	droṇāstraśarasaṃkṛttaṃ śayānaṃ rudhirokṣitam<BR>
11,020.029c	virāṭaṃ vitudanty ete gṛdhragomāyuvāyasāḥ<BR>
11,020.030a	vitudyamānaṃ vihagair virāṭam asitekṣaṇāḥ<BR>
11,020.030c	na śaknuvanti vivaśā nivartayitum āturāḥ<BR>
11,020.031a	āsām ātapataptānām āyāsena ca yoṣitām<BR>
11,020.031c	śrameṇa ca vivarṇānāṃ rūpāṇāṃ vigataṃ vapuḥ<BR>
11,020.032a	uttaraṃ cābhimanyuṃ ca kāmbojaṃ ca sudakṣiṇam<BR>
11,020.032c	śiśūn etān hatān paśya lakṣmaṇaṃ ca sudarśanam<BR>
11,020.032d*0057_01	kārṣṇinābhihataṃ kṛṣṇa lakṣmaṇaṃ priyadarśanam<BR>
11,020.032e	āyodhanaśiromadhye śayānaṃ paśya mādhava<BR>
11,021.001	gāndhāry uvāca<BR>
11,021.001a	eṣa vaikartanaḥ śete maheṣvāso mahārathaḥ<BR>
11,021.001c	jvalitānalavat saṃkhye saṃśāntaḥ pārthatejasā<BR>
11,021.002a	paśya vaikartanaṃ karṇaṃ nihatyātirathān bahūn<BR>
11,021.002c	śoṇitaughaparītāṅgaṃ śayānaṃ patitaṃ bhuvi<BR>
11,021.003a	amarṣī dīrgharoṣaś ca maheṣvāso mahārathaḥ<BR>
11,021.003c	raṇe vinihataḥ śete śūro gāṇḍīvadhanvanā<BR>
11,021.004a	yaṃ sma pāṇḍavasaṃtrāsān mama putrā mahārathāḥ<BR>
11,021.004c	prāyudhyanta puraskṛtya mātaṅgā iva yūthapam<BR>
11,021.005a	śārdūlam iva siṃhena samare savyasācinā<BR>
11,021.005c	mātaṅgam iva mattena mātaṅgena nipātitam<BR>
11,021.006a	sametāḥ puruṣavyāghra nihataṃ śūram āhave<BR>
11,021.006c	prakīrṇamūrdhajāḥ patnyo rudatyaḥ paryupāsate<BR>
11,021.007a	udvignaḥ satataṃ yasmād dharmarājo yudhiṣṭhiraḥ<BR>
11,021.007c	trayodaśa samā nidrāṃ cintayann nādhyagacchata<BR>
11,021.008a	anādhṛṣyaḥ parair yuddhe śatrubhir maghavān iva<BR>
11,021.008c	yugāntāgnir ivārciṣmān himavān iva ca sthiraḥ<BR>
11,021.009a	sa bhūtvā śaraṇaṃ vīro dhārtarāṣṭrasya mādhava<BR>
11,021.009c	bhūmau vinihataḥ śete vātarugṇa iva drumaḥ<BR>
11,021.010a	paśya karṇasya patnīṃ tvaṃ vṛṣasenasya mātaram<BR>
11,021.010c	lālapyamānāḥ karuṇaṃ rudatīṃ patitāṃ bhuvi<BR>
11,021.011a	ācāryaśāpo 'nugato dhruvaṃ tvāṃ; yad agrasac cakram iyaṃ dharā te<BR>
11,021.011c	tataḥ śareṇāpahṛtaṃ śiras te; dhanaṃjayenāhave śatrumadhye<BR>
11,021.012a	aho dhig eṣā patitā visaṃjñā; samīkṣya jāmbūnadabaddhaniṣkam<BR>
11,021.012c	karṇaṃ mahābāhum adīnasattvaṃ; suṣeṇamātā rudatī bhṛśārtā<BR>
11,021.013a	alpāvaśeṣo hi kṛto mahātmā; śarīrabhakṣaiḥ paribhakṣayadbhiḥ<BR>
11,021.013c	draṣṭuṃ na saṃprītikaraḥ śaśīva; kṛṣṇaśya pakṣasya caturdaśāhe<BR>
11,021.014a	sāvartamānā patitā pṛthivyām; utthāya dīnā punar eva caiṣā<BR>
11,021.014c	karṇasya vaktraṃ parijighramāṇā; rorūyate putravadhābhitaptā<BR>
11,022.001	gāndhāry uvāca<BR>
11,022.001a	āvantyaṃ bhīmasenena bhakṣayanti nipātitam<BR>
11,022.001c	gṛdhragomāyavaḥ śūraṃ bahubandhum abandhuvat<BR>
11,022.002a	taṃ paśya kadanaṃ kṛtvā śatrūṇāṃ madhusūdana<BR>
11,022.002c	śayānaṃ vīraśayane rudhireṇa samukṣitam<BR>
11,022.003a	taṃ sṛgālāś ca kaṅkāś ca kravyādāś ca pṛthagvidhāḥ<BR>
11,022.003c	tena tena vikarṣanti paśya kālasya paryayam<BR>
11,022.004a	śayānaṃ vīraśayane vīram ākrandasāriṇam<BR>
11,022.004c	āvantyam abhito nāryo rudatyaḥ paryupāsate<BR>
11,022.005a	prātipīyaṃ maheṣvāsaṃ hataṃ bhallena bāhlikam<BR>
11,022.005c	prasuptam iva śārdūlaṃ paśya kṛṣṇa manasvinam<BR>
11,022.006a	atīva mukhavarṇo 'sya nihatasyāpi śobhate<BR>
11,022.006c	somasyevābhipūrṇasya paurṇamāsyāṃ samudyataḥ<BR>
11,022.007a	putraśokābhitaptena pratijñāṃ parirakṣatā<BR>
11,022.007c	pākaśāsaninā saṃkhye vārddhakṣatrir nipātitaḥ<BR>
11,022.008a	ekādaśa camūr jitvā rakṣyamāṇaṃ mahātmanā<BR>
11,022.008c	satyaṃ cikīrṣatā paśya hatam enaṃ jayadratham<BR>
11,022.009a	sindhusauvīrabhartāraṃ darpapūrṇaṃ manasvinam<BR>
11,022.009c	bhakṣayanti śivā gṛdhrā janārdana jayadratham<BR>
11,022.010a	saṃrakṣyamāṇaṃ bhāryābhir anuraktābhir acyuta<BR>
11,022.010c	bhaṣanto vyapakarṣanti gahanaṃ nimnam antikāt<BR>
11,022.011a	tam etāḥ paryupāsante rakṣamāṇā mahābhujam<BR>
11,022.011b*0058_01	duḥṣalāṃ mānuṣaṃ te (sic) rakṣamāṇā mahābhujam<BR>
11,022.011c	sindhusauvīragāndhārakāmbojayavanastriyaḥ<BR>
11,022.012a	yadā kṛṣṇām upādāya prādravat kekayaiḥ saha<BR>
11,022.012c	tadaiva vadhyaḥ pāṇḍūnāṃ janārdana jayadrathaḥ<BR>
11,022.013a	duḥśalāṃ mānayadbhis tu yadā mukto jayadrathaḥ<BR>
11,022.013c	katham adya na tāṃ kṛṣṇa mānayanti sma te punaḥ<BR>
11,022.014a	saiṣā mama sutā bālā vilapantī suduḥkhitā<BR>
11,022.014c	pramāpayati cātmānam ākrośati ca pāṇḍavān<BR>
11,022.015a	kiṃ nu duḥkhataraṃ kṛṣṇa paraṃ mama bhaviṣyati<BR>
11,022.015c	yat sutā vidhavā bālā snuṣāś ca nihateśvarāḥ<BR>
11,022.016a	aho dhig duḥśalāṃ paśya vītaśokabhayām iva<BR>
11,022.016c	śiro bhartur anāsādya dhāvamānām itas tataḥ<BR>
11,022.017a	vārayām āsa yaḥ sarvān pāṇḍavān putragṛddhinaḥ<BR>
11,022.017c	sa hatvā vipulāḥ senāḥ svayaṃ mṛtyuvaśaṃ gataḥ<BR>
11,022.018a	taṃ mattam iva mātaṅgaṃ vīraṃ paramadurjayam<BR>
11,022.018c	parivārya rudanty etāḥ striyaś candropamānanāḥ<BR>
11,023.001	gāndhāry uvāca<BR>
11,023.001a	eṣa śalyo hataḥ śete sākṣān nakulamātulaḥ<BR>
11,023.001c	dharmajñena satā tāta dharmarājena saṃyuge<BR>
11,023.002a	yas tvayā spardhate nityaṃ sarvatra puruṣarṣabha<BR>
11,023.002c	sa eṣa nihataḥ śete madrarājo mahārathaḥ<BR>
11,023.002d*0059_01	jayadrathe yadi brūyur aparādhaṃ kathaṃ cana<BR>
11,023.002d*0059_02	madraputre kathaṃ brūyur aparādhaṃ vivakṣavaḥ<BR>
11,023.003a	yena saṃgṛhṇatā tāta ratham ādhirather yudhi<BR>
11,023.003c	jayārthaṃ pāṇḍuputrāṇāṃ tathā tejovadhaḥ kṛtaḥ<BR>
11,023.004a	aho dhik paśya śalyasya pūrṇacandrasudarśanam<BR>
11,023.004c	mukhaṃ padmapalāśākṣaṃ vaḍair ādaṣṭam avraṇam<BR>
11,023.005a	eṣā cāmīkarābhasya taptakāñcanasaprabhā<BR>
11,023.005c	āsyād viniḥsṛtā jihvā bhakṣyate kṛṣṇa pakṣibhiḥ<BR>
11,023.006a	yudhiṣṭhireṇa nihataṃ śalyaṃ samitiśobhanam<BR>
11,023.006c	rudantyaḥ paryupāsante madrarājakulastriyaḥ<BR>
11,023.007a	etāḥ susūkṣmavasanā madrarājaṃ nararṣabham<BR>
11,023.007c	krośanty abhisamāsādya kṣatriyāḥ kṣatriyarṣabham<BR>
11,023.008a	śalyaṃ nipatitaṃ nāryaḥ parivāryābhitaḥ sthitāḥ<BR>
11,023.008c	vāśitā gṛṣṭayaḥ paṅke parimagnam ivarṣabham<BR>
11,023.009a	śalyaṃ śaraṇadaṃ śūraṃ paśyainaṃ rathasattamam<BR>
11,023.009c	śayānaṃ vīraśayane śarair viśakalīkṛtam<BR>
11,023.010a	eṣa śailālayo rājā bhagadattaḥ pratāpavān<BR>
11,023.010c	gajāṅkuśadharaḥ śreṣṭhaḥ śete bhuvi nipātitaḥ<BR>
11,023.011a	yasya rukmamayī mālā śirasy eṣā virājate<BR>
11,023.011c	śvāpadair bhakṣyamāṇasya śobhayantīva mūrdhajān<BR>
11,023.012a	etena kila pārthasya yuddham āsīt sudāruṇam<BR>
11,023.012c	lomaharṣaṇam atyugraṃ śakrasya balinā yathā<BR>
11,023.013a	yodhayitvā mahābāhur eṣa pārthaṃ dhanaṃjayam<BR>
11,023.013c	saṃśayaṃ gamayitvā ca kuntīputreṇa pātitaḥ<BR>
11,023.014a	yasya nāsti samo loke śaurye vīrye ca kaś cana<BR>
11,023.014c	sa eṣa nihataḥ śete bhīṣmo bhīṣmakṛd āhave<BR>
11,023.015a	paśya śāṃtanavaṃ kṛṣṇa śayānaṃ sūryavarcasam<BR>
11,023.015c	yugānta iva kālena pātitaṃ sūryam ambarāt<BR>
11,023.016a	eṣa taptvā raṇe śatrūñ śastratāpena vīryavān<BR>
11,023.016c	narasūryo 'stam abhyeti sūryo 'stam iva keśava<BR>
11,023.017a	śaratalpagataṃ vīraṃ dharme devāpinā samam<BR>
11,023.017c	śayānaṃ vīraśayane paśya śūraniṣevite<BR>
11,023.018a	karṇinālīkanārācair āstīrya śayanottamam<BR>
11,023.018c	āviśya śete bhagavān skandaḥ śaravaṇaṃ yathā<BR>
11,023.019a	atūlapūrṇaṃ gāṅgeyas tribhir bāṇaiḥ samanvitam<BR>
11,023.019c	upadhāyopadhānāgryaṃ dattaṃ gāṇḍīvadhanvanā<BR>
11,023.020a	pālayānaḥ pituḥ śāstram ūrdhvaretā mahāyaśāḥ<BR>
11,023.020c	eṣa śāṃtanavaḥ śete mādhavāpratimo yudhi<BR>
11,023.021a	dharmātmā tāta dharmajñaḥ pāraṃparyeṇa nirṇaye<BR>
11,023.021c	amartya iva martyaḥ sann eṣa prāṇān adhārayat<BR>
11,023.022a	nāsti yuddhe kṛtī kaś cin na vidvān na parākramī<BR>
11,023.022c	yatra śāṃtanavo bhīṣmaḥ śete 'dya nihataḥ paraiḥ<BR>
11,023.023a	svayam etena śūreṇa pṛcchyamānena pāṇḍavaiḥ<BR>
11,023.023c	dharmajñenāhave mṛtyur ākhyātaḥ satyavādinā<BR>
11,023.024a	pranaṣṭaḥ kuruvaṃśaś ca punar yena samuddhṛtaḥ<BR>
11,023.024c	sa gataḥ kurubhiḥ sārdhaṃ mahābuddhiḥ parābhavam<BR>
11,023.025a	dharmeṣu kuravaḥ kaṃ nu pariprakṣyanti mādhava<BR>
11,023.025c	gate devavrate svargaṃ devakalpe nararṣabhe<BR>
11,023.026a	arjunasya vinetāram ācāryaṃ sātyakes tathā<BR>
11,023.026c	taṃ paśya patitaṃ droṇaṃ kurūṇāṃ gurusattamam<BR>
11,023.027a	astraṃ caturvidhaṃ veda yathaiva tridaśeśvaraḥ<BR>
11,023.027c	bhārgavo vā mahāvīryas tathā droṇo 'pi mādhava<BR>
11,023.028a	yasya prasādād bībhatsuḥ pāṇḍavaḥ karma duṣkaram<BR>
11,023.028c	cakāra sa hataḥ śete nainam astrāṇy apālayan<BR>
11,023.029a	yaṃ purodhāya kurava āhvayanti sma pāṇḍavān<BR>
11,023.029c	so 'yaṃ śastrabhṛtāṃ śreṣṭho droṇaḥ śastraiḥ pṛthak kṛtaḥ<BR>
11,023.030a	yasya nirdahataḥ senāṃ gatir agner ivābhavat<BR>
11,023.030c	sa bhūmau nihataḥ śete śāntārcir iva pāvakaḥ<BR>
11,023.031a	dhanur muṣṭir aśīrṇaś ca hastāvāpaś ca mādhava<BR>
11,023.031c	droṇasya nihatasyāpi dṛśyate jīvato yathā<BR>
11,023.032a	vedā yasmāc ca catvāraḥ sarvāstrāṇi ca keśava<BR>
11,023.032c	anapetāni vai śūrād yathaivādau prajāpateḥ<BR>
11,023.033a	vandanārhāv imau tasya bandibhir vanditau śubhau<BR>
11,023.033c	gomāyavo vikarṣanti pādau śiṣyaśatārcitau<BR>
11,023.034a	droṇaṃ drupadaputreṇa nihataṃ madhusūdana<BR>
11,023.034c	kṛpī kṛpaṇam anvāste duḥkhopahatacetanā<BR>
11,023.035a	tāṃ paśya rudatīm ārtāṃ muktakeśīm adhomukhīm<BR>
11,023.035c	hataṃ patim upāsantīṃ droṇaṃ śastrabhṛtāṃ varam<BR>
11,023.036a	bāṇair bhinnatanutrāṇaṃ dhṛṣṭadyumnena keśava<BR>
11,023.036c	upāste vai mṛdhe droṇaṃ jaṭilā brahmacāriṇī<BR>
11,023.037a	pretakṛtye ca yatate kṛpī kṛpaṇam āturā<BR>
11,023.037c	hatasya samare bhartuḥ sukumārī yaśasvinī<BR>
11,023.038a	agnīn āhṛtya vidhivac citāṃ prajvālya sarvaśaḥ<BR>
11,023.038c	droṇam ādhāya gāyanti trīṇi sāmāni sāmagāḥ<BR>
11,023.039a	kiranti ca citām ete jaṭilā brahmacāriṇaḥ<BR>
11,023.039c	dhanurbhiḥ śaktibhiś caiva rathanīḍaiś ca mādhava<BR>
11,023.040a	śastraiś ca vividhair anyair dhakṣyante bhūritejasam<BR>
11,023.040c	ta ete droṇam ādhāya śaṃsanti ca rudanti ca<BR>
11,023.041a	sāmabhis tribhir antaḥsthair anuśaṃsanti cāpare<BR>
11,023.041c	agnāv agnim ivādhāya droṇaṃ hutvā hutāśane<BR>
11,023.042a	gacchanty abhimukhā gaṅgāṃ droṇaśiṣyā dvijātayaḥ<BR>
11,023.042c	apasavyāṃ citiṃ kṛtvā puraskṛtya kṛpīṃ tadā<BR>
11,024.001	gāndhāry uvāca<BR>
11,024.001a	somadattasutaṃ paśya yuyudhānena pātitam<BR>
11,024.001c	vitudyamānaṃ vihagair bahubhir mādhavāntike<BR>
11,024.002a	putraśokābhisaṃtaptaḥ somadatto janārdana<BR>
11,024.002c	yuyudhānaṃ maheṣvāsaṃ garhayann iva dṛśyate<BR>
11,024.003a	asau tu bhūriśravaso mātā śokapariplutā<BR>
11,024.003c	āśvāsayati bhartāraṃ somadattam aninditā<BR>
11,024.004a	diṣṭyā nedaṃ mahārāja dāruṇaṃ bharatakṣayam<BR>
11,024.004c	kurusaṃkrandanaṃ ghoraṃ yugāntam anupaśyasi<BR>
11,024.005a	diṣṭyā yūpadhvajaṃ vīraṃ putraṃ bhūrisahasradam<BR>
11,024.005c	anekakratuyajvānaṃ nihataṃ nādya paśyasi<BR>
11,024.006a	diṣṭyā snuṣāṇām ākrande ghoraṃ vilapitaṃ bahu<BR>
11,024.006c	na śṛṇoṣi mahārāja sārasīnām ivārṇave<BR>
11,024.007a	ekavastrānusaṃvītāḥ prakīrṇāsitamūrdhajāḥ<BR>
11,024.007c	snuṣās te paridhāvanti hatāpatyā hateśvarāḥ<BR>
11,024.008a	śvāpadair bhakṣyamāṇaṃ tvam aho diṣṭyā na paśyasi<BR>
11,024.008c	chinnabāhuṃ naravyāghram arjunena nipātitam<BR>
11,024.009a	śalaṃ vinihataṃ saṃkhye bhūriśravasam eva ca<BR>
11,024.009c	snuṣāś ca vidhavāḥ sarvā diṣṭyā nādyeha paśyasi<BR>
11,024.010a	diṣṭyā tat kāñcanaṃ chatraṃ yūpaketor mahātmanaḥ<BR>
11,024.010c	vinikīrṇaṃ rathopasthe saumadatter na paśyasi<BR>
11,024.011a	amūs tu bhūriśravaso bhāryāḥ sātyakinā hatam<BR>
11,024.011c	parivāryānuśocanti bhartāram asitekṣaṇāḥ<BR>
11,024.012a	etā vilapya bahulaṃ bhartṛśokena karśitāḥ<BR>
11,024.012c	patanty abhimukhā bhūmau kṛpaṇaṃ bata keśava<BR>
11,024.013a	bībhatsur atibībhatsaṃ karmedam akarot katham<BR>
11,024.013c	pramattasya yad acchaitsīd bāhuṃ śūrasya yajvanaḥ<BR>
11,024.014a	tataḥ pāpataraṃ karma kṛtavān api sātyakiḥ<BR>
11,024.014c	yasmāt prāyopaviṣṭasya prāhārṣīt saṃśitātmanaḥ<BR>
11,024.015a	eko dvābhyāṃ hataḥ śeṣe tvam adharmeṇa dhārmikaḥ<BR>
11,024.015b*0060_01	kiṃ nu vakṣyati vai satsu goṣṭhīṣu ca sabhāsu ca<BR>
11,024.015b*0060_02	apuṇyam ayaśasyaṃ ca karmedaṃ sātyakiḥ svayam<BR>
11,024.015c	iti yūpadhvajasyaitāḥ striyaḥ krośanti mādhava<BR>
11,024.016a	bhāryā yūpadhvajasyaiṣā karasaṃmitamadhyamā<BR>
11,024.016c	kṛtvotsaṅge bhujaṃ bhartuḥ kṛpaṇaṃ paryadevayat<BR>
11,024.017a	ayaṃ sa raśanotkarṣī pīnastanavimardanaḥ<BR>
11,024.017c	nābhyūrujaghanasparśī nīvīvisraṃsanaḥ karaḥ<BR>
11,024.017d*0061_01	ayaṃ sa hantā śatrūṇāṃ mitrāṇām abhayapradaḥ<BR>
11,024.017d*0061_02	pradātā gosahasrāṇāṃ kṣatriyāntakaraḥ karaḥ<BR>
11,024.018a	vāsudevasya sāṃnidhye pārthenākliṣṭakarmaṇā<BR>
11,024.018c	yudhyataḥ samare 'nyena pramattasya nipātitaḥ<BR>
11,024.019a	kiṃ nu vakṣyasi saṃsatsu kathāsu ca janārdana<BR>
11,024.019c	arjunasya mahat karma svayaṃ vā sa kirīṭavān<BR>
11,024.020a	ity evaṃ garhayitvaiṣā tūṣṇīm āste varāṅganā<BR>
11,024.020c	tām etām anuśocanti sapatnyaḥ svām iva snuṣām<BR>
11,024.021a	gāndhārarājaḥ śakunir balavān satyavikramaḥ<BR>
11,024.021c	nihataḥ sahadevena bhāgineyena mātulaḥ<BR>
11,024.022a	yaḥ purā hemadaṇḍābhyāṃ vyajanābhyāṃ sma vījyate<BR>
11,024.022c	sa eṣa pakṣibhiḥ pakṣaiḥ śayāna upavījyate<BR>
11,024.023a	yaḥ sma rūpāṇi kurute śataśo 'tha sahasraśaḥ<BR>
11,024.023c	tasya māyāvino māyā dagdhāḥ pāṇḍavatejasā<BR>
11,024.024a	māyayā nikṛtiprajño jitavān yo yudhiṣṭhiram<BR>
11,024.024c	sabhāyāṃ vipulaṃ rājyaṃ sa punar jīvitaṃ jitaḥ<BR>
11,024.025a	śakuntāḥ śakuniṃ kṛṣṇa samantāt paryupāsate<BR>
11,024.025c	kitavaṃ mama putrāṇāṃ vināśāyopaśikṣitam<BR>
11,024.026a	etenaitan mahad vairaṃ prasaktaṃ pāṇḍavaiḥ saha<BR>
11,024.026c	vadhāya mama putrāṇām ātmanaḥ sagaṇasya ca<BR>
11,024.027a	yathaiva mama putrāṇāṃ lokāḥ śastrajitāḥ prabho<BR>
11,024.027c	evam asyāpi durbuddher lokāḥ śastreṇa vai jitāḥ<BR>
11,024.028a	kathaṃ ca nāyaṃ tatrāpi putrān me bhrātṛbhiḥ saha<BR>
11,024.028c	virodhayed ṛjuprajñān anṛjur madhusūdana<BR>
11,024.028d*0062_01	śokārtā yat svasā kṛṣṇā kṛpaṇaṃ paryupāsate<BR>
11,024.028d*0062_02	vināśaṃ kāṅkṣatī nityaṃ putrāṇāṃ krudhyatī mama<BR>
11,025.001	gāndhāry uvāca<BR>
11,025.001a	kāmbojaṃ paśya durdharṣaṃ kāmbojāstaraṇocitam<BR>
11,025.001c	śayānam ṛṣabhaskandhaṃ hataṃ pāṃsuśu mādhava<BR>
11,025.002a	yasya kṣatajasaṃdigdhau bāhū candanarūṣitau<BR>
11,025.002c	avekṣya kṛpaṇaṃ bhāryā vilapaty atiduḥkhitā<BR>
11,025.003a	imau tau parighaprakhyau bāhū śubhatalāṅgulī<BR>
11,025.003c	yayor vivaram āpannāṃ na ratir māṃ purājahat<BR>
11,025.004a	kāṃ gatiṃ nu gamiṣyāmi tvayā hīnā janeśvara<BR>
11,025.004c	dūrabandhur anātheva atīva madhurasvarā<BR>
11,025.005a	ātape klāmyamānānāṃ vividhānām iva srajām<BR>
11,025.005c	klāntānām api nārīṇāṃ na śrīr jahati vai tanum<BR>
11,025.006a	śayānam abhitaḥ śūraṃ kāliṅgaṃ madhusūdana<BR>
11,025.006c	paśya dīptāṅgadayugapratibaddhamahābhujam<BR>
11,025.007a	māgadhānām adhipatiṃ jayatsenaṃ janārdana<BR>
11,025.007c	parivārya praruditā māgadhyaḥ paśya yoṣitaḥ<BR>
11,025.008a	āsām āyatanetrāṇāṃ susvarāṇāṃ janārdana<BR>
11,025.008c	manaḥśrutiharo nādo mano mohayatīva me<BR>
11,025.009a	prakīrṇasarvābharaṇā rudantyaḥ śokakarśitāḥ<BR>
11,025.009c	svāstīrṇaśayanopetā māgadhyaḥ śerate bhuvi<BR>
11,025.010a	kosalānām adhipatiṃ rājaputraṃ bṛhadbalam<BR>
11,025.010c	bhartāraṃ parivāryaitāḥ pṛthak praruditāḥ striyaḥ<BR>
11,025.011a	asya gātragatān bāṇān kārṣṇibāhubalārpitān<BR>
11,025.011c	uddharanty asukhāviṣṭā mūrchamānāḥ punaḥ punaḥ<BR>
11,025.012a	āsāṃ sarvānavadyānām ātapena pariśramāt<BR>
11,025.012c	pramlānanalinābhāni bhānti vaktrāṇi mādhava<BR>
11,025.013a	droṇena nihatāḥ śūrāḥ śerate rucirāṅgadāḥ<BR>
11,025.013b*0063_01	dhṛṣṭadyumnasutāḥ sarve śiśavo hemamālinaḥ<BR>
11,025.013b*0063_02	rathāgnyagāraṃ cāpārciṃ śaraśaktigadendhanam<BR>
11,025.013b*0063_03	droṇam āsādya nirdagdhāḥ śalabhā iva pāvakam<BR>
11,025.013b*0063_04	tathaiva nihatāḥ śūrāḥ śerate rucirāṅgadāḥ<BR>
11,025.013c	droṇenābhimukhāḥ sarve bhrātaraḥ pañca kekayāḥ<BR>
11,025.014a	taptakāñcanavarmāṇas tāmradhvajarathasrajaḥ<BR>
11,025.014c	bhāsayanti mahīṃ bhāsā jvalitā iva pāvakāḥ<BR>
11,025.015a	droṇena drupadaṃ saṃkhye paśya mādhava pātitam<BR>
11,025.015c	mahādvipam ivāraṇye siṃhena mahatā hatam<BR>
11,025.016a	pāñcālarājño vipulaṃ puṇḍarīkākṣa pāṇḍuram<BR>
11,025.016c	ātapatraṃ samābhāti śaradīva divākaraḥ<BR>
11,025.017a	etās tu drupadaṃ vṛddhaṃ snuṣā bhāryāś ca duḥkhitāḥ<BR>
11,025.017c	dagdhvā gacchanti pāñcālyaṃ rājānam apasavyataḥ<BR>
11,025.018a	dhṛṣṭaketuṃ maheṣvāsaṃ cedipuṃgavam aṅganāḥ<BR>
11,025.018c	droṇena nihataṃ śūraṃ haranti hṛtacetasaḥ<BR>
11,025.019a	droṇāstram abhihatyaiṣa vimarde madhusūdana<BR>
11,025.019b*0064_01	evaṃ mām iha putrasya putraḥ pitaram anvagāt<BR>
11,025.019c	maheṣvāso hataḥ śete nadyā hṛta iva drumaḥ<BR>
11,025.020a	eṣa cedipatiḥ śūro dhṛṣṭaketur mahārathaḥ<BR>
11,025.020c	śete vinihataḥ saṃkhye hatvā śatrūn sahasraśaḥ<BR>
11,025.021a	vitudyamānaṃ vihagais taṃ bhāryāḥ pratyupasthitāḥ<BR>
11,025.021c	cedirājaṃ hṛṣīkeśa hataṃ sabalabāndhavam<BR>
11,025.022a	dāśārhīputrajaṃ vīraṃ śayānaṃ satyavikramam<BR>
11,025.022c	āropyāṅke rudanty etāś cedirājavarāṅganāḥ<BR>
11,025.023a	asya putraṃ hṛṣīkeśa suvaktraṃ cārukuṇḍalam<BR>
11,025.023c	droṇena samare paśya nikṛttaṃ bahudhā śaraiḥ<BR>
11,025.024a	pitaraṃ nūnam ājisthaṃ yudhyamānaṃ paraiḥ saha<BR>
11,025.024c	nājahāt pṛṣṭhato vīram adyāpi madhusūdana<BR>
11,025.025a	evaṃ mamāpi putrasya putraḥ pitaram anvagāt<BR>
11,025.025c	duryodhanaṃ mahābāho lakṣmaṇaḥ paravīrahā<BR>
11,025.026a	vindānuvindāv āvantyau patitau paśya mādhava<BR>
11,025.026c	himānte puṣpitau śālau marutā galitāv iva<BR>
11,025.027a	kāñcanāṅgadavarmāṇau bāṇakhaḍgadhanurdharau<BR>
11,025.027c	ṛṣabhapratirūpākṣau śayānau vimalasrajau<BR>
11,025.028a	avadhyāḥ pāṇḍavāḥ kṛṣṇa sarva eva tvayā saha<BR>
11,025.028c	ye muktā droṇabhīṣmābhyāṃ karṇād vaikartanāt kṛpāt<BR>
11,025.029a	duryodhanād droṇasutāt saindhavāc ca mahārathāt<BR>
11,025.029c	somadattād vikarṇāc ca śūrāc ca kṛtavarmaṇaḥ<BR>
11,025.029e	ye hanyuḥ śastravegena devān api nararṣabhāḥ<BR>
11,025.030a	ta ime nihatāḥ saṃkhye paśya kālasya paryayam<BR>
11,025.030c	nātibhāro 'sti daivasya dhruvaṃ mādhava kaś cana<BR>
11,025.030e	yad ime nihatāḥ śūrāḥ kṣatriyaiḥ kṣatriyarṣabhāḥ<BR>
11,025.030f*0065_01	śūrāś ca kṛtavidyāś ca mama putrā manasvinaḥ<BR>
11,025.031a	tadaiva nihatāḥ kṛṣṇa mama putrās tarasvinaḥ<BR>
11,025.031c	yadaivākṛtakāmas tvam upaplavyaṃ gataḥ punaḥ<BR>
11,025.032a	śaṃtanoś caiva putreṇa prājñena vidureṇa ca<BR>
11,025.032c	tadaivoktāsmi mā snehaṃ kuruṣvātmasuteṣv iti<BR>
11,025.033a	tayor na darśanaṃ tāta mithyā bhavitum arhati<BR>
11,025.033c	acireṇaiva me putrā bhasmībhūtā janārdana<BR>
11,025.034	vaiśaṃpāyana uvāca<BR>
11,025.034a	ity uktvā nyapatad bhūmau gāndhārī śokakarśitā<BR>
11,025.034c	duḥkhopahatavijñānā dhairyam utsṛjya bhārata<BR>
11,025.035a	tataḥ kopaparītāṅgī putraśokapariplutā<BR>
11,025.035c	jagāma śauriṃ doṣeṇa gāndhārī vyathitendriyā<BR>
11,025.036	gāndhāry uvāca<BR>
11,025.036a	pāṇḍavā dhārtarāṣṭrāś ca drugdhāḥ kṛṣṇa parasparam<BR>
11,025.036c	upekṣitā vinaśyantas tvayā kasmāj janārdana<BR>
11,025.037a	śaktena bahubhṛtyena vipule tiṣṭhatā bale<BR>
11,025.037c	ubhayatra samarthena śrutavākyena caiva ha<BR>
11,025.038a	icchatopekṣito nāśaḥ kurūṇāṃ madhusūdana<BR>
11,025.038c	yasmāt tvayā mahābāho phalaṃ tasmād avāpnuhi<BR>
11,025.039a	patiśuśrūṣayā yan me tapaḥ kiṃ cid upārjitam<BR>
11,025.039c	tena tvāṃ duravāpātmañ śapsye cakragadādhara<BR>
11,025.040a	yasmāt parasparaṃ ghnanto jñātayaḥ kurupāṇḍavāḥ<BR>
11,025.040c	upekṣitās te govinda tasmāj jñātīn vadhiṣyasi<BR>
11,025.041a	tvam apy upasthite varṣe ṣaṭtriṃśe madhusūdana<BR>
11,025.041c	hatajñātir hatāmātyo hataputro vanecaraḥ<BR>
11,025.041d*0066_01	anāthavad avijñāto lokeṣv anabhilakṣitaḥ<BR>
11,025.041e	kutsitenābhyupāyena nidhanaṃ samavāpsyasi<BR>
11,025.042a	tavāpy evaṃ hatasutā nihatajñātibāndhavāḥ<BR>
11,025.042c	striyaḥ paripatiṣyanti yathaitā bharatastriyaḥ<BR>
11,025.043	vaiśaṃpāyana uvāca<BR>
11,025.043a	tac chrutvā vacanaṃ ghoraṃ vāsudevo mahāmanāḥ<BR>
11,025.043c	uvāca devīṃ gāndhārīm īṣad abhyutsmayann iva<BR>
11,025.044a	saṃhartā vṛṣṇicakrasya nānyo mad vidyate śubhe<BR>
11,025.044c	jāne 'ham etad apy evaṃ cīrṇaṃ carasi kṣatriye<BR>
11,025.044d*0067_01	daivād eva vinaśyanti vṛṣṇayo nātra saṃśayaḥ<BR>
11,025.045a	avadhyās te narair anyair api vā devadānavaiḥ<BR>
11,025.045c	parasparakṛtaṃ nāśam ataḥ prāpsyanti yādavāḥ<BR>
11,025.046a	ity uktavati dāśārhe pāṇḍavās trastacetasaḥ<BR>
11,025.046c	babhūvur bhṛśasaṃvignā nirāśāś cāpi jīvite<BR>
11,026.001	vāsudeva uvāca<BR>
11,026.001a	uttiṣṭhottiṣṭha gāndhāri mā ca śoke manaḥ kṛthāḥ<BR>
11,026.001c	tavaiva hy aparādhena kuravo nidhanaṃ gatāḥ<BR>
11,026.002a	yā tvaṃ putraṃ durātmānam īrṣum atyantamāninam<BR>
11,026.002c	duryodhanaṃ puraskṛtya duṣkṛtaṃ sādhu manyase<BR>
11,026.003a	niṣṭhuraṃ vairaparuṣaṃ vṛddhānāṃ śāsanātigam<BR>
11,026.003c	katham ātmakṛtaṃ doṣaṃ mayy ādhātum ihecchasi<BR>
11,026.004a	mṛtaṃ vā yadi vā naṣṭaṃ yo 'tītam anuśocati<BR>
11,026.004c	duḥkhena labhate duḥkhaṃ dvāv anarthau prapadyate<BR>
11,026.005a	taporthīyaṃ brāhmaṇī dhatta garbhaṃ; gaur voḍhāraṃ dhāvitāraṃ turaṃgī<BR>
11,026.005c	śūdrā dāsaṃ paśupālaṃ tu vaiśyā; vadhārthīyaṃ tvadvidhā rājaputrī<BR>
11,026.006	vaiśaṃpāyana uvāca<BR>
11,026.006a	tac chrutvā vāsudevasya punaruktaṃ vaco 'priyam<BR>
11,026.006c	tūṣṇīṃ babhūva gāndhārī śokavyākulalocanā<BR>
11,026.007a	dhṛtarāṣṭras tu rājarṣir nigṛhyābuddhijaṃ tamaḥ<BR>
11,026.007c	paryapṛcchata dharmātmā dharmarājaṃ yudhiṣṭhiram<BR>
11,026.008a	jīvatāṃ parimāṇajñaḥ sainyānām asi pāṇḍava<BR>
11,026.008c	hatānāṃ yadi jānīṣe parimāṇaṃ vadasva me<BR>
11,026.009	yudhiṣṭhira uvāca<BR>
11,026.009a	daśāyutānām ayutaṃ sahasrāṇi ca viṃśatiḥ<BR>
11,026.009c	koṭyaḥ ṣaṣṭiś ca ṣaṭ caiva ye 'smin rājamṛdhe hatāḥ<BR>
11,026.010a	alakṣyāṇāṃ tu vīrāṇāṃ sahasrāṇi caturdaśa<BR>
11,026.010c	daśa cānyāni rājendra śataṃ ṣaṣṭiś ca pañca ca<BR>
11,026.011	dhṛtarāṣṭra uvāca<BR>
11,026.011a	yudhiṣṭhira gatiṃ kāṃ te gatāḥ puruṣasattamāḥ<BR>
11,026.011b*0068_01	keṣu keṣu ca lokeṣu gatā hy ete narottamāḥ<BR>
11,026.011b*0068_02	yudhyamānā hatāḥ saṃkhye ye caivātrāparāṅmukhāḥ<BR>
11,026.011c	ācakṣva me mahābāho sarvajño hy asi me mataḥ<BR>
11,026.012	yudhiṣṭhira uvāca<BR>
11,026.012a	yair hutāni śarīrāṇi hṛṣṭaiḥ paramasaṃyuge<BR>
11,026.012c	devarājasamāṃl lokān gatās te satyavikramāḥ<BR>
11,026.013a	ye tv ahṛṣṭena manasā martavyam iti bhārata<BR>
11,026.013c	yudhyamānā hatāḥ saṃkhye te gandharvaiḥ samāgatāḥ<BR>
11,026.014a	ye tu saṃgrāmabhūmiṣṭhā yācamānāḥ parāṅmukhāḥ<BR>
11,026.014c	śastreṇa nidhanaṃ prāptā gatās te guhyakān prati<BR>
11,026.014d*0069_01	kṣatradharmeṇa nihatās te gatāḥ paramāṃ gatim<BR>
11,026.015a	pīḍyamānāḥ parair ye tu hīyamānā nirāyudhāḥ<BR>
11,026.015c	hrīniṣedhā mahātmānaḥ parān abhimukhā raṇe<BR>
11,026.016a	chidyamānāḥ śitaiḥ śastraiḥ kṣatradharmaparāyaṇāḥ<BR>
11,026.016c	gatās te brahmasadanaṃ hatā vīrāḥ suvarcasaḥ<BR>
11,026.017a	ye tatra nihatā rājann antar āyodhanaṃ prati<BR>
11,026.017c	yathā kathaṃ cit te rājan saṃprāptā uttarān kurūn<BR>
11,026.018	dhṛtarāṣṭra uvāca<BR>
11,026.018a	kena jñānabalenaivaṃ putra paśyasi siddhavat<BR>
11,026.018c	tan me vada mahābāho śrotavyaṃ yadi vai mayā<BR>
11,026.019	yudhiṣṭhira uvāca<BR>
11,026.019a	nideśād bhavataḥ pūrvaṃ vane vicaratā mayā<BR>
11,026.019c	tīrthayātrāprasaṅgena saṃprāpto 'yam anugrahaḥ<BR>
11,026.020a	devarṣir lomaśo dṛṣṭas tataḥ prāpto 'smy anusmṛtim<BR>
11,026.020c	divyaṃ cakṣur api prāptaṃ jñānayogena vai purā<BR>
11,026.021	dhṛtarāṣṭra uvāca<BR>
11,026.021a	ye 'trānāthā janasyāsya sanāthā ye ca bhārata<BR>
11,026.021c	kaccit teṣāṃ śarīrāṇi dhakṣyanti vidhipūrvakam<BR>
11,026.022a	na yeṣāṃ santi kartāro na ca ye 'trāhitāgnayaḥ<BR>
11,026.022c	vayaṃ ca kasya kuryāmo bahutvāt tāta karmaṇaḥ<BR>
11,026.023a	yān suparṇāś ca gṛdhrāś ca vikarṣanti tatas tataḥ<BR>
11,026.023c	teṣāṃ tu karmaṇā lokā bhaviṣyanti yudhiṣṭhira<BR>
11,026.024	vaiśaṃpāyana uvāca<BR>
11,026.024a	evam ukto mahāprājñaḥ kuntīputro yudhiṣṭhiraḥ<BR>
11,026.024c	ādideśa sudharmāṇaṃ dhaumyaṃ sūtaṃ ca saṃjayam<BR>
11,026.025a	viduraṃ ca mahābuddhiṃ yuyutsuṃ caiva kauravam<BR>
11,026.025c	indrasenamukhāṃś caiva bhṛtyān sūtāṃś ca sarvaśaḥ<BR>
11,026.026a	bhavantaḥ kārayantv eṣāṃ pretakāryāṇi sarvaśaḥ<BR>
11,026.026c	yathā cānāthavat kiṃ cic charīraṃ na vinaśyati<BR>
11,026.027a	śāsanād dharmarājasya kṣattā sūtaś ca saṃjayaḥ<BR>
11,026.027c	sudharmā dhaumyasahita indrasenādayas tathā<BR>
11,026.028a	candanāgurukāṣṭhāni tathā kālīyakāny uta<BR>
11,026.028c	ghṛtaṃ tailaṃ ca gandhāṃś ca kṣaumāṇi vasanāni ca<BR>
11,026.029a	samāhṛtya mahārhāṇi dārūṇāṃ caiva saṃcayān<BR>
11,026.029c	rathāṃś ca mṛditāṃs tatra nānāpraharaṇāni ca<BR>
11,026.030a	citāḥ kṛtvā prayatnena yathāmukhyān narādhipān<BR>
11,026.030c	dāhayām āsur avyagrā vidhidṛṣṭena karmaṇā<BR>
11,026.031a	duryodhanaṃ ca rājānaṃ bhrātṝṃś cāsya śatādhikān<BR>
11,026.031c	śalyaṃ śalaṃ ca rājānaṃ bhūriśravasam eva ca<BR>
11,026.032a	jayadrathaṃ ca rājānam abhimanyuṃ ca bhārata<BR>
11,026.032c	dauḥśāsaniṃ lakṣmaṇaṃ ca dhṛṣṭaketuṃ ca pārthivam<BR>
11,026.033a	bṛhantaṃ somadattaṃ ca sṛñjayāṃś ca śatādhikān<BR>
11,026.033c	rājānaṃ kṣemadhanvānaṃ virāṭadrupadau tathā<BR>
11,026.034a	śikhaṇḍinaṃ ca pāñcālyaṃ dhṛṣṭadyumnaṃ ca pārṣatam<BR>
11,026.034c	yudhāmanyuṃ ca vikrāntam uttamaujasam eva ca<BR>
11,026.035a	kausalyaṃ draupadeyāṃś ca śakuniṃ cāpi saubalam<BR>
11,026.035c	acalaṃ vṛṣakaṃ caiva bhagadattaṃ ca pārthivam<BR>
11,026.036a	karṇaṃ vaikartanaṃ caiva sahaputram amarṣaṇam<BR>
11,026.036c	kekayāṃś ca maheṣvāsāṃs trigartāṃś ca mahārathān<BR>
11,026.037a	ghaṭotkacaṃ rākṣasendraṃ bakabhrātaram eva ca<BR>
11,026.037c	alambusaṃ ca rājānaṃ jalasaṃdhaṃ ca pārthivam<BR>
11,026.038a	anyāṃś ca pārthivān rājañ śataśo 'tha sahasraśaḥ<BR>
11,026.038b*0070_01	citāḥ kṛtvā maheṣvāsān sarvān etān yathāvidhi<BR>
11,026.038c	ghṛtadhārāhutair dīptaiḥ pāvakaiḥ samadāhayan<BR>
11,026.039a	pitṛmedhāś ca keṣāṃ cid avartanta mahātmanām<BR>
11,026.039c	sāmabhiś cāpy agāyanta te 'nvaśocyanta cāparaiḥ<BR>
11,026.040a	sāmnām ṛcāṃ ca nādena strīṇāṃ ca ruditasvanaiḥ<BR>
11,026.040c	kaśmalaṃ sarvabhūtānāṃ niśāyāṃ samapadyata<BR>
11,026.041a	te vidhūmāḥ pradīptāś ca dīpyamānāś ca pāvakāḥ<BR>
11,026.041c	nabhasīvānvadṛśyanta grahās tanvabhrasaṃvṛtāḥ<BR>
11,026.042a	ye cāpy anāthās tatrāsan nānādeśasamāgatāḥ<BR>
11,026.042c	tāṃś ca sarvān samānāyya rāśīn kṛtvā sahasraśaḥ<BR>
11,026.043a	citvā dārubhir avyagraḥ prabhūtaiḥ snehatāpitaiḥ<BR>
11,026.043c	dāhayām āsa viduro dharmarājasya śāsanāt<BR>
11,026.044a	kārayitvā kriyās teṣāṃ kururājo yudhiṣṭhiraḥ<BR>
11,026.044c	dhṛtarāṣṭraṃ puraskṛtya gaṅgām abhimukho 'gamat<BR>
11,027.001	vaiśaṃpāyana uvāca<BR>
11,027.001a	te samāsādya gaṅgāṃ tu śivāṃ puṇyajanocitām<BR>
11,027.001c	hradinīṃ vaprasaṃpannāṃ mahānūpāṃ mahāvanām<BR>
11,027.002a	bhūṣaṇāny uttarīyāṇi veṣṭanāny avamucya ca<BR>
11,027.002b*0071_01	kavacāni vicitrāṇi gaṅgām avajagāhire<BR>
11,027.002c	tataḥ pitṝṇāṃ pautrāṇāṃ bhrātṝṇāṃ svajanasya ca<BR>
11,027.003a	putrāṇām āryakāṇāṃ ca patīnāṃ ca kurustriyaḥ<BR>
11,027.003c	udakaṃ cakrire sarvā rudantyo bhṛśaduḥkhitāḥ<BR>
11,027.003e	suhṛdāṃ cāpi dharmajñāḥ pracakruḥ salilakriyāḥ<BR>
11,027.004a	udake kriyamāṇe tu vīrāṇāṃ vīrapatnibhiḥ<BR>
11,027.004c	sūpatīrthābhavad gaṅgā bhūyo viprasasāra ca<BR>
11,027.005a	tan mahodadhisaṃkāśaṃ nirānandam anutsavam<BR>
11,027.005c	vīrapatnībhir ākīrṇaṃ gaṅgātīram aśobhata<BR>
11,027.006a	tataḥ kuntī mahārāja sahasā śokakarśitā<BR>
11,027.006c	rudatī mandayā vācā putrān vacanam abravīt<BR>
11,027.007a	yaḥ sa śūro maheṣvāso rathayūthapayūthapaḥ<BR>
11,027.007c	arjunena hataḥ saṃkhye vīralakṣaṇalakṣitaḥ<BR>
11,027.008a	yaṃ sūtaputraṃ manyadhvaṃ rādheyam iti pāṇḍavāḥ<BR>
11,027.008c	yo vyarājac camūmadhye divākara iva prabhuḥ<BR>
11,027.009a	pratyayudhyata yaḥ sarvān purā vaḥ sapadānugān<BR>
11,027.009c	duryodhanabalaṃ sarvaṃ yaḥ prakarṣan vyarocata<BR>
11,027.009d*0072_01	yaḥ sa vīro maheṣvāso mahābalaparākramaḥ<BR>
11,027.010a	yasya nāsti samo vīrye pṛthivyām api kaś cana<BR>
11,027.010b*0073_01	yo 'vṛṇīta yaśaḥ śūraḥ prāṇair api sadā bhuvi<BR>
11,027.010c	satyasaṃdhasya śūrasya saṃgrāmeṣv apalāyinaḥ<BR>
11,027.011a	kurudhvam udakaṃ tasya bhrātur akliṣṭakarmaṇaḥ<BR>
11,027.011c	sa hi vaḥ pūrvajo bhrātā bhāskarān mayy ajāyata<BR>
11,027.011e	kuṇḍalī kavacī śūro divākarasamaprabhaḥ<BR>
11,027.011f*0074_01	dātāniśaṃ brāhmaṇānāṃ pūjakaḥ śīlarakṣakaḥ<BR>
11,027.011f*0074_02	kṛtajñaḥ satyavādī ca mahārathamahārathaḥ<BR>
11,027.011f*0074_03	abhimānī vinītātmā sundaraḥ priyadarśanaḥ<BR>
11,027.011f*0074_04	ekapatnīrataḥ śrīmān nityam ūrjitaśāsanaḥ<BR>
11,027.011f*0074_05	rājā sarvasya rāṣṭrasya duryodhanahite rataḥ<BR>
11,027.011f*0074_06	mama priyakaro nityaṃ putrāṇāṃ rakṣakaś ca ha<BR>
11,027.012a	śrutvā tu pāṇḍavāḥ sarve mātur vacanam apriyam<BR>
11,027.012c	karṇam evānuśocanta bhūyaś cārtatarābhavan<BR>
11,027.013a	tataḥ sa puruṣavyāghraḥ kuntīputro yudhiṣṭhiraḥ<BR>
11,027.013c	uvāca mātaraṃ vīro niḥśvasann iva pannagaḥ<BR>
11,027.013d*0075_01	yaḥ śarormir dhvajāvarto mahābhujamahāgrahaḥ<BR>
11,027.013d*0075_02	talaśabdapraṇudito mahārathamahāhradaḥ<BR>
11,027.014a	yasyeṣupātam āsādya nānyas tiṣṭhed dhanaṃjayāt<BR>
11,027.014c	kathaṃ putro bhavatyāṃ sa devagarbhaḥ purābhavat<BR>
11,027.015a	yasya bāhupratāpena tāpitāḥ sarvato vayam<BR>
11,027.015c	tam agnim iva vastreṇa kathaṃ chāditavaty asi<BR>
11,027.015e	yasya bāhubalaṃ ghoraṃ dhārtarāṣṭrair upāsitam<BR>
11,027.015f*0076_01	upāsitaṃ yathāsmābhir balaṃ gāṇḍīvadhanvanaḥ<BR>
11,027.015f*0076_02	bhūmipānāṃ ca sarveṣāṃ balaṃ balavatāṃ varaḥ<BR>
11,027.016a	nānyaḥ kuntīsutāt karṇād agṛhṇād rathināṃ rathī<BR>
11,027.016c	sa naḥ prathamajo bhrātā sarvaśastrabhṛtāṃ varaḥ<BR>
11,027.016e	asūta taṃ bhavaty agre katham adbhutavikramam<BR>
11,027.017a	aho bhavatyā mantrasya pidhānena vayaṃ hatāḥ<BR>
11,027.017c	nidhanena hi karṇasya pīḍitāḥ sma sabāndhavāḥ<BR>
11,027.018a	abhimanyor vināśena draupadeyavadhena ca<BR>
11,027.018c	pāñcālānāṃ ca nāśena kurūṇāṃ patanena ca<BR>
11,027.019a	tataḥ śataguṇaṃ duḥkham idaṃ mām aspṛśad bhṛśam<BR>
11,027.019c	karṇam evānuśocan hi dahyāmy agnāv ivāhitaḥ<BR>
11,027.019d*0077_01	karṇārjunasahāyo 'haṃ jayeyam api vāsavam<BR>
11,027.020a	na hi sma kiṃ cid aprāpyaṃ bhaved api divi sthitam<BR>
11,027.020c	na ca sma vaiśasaṃ ghoraṃ kauravāntakaraṃ bhavet<BR>
11,027.021a	evaṃ vilapya bahulaṃ dharmarājo yudhiṣṭhiraḥ<BR>
11,027.021c	vinadañ śanakai rājaṃś cakārāsyodakaṃ prabhuḥ<BR>
11,027.022a	tato vineduḥ sahasā strīpuṃsās tatra sarvaśaḥ<BR>
11,027.022c	abhito ye sthitās tatra tasminn udakakarmaṇi<BR>
11,027.023a	tata ānāyayām āsa karṇasya saparicchadam<BR>
11,027.023c	striyaḥ kurupatir dhīmān bhrātuḥ premṇā yudhiṣṭhiraḥ<BR>
11,027.024a	sa tābhiḥ saha dharmātmā pretakṛtyam anantaram<BR>
11,027.024b*0078_01	aho bhavatyā mantrasya gopanena vayaṃ hatāḥ<BR>
11,027.024b*0078_02	pāpenāsau mayā jyeṣṭho bhrātājñānān nipātitaḥ<BR>
11,027.024b*0079_01	sarvaṃ cakāra karṇasya vidhivad bhūridakṣiṇam<BR>
11,027.024b*0079_02	sa rājā dhṛtarāṣṭraś ca kṛtvā jalam atandritaḥ<BR>
11,027.024b*0080_01	cakāra vidhivad dhīmān dharmarājo yudhiṣṭhiraḥ<BR>
11,027.024b*0080_02	pāpenāsau mayā śreṣṭho bhrātā jñātir nipātitaḥ<BR>
11,027.024b*0080_03	ato manasi yad guhyaṃ strīṇāṃ tan na bhaviṣyati<BR>
11,027.024c	kṛtvottatāra gaṅgāyāḥ salilād ākulendriyaḥ<BR>
11,027.024d*0081_01	samuttatāra gaṅgāyā bhāryayā saha bhārata<BR>
11,027.024d*0082_01	bhrātṛbhiḥ sahitaḥ sarvair gaṅgātīram upāviśat<BR>
11,027.024d*0083_01	ya idaṃ śṛṇuyād dhīmāñ śraddhābhaktisamanvitaḥ<BR>
11,027.024d*0083_02	tasya nārāyaṇo devaḥ pradadāti samīhitam<BR>
11,027.024d*0083_03	mānasaṃ vācikaṃ caiva kāyikaṃ yac ca duṣkṛtam<BR>
11,027.024d*0083_04	purāṇajñaṃ pūjayitvā brahmahatyā vimucyate<BR>
11,027.024d*0083_05	putrapautraiḥ parivṛta iha loke sukhaṃ labhet<BR>
11,027.024d*0083_06	muktvā ca sakalāl lokān indraloke mahīyate<BR>
<BR>
<BR>
<BR>
</body></html>
