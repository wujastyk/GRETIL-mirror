<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title> Hala: Sattasai </title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

Hala: Sattasai [=Saptasatakam = Gathasaptasati]<BR>
Based on the edition by Albrecht Weber: Das Saptaçatakam des Hâla, Leipzig : Brockhaus 1881<BR>
(Abhandlungen für die Kunde des Morgenlandes ; 7,4).<BR>
<BR>
<BR>
Input by Andrew Ollett <BR>
<BR>
<BR>
<BR>
NOTES: <BR>
<BR>
1) The verses are separated into two lines at the caesura; 'ab' refers to the first two pādas and 'cd' to the second two.<BR>
<BR>
2) Weber's capitalizations and punctuations (including exclamation points after vocatives and dashes between āmreḍitas as in 'taṃ-taṃ') are not transcribed.<BR>
<BR>
3) Since there are two Sanskrit verses included (719 and 965), Weber's convention of using a diaeresis to distinguish disyllabic 'aï' and 'aü' from monosyllabic 'ai' and 'au' is followed here.  In other respects the orthography (including presence or absence of yaśruti and anunāsika) follows Weber's.<BR>
<BR>
4) In Weber's edition the verses are organized as follows:<BR>
1-698: Vulgata (Gaṅgādhara's recension)<BR>
699-703: Vulgata (Kulanātha's text)<BR>
704-705: Vulgata (Pītāmbara's text)<BR>
706-716: Vulgata (MSS gamma and psi)<BR>
717-720: Vulgata (MSS xi and pi, commentaries)<BR>
721-746: Vulgata (MS chi, commentary)<BR>
747-799: Recension of MS R<BR>
800-814: Sādhāraṇadeva's recension (Muktāvalī)<BR>
815-953: The first Teliṅga recension <BR>
954-965: The second Teliṅga recension<BR>
966-1000: Appendix: citations in the Alaṃkāra-literature<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
Hāla: Sattasaī (Saptaśatakam, Gāthāsaptaśatī)<BR>
<BR>
<BR>
pasuvaïṇo rosāruṇapaḍimāsaṃkaṃtagorimuhaaṃdam / HSS_1ab<BR>
gahiagghapaṃkaaṃ mia saṃjhāsalilaṃjaliṃ ṇamaha / HSS_1cd<BR>
amiaṃ pāuakavvaṃ paḍhiuṃ souṃ ca je ṇa āṇaṃti / HSS_2ab<BR>
kāmassa tattatattiṃ kuṇaṃti te kaha ṇa lajjaṃti / HSS_2cd<BR>
satta saāiṃ kaïvacchaleṇa koḍīa majjhaārammi / HSS_3ab<BR>
hāleṇa viraïāiṃ sālaṃkārāṇa gāhāṇaṃ / HSS_3cd<BR>
ua ṇiccalaṇippaṃdā bhisiṇīvattammi rehaï valāā / HSS_4ab<BR>
nimmalamaragaabhāaṇapariṭṭhiā saṃkhasutti vva / HSS_4cd<BR>
tāva ccia raïsamae mahilāṇaṃ vibbhamā virāaṃti / HSS_5ab<BR>
jāva ṇa kuvalaadalasacchahāi maülaṃti ṇaaṇāiṃ / HSS_5cd<BR>
ṇohaliam appaṇo kiṃ ṇa maggase maggase kuravaassa / HSS_6ab<BR>
eaṃ khu suhaa tuha hasaï valiamuhapaṃkaaṃ jāā / HSS_6cd<BR>
tāvijjaṃti asoehi laḍahavilaāu daïavirahammi / HSS_7ab<BR>
kiṃ sahaï ko vi kassa vi pāapahāraṃ pahuppaṃto / HSS_7cd<BR>
attā taha ramaṇijjaṃ aṃhaṃ gāmassa maṃḍaṇīhūaṃ / HSS_8ab<BR>
luatilavāḍisaricchaṃ sisireṇakaaṃ bhisiṇisaṃḍaṃ / HSS_8cd<BR>
kiṃ ruasi oṇaamuhī dhavalāaṃtesu sālichettesu / HSS_9ab<BR>
hariālamaṃḍiamuhī ṇaḍi vva saṇavāḍiā jāā / HSS_9cd<BR>
sahi erisi ccia gaī mā ruvvasu taṃsavaliamuhaaṃdaṃ / HSS_10ab <BR>
eāṇa vālavāluṃkitaṃtukuḍilāṇa pemmāṇaṃ / HSS_10cd<BR>
pāapaḍiassa païṇo puṭṭhiṃ putte samāruhaṃtammi / HSS_11ab<BR>
daḍhamaṇṇudūmiāi vihāso ghariṇīa ṇikkaṃto / HSS_11cd<BR>
saccaṃ jāṇaï daṭṭhaṃ sarisammi jaṇammi jujjae rāo / HSS_12ab<BR>
maraü ṇa tumaṃ bhaṇissaṃ maraṇaṃ pi salāhanijjaṃ se / HSS_12cd<BR>
raṃdhaṇakammaṇiuṇie mā jūrasu rattapāḍalasuaṃdhaṃ / HSS_13ab<BR>
muhamāruaṃ piaṃto dhūmāi sihī ṇa pajjalaï / HSS_13cd<BR>
ghariṇīa mahāṇasakammalaggamasimaïlieṇa hattheṇa / HSS_14ab<BR>
chittaṃ muhaṃ hasijjaï caṃdāvatthaṃ gaaṃ païṇā / HSS_14cd<BR>
kiṃ kiṃ de paḍihāsaï sahīhi ia pucchiāi muddhāe / HSS_15ab<BR>
paḍhamuggaadohaliṇīa ṇavara daïaṃ gaā diṭṭhī / HSS_15cd<BR>
amaamaa gaaṇasehara raaṇīmukhatilaa caṃda de chivasu / HSS_16ab<BR>
chitto jehi jiaamo mamaṃ pi tehiṃ cia karehiṃ / HSS_16cd<BR>
ehijja so paüttho ahaaṃ kuppejja so vi aṇuṇejja / HSS_17ab<BR>
ia kassa vi phalaï maṇoramāṇa mālā piaamammi / HSS_17cd<BR>
duggaakuḍaṃvaaṭṭhī kaha ṇu mae dhoieṇa soḍhavvā / HSS_18ab<BR>
dasiosaraṃtasalileṇa uaha ruṇṇaṃ va paḍaeṇa / HSS_18cd<BR>
kosaṃvakisalavaṇṇaa taṇṇaa uṇṇāmiehi kaṇṇehiṃ / HSS_19ab<BR>
hiaaṭṭhiaṃ gharaṃ vaccamāṇa dhavalattaṇaṃ pāva / HSS_19cd<BR>
aliapasuttaa viṇimīliaccha de suhaa majjha oāsaṃ / HSS_20ab<BR>
gaṃḍapariuṃ vaṇāpulaïaṃga ṇa puṇo cirāissaṃ / HSS_20cd<BR>
asamatta maṃḍaṇa ccia vacca gharaṃ se sakouhallassa / HSS_21ab<BR>
volāviahalahalaassa putti citte ṇa laggihisi / HSS_21cd<BR>
āarapaṇāmioṭṭaṃ aghaḍiaṇāsaṃ asaṃhaaṇiḍālaṃ / HSS_22ab<BR>
vaṇṇaghialittamuhie tīe pariuṃvaṇaṃ bharimo / HSS_22cd<BR>
āṇāsaāi deṃtī taha surae harisaviasiakavolā / HSS_23ab<BR>
gose vi oṇaamuhī aha se tti piaṃ ṇa saddhahimo / HSS_23cd<BR>
piaviraho appiadaṃsaṇaṃ ca garuāi do vi dukkhāi / HSS_24ab<BR>
jīa tumaṃ kārijjasi tīa ṇamo āhijāīe / HSS_24cd<BR>
ekko vi kālasāro ṇa dei gaṃtuṃ paāhiṇa calaṃto / HSS_25ab<BR>
kiṃ uṇa vāhāuliaṃ loaṇajualaṃ piaamāe / HSS_25cd<BR>
ṇa kuṇaṃto ccia māṇaṃ ṇisāsu suhasuttadaravivuddhānaṃ / HSS_26ab<BR>
suṇṇaïapāsaparimusaṇaveaṇaṃ jaï si jānaṃto / HSS_26cd<BR>
paṇaakuviāṇa doṇha vi aliapasuttāṇa māṇaïllāṇa / HSS_27ab<BR>
ṇiccalaṇiruddhaṇīsāsadiṇṇaaṇṇāṇa ko mallo / HSS_27cd<BR>
ṇavalaïpaharaṃ aṃge jahiṃ jahiṃ mahaï dearo dāuṃ / HSS_28ab<BR>
romaṃca daṃdarāī tahiṃ tahiṃ dīsaï vahūe / HSS_28cd<BR>
ajja mae teṇa viṇā aṇuhūasuhāi saṃbharaṃtīe / HSS_29ab<BR>
ahiṇavamehāṇa ravo ṇisāmio vajjhapaḍato vva / HSS_29cd<BR>
ṇikkiva jāābhīrua duddaṃsaṇa ṇiṃvakīḍasāriccha / HSS_30ab<BR>
gāmo gāmaṇiṇaṃdaṇa tujjha kae taha vitaṇuāi / HSS_30cd<BR>
paharavaṇamaggavisame jāā kiccheṇa lahaï se ṇiddaṃ / HSS_31ab<BR>
gāmaṇiuttassa ure pallī uṇa se suhaṃ suaï / HSS_31cd<BR>
aha saṃbhāviamaggo suhaa tue ccea ṇavara ṇivvūḍho / HSS_32ab<BR>
eṇhiṃ hiae aṇṇaṃ aṇṇaṃ vāāi loassa / HSS_32cd<BR>
uṇhāi ṇīsasaṃto kīsa maha paraṃmuhīa saaṇaddhe / HSS_33ab<BR>
hiaaṃ palīviuṃ aṇusaeṇa puṭṭhiṃ palīvesi / HSS_33cd<BR>
tuha virahe ciraāraa tissā ṇivaḍaṃtavāhamaïleṇa / HSS_34ab<BR>
raïrahasiharadhaeṇa va muheṇa chāhi ccia ṇa pattā / HSS_34cd<BR>
diarassa asuddhamaṇassa kulavahūṇiaakuḍḍalihiāi / HSS_35ab<BR>
diahaṃ kahei rāmāṇulaggasomitticariāiṃ / HSS_35cd<BR>
cattaraghariṇī piadaṃsaṇā a taruṇī paütthavaïāa / HSS_36ab<BR>
asaī saajjiāduggaā a ṇaha khaṃḍiaṃ sīlaṃ / HSS_36cd<BR>
tālūrabhamāulakhuḍiakesaro giriṇaīapūreṇa / HSS_37ab<BR>
daravuḍḍavuḍḍaṇivvuḍḍamahuaro hīlaï kalaṃvo / HSS_37cd<BR>
ahiāimāṇiṇo duggaassa chāiṃ païssa rakkhaṃhī / HSS_38ab<BR>
ṇiavaṃdhavāṇa jūraï ghariṇī vihaveṇa eṃtāṇaṃ / HSS_38cd<BR>
sāhīṇe vi piaame patte vi chaṇe ṇa maṃḍio appā / HSS_39ab<BR>
duggaapaütthavaïaṃ saajjiaṃ saṃṭhavaṃtīe / HSS_39cd<BR>
tujjha vasaï tti hiaaṃ imehi diṭṭho tumaṃ ti acchīiṃ / HSS_40ab<BR>
tuha virahe kisiāi ti tīe aṃgāi vi piāiṃ / HSS_40cd<BR>
sabbhāvaṇe habharie ratte rajjijjaï tti juttam iṇaṃ / HSS_41ab<BR>
aṇahiae uṇa hiaaṃ jaṃ dijjaï taṃ jaṇo hasaï / HSS_41cd<BR>
āraṃbhaṃtassa dhuaṃ lacchī maraṇaṃ va hoi purisassa / HSS_42ab<BR>
taṃ maraṇam aṇāraṃbhe vi hoi lacchī uṇa ṇa hoi / HSS_42cd<BR>
virahāṇalo sahijjaï āsāvaṃdheṇa vallahajaṇassa / HSS_43ab<BR>
ekkaggāmapavāso māe maraṇaṃ visesei / HSS_43cd<BR>
akkhaḍaï piā hiae aṇṇaṃ mahilāaṇaṃ ramaṃtassa / HSS_44ab<BR>
diṭṭhe sarisammi guṇe sarisammi guṇe aīsaṃte / HSS_44cd<BR>
ṇaïpūrasacchahe jovvaṇammi aïpavasiesudiahesu / HSS_45ab<BR>
aṇiattāsu a rāīsu putti kiṃ daḍḍhamāṇeṇa / HSS_45cd<BR>
kallaṃ kira kharatiao pavasihaï pio tti suvvaï jaṇammi / HSS_46ab<BR>
taha vaḍḍha bhaavaï ṇise jaha se kallaṃ cia ṇa hoi / HSS_46cd<BR>
hoṃtapahiassa jāā āucchaṇajīadhāraṇarahassaṃ / HSS_47ab<BR>
pucchaṃtī bhamaï gharaṃ ghareṇa piavirahasahirīo / HSS_47cd<BR>
aṇṇamahilāpasaṃgaṃ de devva karesu amha daïassa / HSS_48ab<BR>
purisā ekkaṃtarasā ṇa hu dosaguṇe viāṇaṃti / HSS_48cd<BR>
thoaṃ pi ṇa ṇīi imā majjhaṇhe ua sarīratalalukkā / HSS_49ab<BR>
āavabhaeṇa chāhī vi tā pahia kiṃ ṇa vīsamasī / HSS_49cd<BR>
suhaücchaaṃ jaṇaṃ dullahaṃ pi dūrāhi amha āṇeṃta / HSS_50ab<BR>
uaāraa jara jīaṃ pi ṇeṃta ṇa kaāvarāhosi / HSS_50cd<BR>
āma jaro me maṃdo ahava ṇa maṃdo jaṇassa kā tattī / HSS_51ab<BR>
suhaücchaa suhaa suaṃdhagaṃdha mā gaṃdhiriṃ chivasu / HSS_51cd<BR>
sihipicchaluliakese vevaṃtoru viṇimīliaddhacchī / HSS_52ab<BR>
darapurisāini visamiri jāṇasu purisāṇa jaṃ dukkhaṃ / HSS_52cd<BR>
pemmassa virohiasaṃdhiassa paccakkhadiṭṭhaviliassa / HSS_53ab<BR>
uaassa va tāviasīalassa viraso raso hoi / HSS_53cd<BR>
vajjavaḍanāirikkaṃ païṇo soūṇa siṃjiṇīghosaṃ / HSS_54ab<BR>
pusiāi karimarīe sarivaṃdīṇaṃ pi acchīiṃ / HSS_54cd<BR>
karimari aālagajjirajalaāsaṇivaḍaṇapaḍiravo eso / HSS_55ab<BR>
païṇo dhaṇurava kaṃkhiri romaṃcaṃ kiṃ muhā vahasi / HSS_55cd<BR>
sahaï sahaï tti teṇa tahā ramiā suraaduvviaḍḍeṇa / HSS_56ab<BR>
pavvāasirīsāi va jaha se jāāi aṃgāiṃ / HSS_56cd<BR>
agaṇiasesajuāṇā vālaa volīṇaloamajjāā / HSS_57ab<BR>
aha sā bhamaï disāmuhapasāriacchī tuha kaeṇa / HSS_57cd<BR>
ajjaṃ cea paüttho ujjāgarao jaṇassa ajjea / HSS_58ab<BR>
ajjea haliddāpiṃjarāi golāi tūhāiṃ / HSS_58cd<BR>
asarisacitte diare suddhamaṇā piaame visamasīle / HSS_59ab<BR>
ṇa kahaï kuḍuṃvavihaḍaṇabhaeṇa taṇuāae soṇhā / HSS_59cd<BR>
ciṃtāṇiadaïasamāgamammi kaamaṇṇuāi bhariūṇa / HSS_60ab<BR>
suṇṇaṃ kalahā aṃtī sahīhi ruṇṇā ṇa ohasiā / HSS_60cd<BR>
hiaaṇṇuehi samaaṃ asamattāiṃ pi jaha suhāveṃti / HSS_61ab<BR>
kajjāi maṇe ṇa tahā iarehi samāṇiāiṃ pi / HSS_61cd<BR>
daraphuḍiasippisaṃpuḍaṇilukkahālāhalaggacheppaṇihaṃ / HSS_62ab<BR>
pikkaṃvaṭṭhiviṇiggaakomalam aṃvaṃkuraṃ uaha / HSS_62cd<BR>
uaha paḍalaṃtaroiṇṇaṇiaataṃtuddhapāapaḍilaggaṃ / HSS_63ab<BR>
dullakkhasuttagutthekkavaülakusumaṃ va makkaḍaaṃ / HSS_63cd<BR>
uaridaraḍiṭṭhakhaṇṇuaṇilukkapārāvaāṇa viruehiṃ / HSS_64ab<BR>
ṇitthaṇaï jāaviaṇaṃ sūlāhiṇṇaṃ va devaülaṃ / HSS_64cd<BR>
jaï hosi ṇa tassa piā aṇudiahaṃ ṇīsahehi aṃgehiṃ / HSS_65ab<BR>
ṇavasūapīapeosamattapāḍi vva kiṃ suasi / HSS_65cd<BR>
hemaṃtiāsu aïdīharāsu rāīsu taṃ si aviṇiddā / HSS_66ab<BR>
ciraarapaütthavaïe ṇa suṃdaraṃ jaṃ diā suasi / HSS_66cd<BR>
jaï cikkhillabhaüppuapaam iṇam alasāi tuha pae diṇṇaṃ / HSS_67ab<BR>
tā suhaa kaṃḍaïjjaṃtam aṃgam eṇhiṃ kiṇo vahasi / HSS_67cd<BR>
patto chaṇo ṇa sohaï aïppahāe vva puṇṇimāaṃdo / HSS_68ab<BR>
aṃtaviraso vva kāmo asaṃpaāṇo a parioso / HSS_68cd<BR>
pāṇiggahaṇe ccia pavvaīa ṇāaṃ sahīhi sohaggaṃ / HSS_69ab<BR>
pasuvaïṇā vāsuikaṃkaṇammi osārie dūraṃ / HSS_69cd<BR>
giṃhe davaggimasimaïliāi dīsaṃti viṃjhasiharāiṃ / HSS_70ab<BR>
āsasu paütthavaïe ṇa hoṃti ṇavapāusabbhāiṃ / HSS_70cd<BR>
jettiamettaṃ tīraï ṇivvoḍhuṃ desu tettiaṃ paṇaaṃ / HSS_71ab<BR>
ṇa jaṇo viṇiattapasāadukkhasahaṇakkhamo savvo / HSS_71cd<BR>
vahuvallahassa jā hoi vallahā kaha vi paṃca diahāiṃ / HSS_72ab<BR>
sā kiṃ chaṭṭhaṃ maggaï katto miṭṭhaṃ ca vahuaṃ ca / HSS_72cd<BR>
jaṃ jaṃ so ṇijjhāaï aṃgoāsaṃ mahaṃ aṇimisaccho / HSS_73ab<BR>
pacchāemi a taṃ taṃ icchāmi a teṇa dīsaṃtaṃ / HSS_73cd<BR>
daḍhamaṇṇudūmiāi vi gahio daïammi pechaha imīe / HSS_74ab<BR>
osaraï vāluāmuṭṭhio vva māṇo surasuraṃto / HSS_74cd<BR>
ua pommarāamaragaasaṃvaliā ṇahaalāu oaraï / HSS_75ab<BR>
ṇahasirikaṃṭhabbhaṭṭha vva kaṃṭhiā kīrariṃcholī / HSS_75cd<BR>
ṇa vi taha viesavāso doggaccaṃ maha jaṇei saṃtāvaṃ / HSS_76ab<BR>
āsaṃsiatthavimuho jaha paṇaïaṇo ṇiattaṃto / HSS_76cd<BR>
khaṃdhaggiṇā vaṇesuṃ taṇehi gāmammi rakkhio pahio / HSS_77ab<BR>
ṇaaravasio ṇaḍijjaï sāṇusaeṇa vva sīeṇa / HSS_77cd<BR>
bharimo se gahiāharadhuasīsapaholirālaāuliaṃ / HSS_78ab<BR>
vaaṇaṃ parimalataraliabhamarālipaïṇṇakamalaṃ va / HSS_78cd<BR>
hallaphalaṇhāṇapasāhiāṇa chaṇavāsare savattīṇa / HSS_79ab<BR>
ajjāi majjaṇāṇāareṇa kahiaṃ va sohaggaṃ / HSS_79cd<BR>
ṇhāṇahaliddābhariaṃtarāi jālāi jālavalaassa / HSS_80ab<BR>
sohaṃti kiliṃciakaṃṭaeṇa kaṃ kāhisi kaatthaṃ / HSS_80cd<BR>
addaṃsaṇeṇa pemmaṃ avei aïdaṃsaṇeṇa vi avei / HSS_81ab<BR>
pisuṇajaṇakaṃpieṇa vi avei emea vi avei / HSS_81cd<BR>
addaṃsaṇeṇa mahilāaṇassa aïdaṃsaṇeṇa ṇīassa / HSS_82ab<BR>
mukkhassa pisuṇaaṇajaṃpieṇa emea vi khalassa / HSS_82cd<BR>
poṭṭapaḍiehi dukkhaṃ acchijjaï uṇṇaehi hoūṇa / HSS_83ab<BR>
ia ciṃtaṃtāṇa maṇe thaṇāṇa kasaṇaṃ muhaṃ jāaṃ / HSS_83cd<BR>
so tujjha kae suṃdari taha jhīṇo sumahilo haliaütto / HSS_84ab<BR>
jaha se macchariṇīa vi doccaṃ jāāi paḍivaṇṇaṃ / HSS_84cd<BR>
dakkhiṇṇeṇa vi eṃto suhaa suhāvesi aṃha hiaāiṃ / HSS_85ab<BR>
ṇikkaïaveṇa jāṇaṃ gao si kā ṇivvuī tāṇaṃ / HSS_85cd<BR>
ekkaṃ paharugghāaṃ hatthaṃ muhamārueṇa vīaṃto / HSS_86ab<BR>
so vi hasaṃtīa mae gahio vīeṇa kaṃṭhammi / HSS_86cd<BR>
avalaṃviamāṇaparaṃmuhīa eṃtassa māṇini piassa / HSS_87ab<BR>
puṭṭhipulaüggamo tuha kahei samuhaṭṭhiaṃ hiaaṃ / HSS_87cd<BR>
jānaï jāṇāveuṃ aṇuṇaaviddaviamāṇaparisesaṃ / HSS_88ab<BR>
païrikkammi vi viṇaāvalaṃvaṇaṃ sa ccia kuṇaṃtī / HSS_88cd<BR>
muhamārueṇa taṃ kaṇha goraaṃ rāhiāi avaṇeṃto / HSS_89ab<BR>
eāṇa vallavīṇaṃ aṇṇāṇa vi goraaṃ harasi / HSS_89cd<BR>
kiṃ dāva kaā ahavā karesi kāhisi a suhaa ettāhe / HSS_90ab<BR>
avarāhāṇa alajjira sāhasu kaarā khamijjaṃti / HSS_90cd<BR>
ṇūmaṃti je pahuttaṃ kuviaṃ dāsa vva je pasāaṃti / HSS_91ab<BR>
te ccia mahilāṇa piā sesā sāmi ccia varāā / HSS_91cd<BR>
taïā kaaggha mahuara ṇa ramasi aṇṇāsu pupphajāīsu / HSS_92ab<BR>
vaddhaphalabhāragaruiṃ mālaïm eṇhiṃ pariccaasi / HSS_92cd<BR>
aviaṇhapecchaṇijjeṇa takkhaṇaṃ māmi teṇa diṭṭheṇa / HSS_93ab<BR>
siviṇaapīeṇa va pāṇieṇa taṇha ccia ṇa phiṭṭā / HSS_93cd<BR>
suaṇo jaṃ desam alaṃkarei taṃ cia karei pavasaṃto / HSS_94ab<BR>
gāmāsaṇṇummūlia mahāvaḍaṭṭhāṇasāricchaṃ / HSS_94cd<BR>
so ṇāma saṃbharijjaï pabbhasio jo khaṇaṃ pi hiaāhi / HSS_95ab<BR>
saṃbhariavvaṃ ca kaaṃ gaaṃ ca pemmaṃ ṇirālaṃvaṃ  / HSS_95cd<BR>
ṇāsaṃ va sā kavoleajja vituha daṃtamaṃḍalaṃ vālā / HSS_96ab<BR>
ubbhiṇṇapulaavaïveḍhaparigaaṃ rakkhaï varāī / HSS_96cd<BR>
diṭṭhā cūā agghāiā surā dakkhiṇāṇilo sahio / HSS_97ab<BR>
kajjāiṃ cia garuāi māmi ko vallaho kassa / HSS_97cd<BR>
ramiūṇa paaṃ pi gao jāhe uvaūhiuṃ paḍiṇiutto / HSS_98ab<BR>
ahaaṃ paütthavaïa vva takkhaṇaṃ so pavāsi vva / HSS_98cd<BR>
aviaṇhapecchaṇijjaṃ samasuhadukkhaṃ viiṇṇasabbhāvaṃ / HSS_99ab<BR>
aṇṇoṇṇahiaalaggaṃ puṇṇehi jaṇo jaṇaṃ lahaï / HSS_99cd<BR>
dukkhaṃ deṃto vi suhaṃ jaṇei jo jassa vallaho hoi / HSS_100ab<BR>
daïaṇahadūmiāṇa vi vaḍḍhaï thaṇaāṇa romaṃco / HSS_100cd<BR>
dhario dhario vialaï uvaeso piasahīhi dijjaṃto / HSS_101ab<BR>
maaraddhaavāṇapahārajajjare tīa hiaammi / HSS_101cd<BR>
taḍasaṃṭhiaṇīḍekkaṃtapīluārakkhaṇekkadiṇṇamaṇā / HSS_102ab<BR>
agaṇiaviṇivāabhaā pūreṇa samaṃ vahaï kāī / HSS_102cd<BR>
vahupupphabharoṇāmiabhūmīgaasāha suṇasu viṇṇattiṃ / HSS_103ab<BR>
golāaḍaviaḍakuḍaṃga mahua saṇiaṃ galijjāsu / HSS_103cd<BR>
ṇippacchimāi asaī dukkhāloāi mahuapupphāiṃ / HSS_104ab<BR>
cīe vaṃdhussa va aṭṭhiāi ruarī samucciṇaï / HSS_104cd<BR>
o hiaa maḍahasariājalaraahīraṃtadīhadāru vva / HSS_105ab<BR>
ṭhāṇe ṭhāṇe ccia laggamāṇa keṇā 'vi ḍajjhihisi / HSS_105cd<BR>
jo tīa ahararāo rattiṃ uvvāsio piaameṇa / HSS_106ab<BR>
so ccia dīsaï gose savattiṇaaṇesu saṃkaṃto / HSS_106cd<BR>
golāaḍaṭṭhiaṃ pecchiūṇa gahavaïsuaṃ haliasoṇhā / HSS_107ab<BR>
āḍhattā uttariuṃ dukkhuttārāi paavīe / HSS_107cd<BR>
calaṇoāsaṇisaṇṇassa tassa bharimo aṇālavaṃtassa / HSS_108ab<BR>
pāaṃguṭṭhāveḍhiakesadaḍhāaḍḍhaṇasuhelliṃ / HSS_108cd<BR>
phālei acchabhallaṃ va uaha kuggāmadeuladdāre / HSS_109ab<BR>
hemaṃtaālapahio vijjhāaṃtaṃ palālaggiṃ / HSS_109cd<BR>
kamalāarā ṇa maliā haṃsā uḍḍāviā ṇa a piucchā / HSS_110ab<BR>
keṇa vi gāmataḍāe abbhaṃ uttāṇiaṃ chūḍhaṃ / HSS_110cd<BR>
keṇa maṇe bhaggamaṇoraheṇa saṃlāviaṃ pavāso tti / HSS_111ab<BR>
savisāi va alasāaṃti jeṇa vahuāi aṃgāiṃ / HSS_111cd<BR>
ajja vi vālo dāmoaro tti ia jaṃpie jasoāe / HSS_112ab<BR>
kaṇhamuhapesiacchaṃ ṇihuaṃ hasiaṃ vaavahūhiṃ / HSS_112cd<BR>
te viralā sappurisā jāṇa siṇeho ahiṇṇamuharāo / HSS_113ab<BR>
aṇudiaha vaḍḍhamāṇo riṇaṃ va puttesu saṃkamaï / HSS_113cd<BR>
ṇaccaṇasalāhaṇaṇiheṇa pāsaparisaṃṭhiā ṇiuṇagovī / HSS_114ab<BR>
sarigoviāṇa cuṃvaï kavolapaḍimāgaaṃ kaṇhaṃ / HSS_114cd<BR>
savvattha disāmuhapasariehi aṇṇoṇṇakaḍaalaggehiṃ / HSS_115ab<BR>
challiṃ va muaï viṃjho mehehi visaṃghaḍaṃtehiṃ / HSS_115cd<BR>
āloaṃti puliṃdā pavvaasiharaṭṭhiā dhaṇuṇisaṇṇā / HSS_116ab<BR>
hatthiulehi va viṃjhaṃ pūrijjaṃtaṃ ṇavabbhehiṃ / HSS_116cd<BR>
vaṇadavamasimaïlaṃgo rehaï viṃjho ghaṇehi dhavalehiṃ / HSS_117ab<BR>
khīroamaṃthaṇucchaliaduddhasitto vva mahumahaṇo / HSS_117cd<BR>
vaṃdīa ṇihaavaṃdhavavimaṇāi vi pakkalo tti corajuvā / HSS_118ab<BR>
aṇurāeṇa pulaïo guṇesu ko maccharaṃ vahaï / HSS_118cd<BR>
ajja kaïmo vi diaho vāhavahū rūvajovvaṇummattā / HSS_119ab<BR>
sohaggaṃ dhaṇuruṃpacchaleṇa racchāsu vikkiraï / HSS_119cd<BR>
ukkhippaï maṃḍalimārueṇa gehaṃgaṇāhi vāhīe / HSS_120ab<BR>
sohaggadhaavaḍāa vva uvaha dhaṇuruṃpariṃcholī / HSS_120cd<BR>
gaagaṃḍatthalaṇihasaṇamaamaïlīkaakaraṃjasāhāhiṃ / HSS_121ab<BR>
eṃtīa kulagharāo ṇāaṃ vāhīa païmaraṇaṃ / HSS_121cd<BR>
ṇavavahupemmatanuio paṇaaṃ paḍhamaghariṇīa rakkhaṃto / HSS_122ab<BR>
alihiaduppariallaṃ pi ṇei raṇṇaṃ dhaṇuṃ vāho / HSS_122cd<BR>
hāsāvio jaṇo sāmalīa paḍhamaṃ pasūamāṇāe / HSS_123ab<BR>
vallahavāeṇa alaṃ mama tti vahuso bhaṇaṃtīe / HSS_123cd<BR>
kaïavarahiaṃ pemmaṃ ṇa tthi ccia māmi māṇuse loe / HSS_124ab<BR>
aha hoi kassa viraho virahe hoṃtammi ko jiaï / HSS_124cd<BR>
accheraṃ va ṇihiṃ miva sagge rajjaṃ va amaapāṇaṃ va / HSS_125ab<BR>
āsi mha taṃ muhuttaṃ viṇiaṃsaṇadaṃsaṇaṃ tissā / HSS_125cd<BR>
sā tujjha vallahā taṃ si majjha veso si tīa tujjha ahaṃ / HSS_126ab<BR>
vālaa phuḍaṃ bhaṇāmo pemmaṃ kira vahuviāraṃ ti / HSS_126cd<BR>
ahaaṃ lajjāluiṇī tassa a ummaccharāi pemmāiṃ / HSS_127ab<BR>
sahiāaṇo vi ṇiuṇo alāhi kiṃ pāarāeṇa / HSS_127cd<BR>
mahumāsamāruāhaamahuarajhaṃkāraṇibbhare raṇṇe / HSS_128ab<BR>
gāi virahakhharāvaddhapahiamaṇamohaṇaṃ govī / HSS_128cd<BR>
taha māṇo māṇadhaṇāi tīa emea dūram aṇuvaddho / HSS_129ab<BR>
jaha se aṇuṇīa pio ekkaggāma ccia paüttho / HSS_129cd<BR>
sāloa ccia sūre ghariṇī gharasāmiassa ghettūṇa / HSS_130ab<BR>
ṇecchaṃtassa vi pāe dhuaï hasaṃtī hasaṃtassa / HSS_130cd<BR>
vāharaü maṃ sahīo tissā gotteṇa kiṃ tha bhaṇieṇa / HSS_131ab<BR>
thirapemmā hou jahiṃ tahiṃ pi mā kiṃ pi ṇaṃ bhaṇaha / HSS_131cd<BR>
rūaṃ acchīsu ṭhiaṃ phariso aṃgesu jaṃpiaṃ kaṇṇe / HSS_132ab<BR>
hiaaṃ hiae ṇihiaṃ vioiaṃ kiṃ tha devveṇa / HSS_132cd<BR>
saaṇe ciṃtāmaïaṃ kāūṇa piaṃ ṇimīliacchīe / HSS_133ab<BR>
appāṇo uvaūḍho pasiḍhilavalaāhi vāhāhiṃ / HSS_133cd<BR>
paribhūeṇa vi diahaṃ gharagharabhamireṇa aṇṇakajjammi / HSS_134ab<BR>
cirajīvieṇa imiṇā khavia mho ḍaḍḍhakāeṇa / HSS_134cd<BR>
vasaï jahiṃ cea khalo posijjaṃto siṇehadāṇehiṃ / HSS_135ab<BR>
taṃ cea ālaaṃ dīvao vva aïreṇa maïlei / HSS_135cd<BR>
hoṃtī vi ṇipphala ccia dhaṇariddhī hoi kiviṇapurisassa / HSS_136ab<BR>
gimhāavasaṃtattassa ṇiaachāhi vva pahiassa / HSS_136cd<BR>
phurie vāmacchi tae jaï ehii so pio jja tā suiraṃ / HSS_137ab<BR>
sammīlia dāhiṇaaṃ tui aviaṇhaṃ puloissaṃ / HSS_137cd<BR>
suṇahapaürammi gāme hiṃḍaṃtī tuha kaeṇa sā vālā / HSS_138ab<BR>
pāsaasāri vva gharaṃghareṇa kaïā vi khajjihaï / HSS_138cd<BR>
aṇṇaṇṇaṃ kusumarasaṃ jaṃ kira so mahaï mahuaro pāuṃ / HSS_139ab<BR>
taṃ ṇīrasāṇa doso kusumāṇaṃ ṇea bhamarassa / HSS_139cd<BR>
racchāpaïṇṇaṇaaṇuppalā tumaṃ sā paḍicchae eṃtaṃ / HSS_140ab<BR>
dāraṇihiehi dohi vi maṃgalakalasehi va thaṇehiṃ / HSS_140cd<BR>
tā ruṇṇaṃ jā ruvvaï tā jhīṇaṃ jāva jhijjae aṃgaṃ / HSS_141ab<BR>
tā ṇīsasia varāīa jāva sāsā pahuppaṃti / HSS_141cd<BR>
samasokkhadukkhaparivaḍḍhiāṇa kāleṇa rūḍhapemmāṇa / HSS_142ab<BR>
mihuṇāṇa maraï jaṃ taṃ khu jiaï iaraṃ muaṃ hoi / HSS_142cd<BR>
harihii piassa ṇavacūapallavo paḍhamamaṃjarisaṇāho / HSS_143ab<BR>
mā ruasu putti patthāṇakalasamuhasaṃṭhio gamaṇaṃ / HSS_143cd<BR>
jo kaha vi maha sahīhiṃ chiddaṃ lahiūṇa pesio hiae / HSS_144ab<BR>
so māṇo coriakāmuo vva diṭṭhe pie ṇaṭṭho / HSS_144cd<BR>
sahiāhi bhaṇṇamāṇā thaṇae laggaṃ kusuṃbhaüpphaṃ ti / HSS_145ab<BR>
muddhavahuā hasijjaï papphoḍaṃtī ṇahavaāiṃ / HSS_145cd<BR>
ummūleṃti va hiaaṃ imāi re tuha virajjamāṇassa / HSS_146ab<BR>
avahīraṇavasavisãṭhulavalaṃtaṇaaṇaddhadiṭṭhāiṃ / HSS_146cd<BR>
ṇa muaṃti dīhasāse ṇa ruaṃti ciraṃ ṇa hoṃti kisiāo / HSS_147ab<BR>
dhaṇṇāu tāu jāṇaṃ vahuvallaha vallaho ṇa tumaṃ / HSS_147cd<BR>
ṇiddālasaparighummirataṃsavalaṃtaddhatāraāloā / HSS_148ab<BR>
kāmassa vi duvvisahā diṭṭhiṇivāā sasimuhīe / HSS_148cd<BR>
jīviasesāi mae gamiā kaha kaha vi pemmaduddolī / HSS_149ab<BR>
eṇhuṃ viramasu re ḍaḍḍha hiaa mā rajjasu kahiṃ pi / HSS_149cd<BR>
ajjāi ṇavaṇahakkhaaṇirikkhaṇe garuajovvaṇuttuṃgaṃ / HSS_150ab<BR>
paḍimāgaaṇiaṇaaṇuppalacciaṃ hoi thaṇavaṭṭhaṃ / HSS_150cd<BR>
taṃ ṇamaha jassa vacche lacchimuhaṃ kotthuhammi saṃkaṃtaṃ / HSS_151ab<BR>
dīsaï maaparihīṇaṃ sasiviṃvaṃ sūraviṃva vva / HSS_151cd<BR>
mā kuṇa paḍivakkhasuhaṃ aṇuṇesu piaṃ pasāalohillaṃ / HSS_152ab<BR>
aïgahiagaruamāṇeṇa putti rāsi vva jhijjihisi / HSS_152cd<BR>
virahakaravattadūsaha phālijjaṃtammi tīa hiaammi / HSS_153ab<BR>
aṃsū kajjalamaïlaṃ pamāṇasuttaṃ va paḍihāi / HSS_153cd<BR>
duṇṇikkhevaam eaṃ puttaa mā sāhasaṃ karijjāsu / HSS_154ab<BR>
ettha ṇihittāi maṇe hiaāi puṇo ṇa labbhaṃti / HSS_154cd<BR>
ṇivvuttaraā vi vahū suraavirāmaṭṭhiiṃ aāṇaṃtī / HSS_155ab<BR>
aviraahiaā aṇṇaṃ pi kiṃ pi atthi tti ciṃtei / HSS_155cd<BR>
ṇaṃdaṃtu suraasuharasataṇhāvaharāi saalaloassa / HSS_156ab<BR>
vahukaïavamaggaviṇimmiāi vesāṇa pemmāiṃ / HSS_156cd<BR>
appattamaṇṇudukkho kiṃ maṃ kisia tti pucchasi hasaṃto / HSS_157ab<BR>
pāvasi jā calacittaṃ piaṃ jaṇaṃ tā tuha kahissaṃ / HSS_157cd<BR>
avahatthiūṇa sahijaṃpiāi jāṇaṃ kaeṇa ramio si / HSS_158ab<BR>
eāi tāi sokkhāi saṃsao jehi jīassa / HSS_158cd<BR>
īsāluo paī se rattiṃ mahuaṃ ṇa dei ucceuṃ / HSS_159ab<BR>
uccei appaṇa ccia māe aïujjuasahāo / HSS_159cd<BR>
acchoḍiavatthaddhaṃtapatthie maṃtharaṃ tumaṃ vacca / HSS_160ab<BR>
ciṃtesi thaṇaharāāsiassa majjhassa vi ṇa bhaṃgaṃ / HSS_160cd<BR>
uddhaccho piaï jalaṃ jaha jaha viralaṃgulī ciraṃ pahio / HSS_161ab<BR>
pāvāliā vi taha taha dhāraṃ taṇuaṃ pi taṇuei / HSS_161cd<BR>
bhicchaaro pecchaï ṇāhimaṃḍalaṃ sā vi tassa muhaaṃdaṃ / HSS_162ab<BR>
taṃ caṭṭuaṃ karaṃkaṃ doṇha vi kāā viluṃpaṃti / HSS_162cd<BR>
jeṇa viṇā ṇa jivijjaï aṇuṇijjaï so kaāvarāho vi / HSS_163ab<BR>
patte vi ṇaaraḍāhe bhaṇa kassa ṇa vallaho aggī / HSS_163cd<BR>
vaṃkaṃ ko pulaïjjaü kassa kahijjaü suhaṃ va dukkhaṃ va / HSS_164ab<BR>
keṇa samaṃ va hasijjaü pāmarapaüre haaggāme / HSS_164cd<BR>
phalahīvāhaṇapuṇṇāhamaṃgalaṃ laṃgale kuṇaṃtīe / HSS_165ab<BR>
asaīa maṇorahagabbhiṇīa hatthā tharaharaṃti / HSS_165cd<BR>
pahiullūraṇasaṃkāulāhi asaīhi vahalatimirassa / HSS_166ab<BR>
āippaṇeṇa ṇihuaṃ vaḍassa sittāi pattāiṃ / HSS_166cd<BR>
bhaṃjaṃtassa vi tuha saggagāmiṇo ṇaïkaraṃjasāhāo / HSS_167ab<BR>
pāā ajja vi dhammia tuha kaha dharaṇiṃ cia chivaṃti / HSS_167cd<BR>
acchaü dāva maṇaharaṃ piāi muhadaṃsaṇaṃ aïmahagghaṃ / HSS_168ab<BR>
taggāmachettasīmā vi jhatti diṭṭhā suhāvei / HSS_168cd<BR>
ṇikkammāhi vi chettāhi pāmaro ṇea vaccae vasahiṃ / HSS_169ab<BR>
muapiajāāsuṇṇaïagehadukkhaṃ pariharaṃto / HSS_169cd<BR>
jhaṃjhāvāuttiṇagharavivarapaloṭṭaṃtasaliladhārāhiṃ / HSS_170ab<BR>
kuḍḍalihiohidiahaṃ rakkhaï ajjā karaalehiṃ / HSS_170cd<BR>
golāṇaīa kacche cakkhaṃto rāiāi pattāiṃ / HSS_171ab<BR>
upphaḍaï makkaḍo khokkhei a poṭṭaṃ ca piṭṭei / HSS_171cd<BR>
gahavaïṇā muaseihaḍuṃḍumadāmaṃ ciraṃ vaheūṇa / HSS_172ab<BR>
vaggasaāiṃ ṇeūṇa ṇavari ajjāhare vaddhaṃ / HSS_172cd<BR>
sihipehuṇāvaaṃsā vahuā vāhassa gavvirī bhamaï / HSS_173ab<BR>
gaamottiaraïapasāhaṇāṇa majjhe savattīṇa / HSS_173cd<BR>
vaṃkacchipecchirīṇaṃ vaṃkullavirīṇa vaṃkabhamirīṇaṃ / HSS_174ab<BR>
vaṃkahasirīṇa puttaa puṇṇehi jaṇo pio hoi / HSS_174cd<BR>
bhama dhammia vīsaddho so suṇaho ajja mārio teṇa / HSS_175ab<BR>
golāaḍaviaḍakuḍuṃgavāsiṇā dariasīheṇa / HSS_175cd<BR>
vāerieṇa bhariaṃ acchiṃ kaṇṇaraïuppalaraeṇa / HSS_176ab<BR>
phukkaṃto aviaṇhaṃ cuṃvaṃto ko si devvāṇaṃ / HSS_176cd<BR>
sahi dummeṃti kalaṃvāiṃ jaha maṃ taha ṇa sesakusumāiṃ / HSS_177ab<BR>
ṇūṇaṃ imesu diahesu vahaï guliādhaṇuṃ kāmo / HSS_177cd<BR>
ṇā 'haṃ dūī ṇa tumaṃ pio tti ko amha ettha vāvāro / HSS_178ab<BR>
sā maraï tujjha aaso eaṃ dhammakkharaṃ bhaṇimo / HSS_178cd<BR>
tīa muhāhi tuha muhaṃ tujjha muhāo a majjha calaṇammi / HSS_179ab<BR>
hatthāhatthīa gao aïdukkarakārao tilao / HSS_179cd<BR>
sāmāi sāmalijjaï addhacchipaloirīa muhasohā / HSS_180ab<BR>
jaṃvūdalakaakaṇṇāvaaṃsabhamire haliaütte / HSS_180cd<BR>
dūi tumaṃ cia kusalā kakkhaḍamaüāi jāṇase vottuṃ / HSS_181ab<BR>
kaṃḍūipaṃḍaraṃ jaha ṇa hoi taha taṃ karejjāsu / HSS_181cd<BR>
mahilāsahassabharie tuha hiae suhaa sā amāaṃtī / HSS_182ab<BR>
diahaṃ aṇaṇṇakammā aṃgaṃ taṇuaṃ pi taṇuei / HSS_182cd<BR>
khaṇamettaṃ pi ṇa phiṭṭaï aṇudiaha viiṇṇagaruasaṃtāvā / HSS_183ab<BR>
pacchaṇṇapāvasaṃka vva sāmalī majjha hiaāo / HSS_183cd<BR>
aṇṇua ṇā 'haṃ kuviā uvaūhasu kiṃ muhā pasāesi / HSS_184ab<BR>
tuha maṇṇusamuppāeṇa majjha māṇeṇa vi ṇa kajjaṃ / HSS_184cd<BR>
dīhuṇhapaüraṇīsāsapaavio vāhasalilaparisitto / HSS_185ab<BR>
sāhei sāmasavalaṃ va tīa aharo tuha vioe / HSS_185cd<BR>
sarae mahaddahāṇaṃ aṃtosisirāi vāhiruṇhāiṃ / HSS_186ab<BR>
jāāi kuviasajjaṇahiaasaricchāi salilāiṃ / HSS_186cd<BR>
āassa kiṃ ṇu kāhaṃ kiṃ vocchaṃ kaha ṇu hohii imaṃ ti / HSS_187ab<BR>
paḍhamuggaasāhasaāriāi hiaaṃ tharaharei / HSS_187cd<BR>
ṇeurakoḍivilaggaṃ ciuraṃ daïassa pāapaḍiassa / HSS_188ab<BR>
hiaaṃ paütthamāṇaṃ ummoaṃti ccia kahei / HSS_188cd<BR>
tujjha 'ṃgarāaseseṇa sāmalī taha khareṇa somārā / HSS_189ab<BR>
sā kira golātūhe ṇhāā jaṃvūkasāeṇa / HSS_189cd<BR>
ajjaṃ cea paüttho ajjaṃ cia suṇṇaāi jāāiṃ / HSS_190ab<BR>
racchāmuhadeulacaccarāi amhaṃ ca hiaāiṃ / HSS_190cd<BR>
ciriḍiṃ pi aāṇaṃtā loā loehi goravabbhahiā / HSS_191ab<BR>
soṇāratula vva ṇirakkharā vi khaṃdhehi vubbhaṃti / HSS_191cd<BR>
āaṃvaṃtakavolaṃ khaliakkharajaṃpiriṃ phuraṃtoṭṭhiṃ / HSS_192ab<BR>
mā chivasu tti sarosaṃ samosaraṃtiṃ piaṃ bharimo / HSS_192cd<BR>
golāvisamoāracchaleṇa appā urammi se mukko / HSS_193ab<BR>
aṇuaṃpāṇiddosaṃ teṇa vi sā gāḍham uvaūḥā / HSS_193cd<BR>
sā taï sahatthadiṇṇaṃ ajja vi re suhaa gaṃdharahiaṃ pi / HSS_194ab<BR>
uvvasiaṇaaragharadevaa vva omāliaṃ vahaï / HSS_194cd<BR>
kelīa vi rūseuṃ ṇa tīrae tammi cukkaviṇaammi / HSS_195ab<BR>
jāiaehi vi māe imehi avasehi aṃgehiṃ / HSS_195cd<BR>
upphulliāi khelaü mā ṇaṃ vārehi hou parikhāmā / HSS_196ab<BR>
mā jahaṇabhāragaruī purisāaṃtī kilimmihaï / HSS_196cd<BR>
paürajuāṇo gāmo mahumāso jovvaṇaṃ paī ṭhero / HSS_197ab<BR>
juṇṇasurā sāhīṇā asaī mā hou kiṃ maraü / HSS_197cd<BR>
vahuso vi kahijjaṃtaṃ tuha vaaṇaṃ majjha hatthasaṃdiṭṭhaṃ / HSS_198ab<BR>
ṇa suaṃ ti jaṃpamāṇā puṇaruttasaaṃ kuṇaï ajjā / HSS_198cd<BR>
pāaḍiaṇehasabbhāvaṇibbharaṃ tīa jaha tumaṃ diṭṭho / HSS_199ab<BR>
saṃvaraṇavāvaḍāe aṇṇo vi jaṇo taha ccea / HSS_199cd<BR>
geṇhaha puloaha imaṃ pahasiavaaṇā païssa appei / HSS_200ab<BR>
jāā suapaḍhamubbhiṇṇadaṃtajualaṃkiaṃ voraṃ / HSS_200cd<BR>
acchaü tā jaṇavāo hiaaṃ cia attaṇo tuha pamāṇaṃ / HSS_201ab<BR>
taha taṃ si maṃdaṇeho jaha ṇa uvālaṃbhajoggo si / HSS_201cd<BR>
appacchaṃdapahāvira dullahalaṃbhaṃ jaṇaṃ vimaggaṃta / HSS_202ab<BR>
āāsavahehi bhamaṃta hiaa kaïā vi bhajjihisi / HSS_202cd<BR>
ahava guṇa ccia lahuā ahavā guṇaaṇṇuo ṇa so loo / HSS_203ab<BR>
ahava mhi ṇigguṇā vā vahuguṇavaṃto jaṇo tassa / HSS_203cd<BR>
phuṭṭaṃteṇa vi hiaeṇa māmi kaha ṇivvarijjae tammi / HSS_204ab<BR>
addāe paḍiviṃva vva jammi dukkhaṃ ṇa saṃkamaï / HSS_204cd<BR>
pāsāsaṃkī kāo ṇe 'cchaï diṇṇaṃ pi pahiaghariṇīe / HSS_205ab<BR>
oṇattakaraaloaliavalaamajjhaṭṭhiaṃ piṃḍaṃ / HSS_205cd<BR>
ohidiahāgamāsaṃkirīhi sahiāhi kuḍḍalihiāo / HSS_206ab<BR>
do tiṇṇi tahiṃ mia coriāi rehā pusijjaṃti / HSS_206cd<BR>
tuha muhasāricchaṃ ṇa lahaï tti saṃpuṇṇamaṃḍalo vihiṇā / HSS_207ab<BR>
aṇṇamaaṃ va ghaḍeuṃ puṇo vi khaṃḍijjaï miaṃko / HSS_207cd<BR>
ajjaṃ gao tti ajjaṃ gao tti ajjaṃ gao tti gaṇirīe / HSS_208ab<BR>
paḍhama ccia diahaddhe kuḍḍo rehāhi cittalio / HSS_208cd<BR>
ṇa vi taha paḍhamasamāgamasuraasuhe pāvie vi parioso / HSS_209ab<BR>
jaha vīadiahasavilakkhalakkhie vaaṇakamalammi / HSS_209cd<BR>
je samuhāgaavolaṃtavaliapiapesiacchivicchohā / HSS_210ab<BR>
aha maṇṇe maaṇasarā jaṇassa je hoṃti te hoṃtu / HSS_210cd<BR>
iaro jaṇo ṇa pāvaï tuha jahaṇāruhaṇasaṃgamasuhelliṃ / HSS_211ab<BR>
aṇuhavaï kaṇaadoro huavahavaruṇāṇa māhappaṃ / HSS_211cd<BR>
jo jassa vihavasāro taṃ so dei tti kiṃ tha accheraṃ / HSS_212ab<BR>
aṇahoṃtaṃ pi hu diṇṇaṃ dohaggaṃ taï savattīṇaṃ / HSS_212cd<BR>
caṃdasarisaṃ muhaṃ se saraso amaassa muharaso tissā / HSS_213ab<BR>
sakaaggaharahasujjalacuṃvaṇaaṃ kassa sarisaṃ se / HSS_213cd<BR>
uppaṇṇatthe kajje aïciṃtaṃto guṇāguṇe tammi / HSS_214ab<BR>
ciraālamaṃdapecchittaṇeṇa puriso haṇaï kajjaṃ / HSS_214cd<BR>
vālaa tumāhi ahiaṃ ṇiaaṃ cia vallahaṃ mahaṃ jīaṃ / HSS_215ab<BR>
taṃ taï viṇā ṇa hoi tti teṇa kuviaṃ pasāemi / HSS_215cd<BR>
pattia ṇa pattiaṃtī jaï tujjha ime ṇa majjha ruirīe / HSS_216ab<BR>
puṭṭhīa vāhaviṃdū pulaübbhee ṇa bhijjaṃtā / HSS_216cd<BR>
taṃ mittaṃ kāavvaṃ jaṃ kira vasaṇammi desaālammi / HSS_217ab<BR>
ālihiabhittivāullaa vva ṇa paraṃmuhaṃ ṭhāi / HSS_217cd<BR>
vahuāi ṇaïṇiuṃje paḍhamuggaasīlakhaṃḍaṇavilakkhaṃ / HSS_218ab<BR>
uḍḍei vihaṃgaülaṃ hāhā pakkhehi va bhaṇaṃtaṃ / HSS_218cd<BR>
saccaṃ bhaṇāmi vālaa ṇa tthi asakkaṃ vasaṃtamāsassa / HSS_219ab<BR>
gaṃdheṇa kuruvaāṇaṃ maṇaṃ pi asaïttanaṃ ṇa gaā / HSS_219cd<BR>
ekkekkamavaïveḍhaṇavivaraṃtaradiṇṇataralaṇaaṇāe / HSS_220ab<BR>
taï volaṃte vālaa paṃjarasaüṇāiaṃ tīe / HSS_220cd<BR>
tā kiṃ kareu jaï taṃ si tīa vaïveḍhapelliathaṇīe / HSS_221ab<BR>
pāaṃguṭṭhaggukkhittaṇīsahaṃgīa vi ṇa diṭṭho / HSS_221cd<BR>
piasaṃbharaṇapaloṭṭaṃtavāhadhārāṇivāabhīāe / HSS_222ab<BR>
dijjaï vaṃkaggīvāi dīvao pahiajāāe / HSS_222cd<BR>
taï volaṃte vālaa tissā aṃgāi taha ṇu valiāiṃ / HSS_223ab<BR>
jaha puṭṭhimajjhaṇivaḍaṃtavāhadhārāu dīsaṃti / HSS_223cd<BR>
tā majjhimo ccia varaṃ dujjaṇasuaṇehi dohi vi ṇa kajjaṃ / HSS_224ab<BR>
jaha diṭṭho tavaï khalo tahea suaṇo aīsaṃto / HSS_224cd<BR>
addhacchipecchiaṃ mā karehi sāhāviaṃ paloehi / HSS_225ab<BR>
so vi sudiṭṭho hohii tumaṃ pi muddhā kalijjhihisi / HSS_225cd<BR>
diahaṃ khuḍukkiāe tīe kāūṇa gehavāvāraṃ / HSS_226ab<BR>
garue vi maṇṇudukkhe bharimo pāaṃtasuttassa / HSS_226cd<BR>
pāṇaüḍīa vi jaliūṇa huavaho jalaï jaṇṇavāḍammi / HSS_227ab<BR>
ṇa hu te parihariavvā visamadasāsaṃṭhiā purisā / HSS_227cd<BR>
jaṃ tujjha saī jāā asaīo suhaa jaṃ ca amhe vi / HSS_228ab<BR>
tā kiṃ phuṭṭaü vīaṃ tujjha samāṇo juā ṇa tthi / HSS_228cd<BR>
savvassammi vi ḍaḍḍhe taha vi hu hiaassa ṇivvui ccea / HSS_229ab<BR>
jaṃ tena gāmaḍāhe hatthāhatthiṃ kuḍo gahio / HSS_229cd<BR>
jāejja vaṇuddese khujjo vi hu ṇīsaho siḍhilavatto / HSS_230ab<BR>
mā māṇusammi loe cāī rasio dariddo a / HSS_230cd<BR>
tassa a sohaggaguṇaṃ amahilasarisaṃ ca sāhasaṃ majjha / HSS_231ab<BR>
jāṇaï golāūro vāsārattaddharatto a / HSS_231cd<BR>
te voliā vaassā tāṇa kuḍuṃgāṇa khaṇṇuā sesā / HSS_232ab<BR>
amhe vi gaavaāo mūluccheaṃ gaaṃ pemmaṃ / HSS_232cd<BR>
thaṇajahaṇaṇiaṃvovari ṇaharaṃkā gaavaāṇa vilaāṇaṃ / HSS_233ab<BR>
uvvasiāṇaṃgaṇivāsamūlavaṃdha vva dīsaṃti / HSS_233cd<BR>
jassa jahiṃ cia paḍhamaṃ tissā aṃgammi ṇivaḍiā diṭṭhī / HSS_234ab<BR>
tassa tahiṃ cea ṭhiā savvaṃgaṃ keṇa vi ṇa diṭṭhaṃ / HSS_234cd<BR>
virahe visaṃ va visamā amaamaā hoi saṃgame ahiaṃ / HSS_235ab<BR>
kiṃ vihiṇā samaaṃ cia dohiṃ pi piā viṇimmaviā / HSS_235cd<BR>
addaṃsaṇeṇa puttaa suṭṭhu vi ṇehāṇuvaṃdhaghaḍiāiṃ / HSS_236ab<BR>
hatthaüḍapāṇiāi va kāleṇa galaṃti pemmāiṃ / HSS_236cd<BR>
païpurao ccia ṇijjaï viṃchuaḍaṭṭhe 'ti jāravejjagharaṃ / HSS_237ab<BR>
ṇiuṇasahīkaradhariā bhuajualaṃdolirī vālā / HSS_237cd<BR>
vikkiṇaï māhamāsaṃmi pāmaro pāriḍiṃ vaïlleṇa / HSS_238ab<BR>
ṇiddhūmamummure sāmalīa thaṇae ṇiacchaṃto / HSS_238cd<BR>
saccaṃ bhaṇāmi maraṇe ṭhia mhi puṇṇe taḍammi tāvīe / HSS_239ab<BR>
ajja vi tattha kuḍuṃge ṇivaḍaï diṭṭhī taha ccea / HSS_239cd<BR>
aṃdhaaravorapatthiṃ va māuā maha païṃ viluṃpaṃti / HSS_240ab<BR>
īsāaṃti maha ccia cheppāhiṃto phaṇo jāo / HSS_240cd<BR>
appattapattaaṃ pāviūṇa ṇavaraṃgaaṃ haliasoṇhā / HSS_241ab<BR>
uaha taṇuī ṇa māaï ruṃdāsu vi gāmaracchāsu / HSS_241cd<BR>
vakkhevaāi piajaṃpiāi parahiaaṇivvuiarāi / HSS_242ab<BR>
viralo hu jāṇaï jaṇo uppaṇṇe jaṃpiavvāiṃ / HSS_242cd<BR>
chajjaï pahussa laliaṃ piāi māṇo khamā samatthassa / HSS_243ab<BR>
jāṇaṃtassa a bhaṇiaṃ moṇaṃ ca aāṇamāṇassa / HSS_243cd<BR>
vevirasiṇṇakaraṃgulipariggahakkhalialegaṇīmagge / HSS_244ab<BR>
sotthi ccia ṇa samappaï piasahi lehammi kiṃ lihimo / HSS_244cd<BR>
devvammi parāhutte pattia ghaḍiaṃ pi vihaḍaï ṇarāṇaṃ / HSS_245ab<BR>
kajjaṃ vāluavaraṇaṃ va kaha vi vaṃdhaṃ cia ṇa dei / HSS_245cd<BR>
māmi hiaaṃ va pīaṃ teṇa juāṇeṇa majjamāṇāe / HSS_246ab<BR>
ṇhāṇahaliddākaḍuaṃ aṇusotta jalaṃ piaṃteṇa / HSS_246cd<BR>
jiviaṃ asāsaaṃ cia ṇa ṇiattaï jovvaṇaṃ aïkkaṃtaṃ / HSS_247ab<BR>
diahā diahehi samā ṇa hoṃti kiṃ ṇiṭṭhuro loo / HSS_247cd<BR>
uppāiadavvāṇa vi khalāṇa ko bhāaṇaṃ khalo ccea / HSS_248ab<BR>
pikkāi vi ṇiṃvaphalāi ṇavara kāehi khajjaṃti / HSS_248cd<BR>
ajja mae gaṃtavvaṃ ghaṇaṃdhaāre vi tassa suhaassa / HSS_249ab<BR>
ajjā ṇimīliacchī paaparivāḍiṃ ghare kuṇaï / HSS_249cd<BR>
suaṇo ṇa kuppaï ccia aha kuppaï vippiaṃ ṇa ciṃtei / HSS_250ab<BR>
aha ciṃtei ṇa jaṃpaï aha jaṃpaï lajjio hoi / HSS_250cd<BR>
so attho jo hatthe taṃ mittaṃ jaṃ ṇiraṃtaraṃ vasaṇe / HSS_251ab<BR>
taṃ rūaṃ jattha guṇā taṃ viṇṇāṇaṃ jahiṃ dhammo / HSS_251cd<BR>
caṃdamuhi caṃdadhavalā dīhā dīhacchi tuha vioammi / HSS_252ab<BR>
caüjāmā saajāma vva jāmiṇī kaha vi volīṇā / HSS_252cd<BR>
aülīṇo domuhao tā mahuro bhoaṇaṃ muhe jāva / HSS_253ab<BR>
murao vva khalo jiṇṇammi bhoaṇe virasam ārasaï / HSS_253cd<BR>
taha soṇhāi pulaïo daravaliāvaṃgatāraaṃ pahio / HSS_254ab<BR>
jaha vārio vi gharasāmieṇa āliṃdae vasio / HSS_254cd<BR>
lahuaṃti lahuṃ purisaṃ pavvaamettaṃ pi do vi kajjāiṃ / HSS_255ab<BR>
ṇivvaraṇam aṇivvūḍhe ṇivvūḍhe jaṃ aṇivvaraṇaṃ / HSS_255cd<BR>
kaṃ tuṃgathaṇukkhitteṇa putti dāraṭṭhiā paloesi / HSS_256ab<BR>
uṇṇāmiakalasaṇivesiagghakamaleṇa va muheṇa / HSS_256cd<BR>
vaïvivaraṇiggaadalo eraṃḍo sāhaï vva taruṇāṇaṃ / HSS_257ab<BR>
ettha ghare haliavahū eddahamettatthaṇī vasaï / HSS_257cd<BR>
gaakalahakuṃbhasaṃṇihaghaṇapīṇaṇiraṃtarehi tuṃgehiṃ / HSS_258ab<BR>
gūsasiuṃ pi ṇa tīraï kiṃ puṇa gaṃtuṃ haathaṇehiṃ / HSS_258cd<BR>
māsapasūaṃ chammāsagabbhiṇiṃ ekkadiahajariaṃ ca / HSS_259ab<BR>
raṃguttiṇṇaṃ ca piaṃ puttaa kāmaṃtao hohi / HSS_259cd<BR>
paḍivakkhamaṇṇupuṃje lāvaṇṇaüḍe aṇaṃgagaakuṃbhe / HSS_260ab<BR>
purisasaahiaadharie kīsa thaṇaṃtī thaṇe vahasi / HSS_260cd<BR>
ghariṇīghaṇathaṇapellaṇasuhellipaḍiassa hoṃtapahiassa / HSS_261ab<BR>
avasaüṇaṃgāraavāraviṭṭhidiahā suhāveṃti / HSS_261cd<BR>
sā tujjha kae vālaa aṇisaṃ gharadāratoraṇaṇisaṇṇā / HSS_262ab<BR>
osūsaï vaṃdaṇamālia vva diahaṃ cia varāī / HSS_262cd<BR>
hasiaṃ sahatthatālaṃ sukkhavaḍaṃ uvagaehi pahiehiṃ / HSS_263ab<BR>
pattaaphalāṇa sarise uḍḍīṇe pūsaviṃdammi / HSS_263cd<BR>
ajja mhi hāsiā māmi teṇa pāesu taha paḍaṃteṇa / HSS_264ab<BR>
tīe vi jalaṃtiṃ dīvavattim abbhuttaaṃtīe / HSS_264cd<BR>
aṇuvattaṇaṃ kuṇaṃto vese vi jaṇe ahiṇṇamuharāo / HSS_265ab<BR>
appavaso vi hu suaṇo paravvaso āhiāīe / HSS_265cd<BR>
aṇudiahavaḍḍhiāara viṇṇāṇaguṇehi jaṇiamāhappo / HSS_266ab<BR>
puttaa ahiāajaṇo virajjamāṇo vi dullakkho / HSS_266cd<BR>
viṇṇāṇaguṇamahagghe purise vesattaṇaṃ pi ramaṇijjaṃ / HSS_267ab<BR>
jaṇaṇiṃdie uṇa jaṇe piattaṇeṇā 'vi lajjhāmo / HSS_267cd<BR>
kaha ṇāma tīa taha so sahāvagaruo vi thaṇaharo paḍio / HSS_268ab<BR>
ahavā mahilāṇa ciraṃ ko vi ṇa hiaammi saṃṭhāi / HSS_268cd<BR>
suanu vaaṇaṃ chivaṃtaṃ sūraṃ mā sāulīa vārehi / HSS_269ab<BR>
eassa paṃkaassa a jāṇaü kaaraṃ suhapphaṃsaṃ / HSS_269cd<BR>
māṇosahaṃ va pijjaï piāi māṇaṃsiṇīa daïassa / HSS_270ab<BR>
karasaṃpuḍavaliuddhāṇaṇāi maïrāi gaṃḍūso / HSS_270cd<BR>
kaha sā ṇivvaṇṇijjaü jīa jahāloiammi aṃgammi / HSS_271ab<BR>
diṭṭhī duvvalagāi vva paṃkapaḍiā ṇa uttaraï / HSS_271cd<BR>
kīraṃti ccia ṇāsaï uae reha vva khalaaṇe mettī / HSS_272ab<BR>
sā uṇa suaṇammi kaā aṇahā pāhāṇareha vva / HSS_272cd<BR>
avvo ukkaraāraa puṇo vi tattiṃ karesi gamaṇassa / HSS_273ab<BR>
ajja vi ṇa hoṃti saralā veṇīa taraṃgiṇo cihurā / HSS_273cd<BR>
ṇa vi taha chearaāi vi haraṃti puṇaruttarāarasiāiṃ / HSS_274ab<BR>
jaha jattha va tattha va jaha va taha va sabbhāvaṇeharamiāiṃ / HSS_274cd<BR>
ujjhasi piāi samaaṃ taha vi hu re bhaṇasu kīsa kisia tti / HSS_275ab<BR>
uaribhareṇa aāṇua muaï vaïllo vi aṃgāiṃ / HSS_275cd<BR>
daḍhamūlavaddhagaṃṭhi vva moiā kaha vi teṇa me vāhū / HSS_276ab<BR>
amhehi vi tassa ure khutta vva samukkhaā thaṇaā / HSS_276cd<BR>
aṇuṇaapasāiāe tujjha 'varāhe ciraṃ gaṇaṃtīe / HSS_277ab<BR>
apahuttohaahatthaṃgurīa ruṇṇaṃ varāīe / HSS_277cd<BR>
seacchaleṇa pecchaha taṇue aṃgammi se amāaṃtaṃ / HSS_278ab<BR>
lāvaṇṇaṃ osaraï va tivalīsovāṇavaṃtīhiṃ / HSS_278cd<BR>
devvāattammi phale kiṃ kīraü ettiaṃ puṇo bhaṇimo / HSS_279ab<BR>
kaṃkellipallavāṇaṃ ṇa pallavā hoṃti sāricchā / HSS_279cd<BR>
dhuaï vva maakalaṃkaṃ kavolapaḍiassa māṇiṇī uaha / HSS_280ab<BR>
aṇavaraavāhajalabhariaṇaaṇakalasehi caṃdassa / HSS_280cd<BR>
gaṃdheṇa appaṇo māliāṇa ṇomāliā ṇa phuṭṭihaï / HSS_281ab<BR>
aṇṇo ko vi haāsāi maṃsalo parimaluggāro / HSS_281cd<BR>
phalasaṃpattīa samoṇaāi tuṃgāi phalavipattīe / HSS_282ab<BR>
hiaāi supurisāṇaṃ mahātarūṇaṃ va siharāiṃ / HSS_282cd<BR>
āsāsei pariaṇaṃ parivattaṃtīa pahiajāāe / HSS_283ab<BR>
ṇitthāmuvvattaṇavaliahatthamuhalo valaasaddo / HSS_283cd<BR>
tuṃgo ccia hoi maṇo maṇaṃsiṇo aṃtimāsu vi dasāsu / HSS_284ab<BR>
atthamaṇammi vi raïṇo kiraṇā uddhaṃ cia phuraṃti / HSS_284cd<BR>
poṭṭaṃ bharaṃti saüṇā vi māuā appaṇo aṇuvviggā / HSS_285ab<BR>
vihaluddharaṇasahāvā huvaṃti jaï ke vi sappurisā / HSS_285cd<BR>
ṇa viṇā sabbhāveṇaṃ gheppaï paramatthajāṇuo loo / HSS_286ab<BR>
ko juṇṇamaṃjaraṃ kaṃjieṇa veāriuṃ taraï / HSS_286cd<BR>
raṇṇāu taṇaṃ raṇṇāu pāṇiaṃ savvado saaṃgāhaṃ / HSS_287ab<BR>
taha vi maāṇa maīṇa a āmaraṇaṃtāi pemmāiṃ / HSS_287cd<BR>
tāvam avaṇei ṇa tahā caṃdaṇapaṃko vi kāmimihuṇāṇaṃ / HSS_288ab<BR>
jaha dūsahe vi gimhe aṇṇoṇṇāliṃgaṇasuhellī / HSS_288cd<BR>
tuppāṇaṇā kiṇo acchasi tti paripucchiāi vahuāi / HSS_289ab<BR>
viuṇāveḍhiajahaṇatthalāi lajjoṇaaṃ hasiaṃ / HSS_289cd<BR>
hiaa ccea vilīṇo ṇa sāhio jāṇiūṇa gharasāraṃ / HSS_290ab<BR>
vaṃdhavaduvvaaṇaṃ miva dohalao duggaavahūe / HSS_290cd<BR>
dhāvaï vialiadhammillasicaasaṃjamaṇavāvaḍakaraggā / HSS_291ab<BR>
caṃḍilabhaavivalāaṃtaḍiṃbhaparimaggiṇī ghariṇī / HSS_291cd<BR>
jaha jaha uvvahaï vahū ṇavajovvaṇamaṇaharāi aṃgāi / HSS_292ab<BR>
taha taha se taṇuāaï majjho daïo a paḍivakkho / HSS_292cd<BR>
jaha jaha jarāpariṇao hoi paī duggao virūo vi / HSS_293ab<BR>
kulavāliāṇa taha taha ahiaaraṃ vallaho hoi / HSS_293cd<BR>
eso māmi juāṇo vāraṃ vāreṇa jaṃ aḍaaṇāo / HSS_294ab<BR>
gimhe gāmekkavaḍodaaṃ va kiccheṇa pāvaṃti / HSS_294cd<BR>
gāmavaḍassa piucchā āvaṃḍumuhāṇa paṃḍuracchāhaṃ / HSS_295ab<BR>
hiaeṇa samaṃ asaīṇa paḍaï vāāhaaṃ pattaṃ / HSS_295cd<BR>
pecchaï aladdhalakkhaṃ dīhaṃ ṇīsasaï suṇṇaaṃ hasaï / HSS_296ab<BR>
jaha jaṃpaï aphuḍatthaṃ taha se hiaaṭṭhiaṃ kiṃ pi / HSS_296cd<BR>
gahavaï gao mha saraṇaṃ rakkhasu eaṃ ti aḍaaṇā bhaṇiuṃ / HSS_297ab<BR>
sahasāgaassa turiaṃ païṇo ccia jāram appei / HSS_297cd<BR>
hiaechiassa dijjaü taṇuāaṃtiṃ ṇa pecchaha piucchā / HSS_298ab<BR>
hiaechio mha katto bhaṇiuṃ mohaṃ gaā kuarī / HSS_298cd<BR>
khiṇṇassa ure païṇo ṭhavei gimhāvaraṇharamiassa / HSS_299ab<BR>
ollaṃ galaṃtakusumaṃ ṇhāṇasuaṃdhaṃ cihurabhāraṃ / HSS_299cd<BR>
aha sarasadaṃtamaṃḍalakavolapaḍimāgao maacchīe / HSS_300ab<BR>
aṃtosiṃdūriasaṃkhavattakaraṇiṃ vahaï caṃdo / HSS_300cd<BR>
aha amha āao ajja kulaharāo tti cheṃchaī jāraṃ / HSS_301ab<BR>
sahasāgaassa turiaṃ païṇo kaṃṭhammi lāei / HSS_301cd<BR>
pusiā kaṇṇāharaṇeṃdaṇīlakiraṇāhaā sasimaūhā / HSS_302ab<BR>
māṇiṇivaaṇammi sakajjalaṃsusaṃkāi daïeṇa / HSS_302cd<BR>
eddahamettammi jae suṃdaramahilāsahassabharie vi / HSS_303ab<BR>
aṇuharaï ṇavara tissā vāmaddhaṃ dāhiṇaddhassa / HSS_303cd<BR>
jaha jaha vāei pio taha taha ṇaccāmi caṃcale pemme / HSS_304ab<BR>
vallī valei aṃgaṃ sahāvathaddhe vi rukkhammi / HSS_304cd<BR>
dukkhehi labbhaï pio laddho dukkhehi hoi sāhīṇo / HSS_305ab<BR>
laddho vi aladdho ccia jaï jaha hiaaṃ taha ṇa hoi / HSS_305cd<BR>
avvo aṇuṇaasuhakaṃkhirīa akaaṃ kaaṃ kuṇaṃtīe / HSS_306ab<BR>
saralasahāvo vi pio aviṇaamaggaṃ valā ṇīo / HSS_306cd<BR>
hatthesu a pāesu a aṃguligaṇaṇāi aïgaā diahā / HSS_307ab<BR>
eṇhiṃ uṇa keṇa gaṇijjaü tti bhaṇiuṃ ruaï muddhā / HSS_307cd<BR>
kīramuhasacchahehiṃ rehaï vasuhā palāsakusumehiṃ / HSS_308ab<BR>
vuddhassa calaṇavaṃdaṇapaḍiehi va bhikkhusaṃghehiṃ / HSS_308cd<BR>
jaṃ jaṃ pihulaṃ aṃgaṃ taṃ taṃ jāaṃ kisoari kisaṃ te / HSS_309ab<BR>
jaṃ taṃ taṇuaṃ taṃ taṃ pi ṇiṭṭhiaṃ kiṃ tha māṇeṇa / HSS_309cd<BR>
ṇa guṇeṇa hīraï jaṇo hīraï jo jeṇa bhāvio teṇa / HSS_310ab<BR>
mottūṇa puliṃdā mottiāi guṃjāu geṇhaṃti / HSS_310cd<BR>
laṃkālaāṇa puttaa vasaṃtamāsekkaladdhapasarāṇa / HSS_311ab<BR>
āpīalohiāṇaṃ vīhei jaṇo palāsāṇaṃ / HSS_311cd<BR>
ghettūṇa cuṇṇamuṭṭhiṃ harisūsuiāi veamāṇāe / HSS_312ab<BR>
bhisiṇemi tti piaamaṃ hatthe gaṃdhodaaṃ jāaṃ / HSS_312cd<BR>
puṭṭhiṃ pusasu kisoari paloharaṃkollapattacittaliaṃ / HSS_313ab<BR>
cheāhi diarajāāhi ujjue mā kalijjihisi / HSS_313cd<BR>
acchīi tā thaïssaṃ dohi vi hatthehi tammi diṭṭhammi / HSS_314ab<BR>
aṃgaṃ kalaṃvakusumaṃ va pulaïaṃ kaha ṇu ḍhakkissaṃ / HSS_314cd<BR>
jhaṃjhāvāuttiṇie gharammi roūṇa ṇīsahaṇisaṇṇaṃ / HSS_315ab<BR>
dāvei va gaavaïaṃ vijjujjoo jalaharāṇaṃ / HSS_315cd<BR>
bhuṃjasu jaṃ sāhīṇaṃ katto loṇaṃ kugāmariddhammi / HSS_316ab<BR>
suhaa saloṇeṇa vi kiṃ teṇa siṇeho jahiṃ ṇatthi / HSS_316cd<BR>
suhapucchiāi halio muhapaṃkaasurahipavaṇaṇivvaviaṃ / HSS_317ab<BR>
taha piaï paaïkaḍuaṃ pi osahaṃ jaha ṇa ṇiṭṭhāi / HSS_317cd<BR>
aha sā tahiṃ tahiṃ vvia vāṇīravaṇammi cuvakasaṃkeā / HSS_318ab<BR>
tuha daṃsaṇaṃ vimaggaï pabbhaṭṭaṇihāṇaṭhāṇaṃ ca / HSS_318cd<BR>
daḍharosakalusiassa vi suaṇassa muhāhi vippiaṃ kaṃto / HSS_319ab<BR>
rāhumuhammi vi sasiṇo kiraṇā amaaṃ via muaṃti / HSS_319cd<BR>
avamānio vi ṇa tahā dummijjaï sajjaṇo vihavahīṇo / HSS_320ab<BR>
paḍikāuṃ asamattho māṇijjaṃto jaha pareṇa / HSS_320cd<BR>
kalahaṃtare vi aviṇiggaāi hiaammi jaramuvagaāiṃ / HSS_321ab<BR>
suaṇakaāi rahassāi ḍahaï āukkhae aggī / HSS_321cd<BR>
lumbīo aṃgaṇamāhavīṇa dāraggalāu jāāu / HSS_322ab<BR>
āsāso paṃthapaloaṇe vi piṭṭho gaavaīṇaṃ / HSS_322cd<BR>
piadaṃsaṇasuharasamaüliāi jaï se ṇa hoṃti ṇaaṇāiṃ / HSS_323ab<BR>
tā keṇa kaṇṇaraïaṃ lakkhijjaï kuvalaaṃ tissā / HSS_323cd<BR>
cikkhillakhuttahalamuhakaḍḍhaṇasiḍhile païmmi pāsutte / HSS_324ab<BR>
appattamohaṇasuhā ghaṇasamaaṃ pāmarī savaï / HSS_324cd<BR>
dummeṃti deṃti sokkhaṃ kuṇaṃti aṇurāaaṃ ramāveṃti / HSS_325ab<BR>
araïraïvaṃdhavāṇaṃ ṇamo ṇamo maaṇavāṇāṇaṃ / HSS_325cd<BR>
kusumamaā vi aïkharā aladdhaphaṃsā vi dūsahapaāvā / HSS_326ab<BR>
bhiṃdaṃtā vi raïarā kāmassa sarā vahuviappā / HSS_326cd<BR>
īsaṃ jaṇeṃti dāveṃti mammahaṃ vippiaṃ sahāveṃti / HSS_327ab<BR>
virahe ṇa deṃti mariuṃ aho guṇā tassa vahumaggā / HSS_327cd<BR>
ṇīāi ajja ṇikkiva piṇaddhaṇavaraṃgaāi varaīe / HSS_328ab<BR>
gharaparivāḍīa paheṇaāi tuha daṃsaṇāsāe / HSS_328cd<BR>
sūijjaï hemaṃtammi duggao phuṃphuāsuaṃdheṇa / HSS_329ab<BR>
dhūmakavileṇa pariviralataṃtuṇā juṇṇapaḍaeṇa / HSS_329cd<BR>
kharasippīrullihiāi kuṇaï pahio himāgamapahāe / HSS_330ab<BR>
āamaṇajalolliahatthaphaṃsamasiṇāi aṃgāiṃ / HSS_330cd<BR>
ṇakkhukkhuḍiaṃ sahaāramaṃjariṃ pāmarassa sīsammi / HSS_331ab<BR>
vaṃdiṃ miva hīraṃtiṃ bhamarajuāṇā aṇusaraṃti / HSS_331cd<BR>
sūracchaleṇa puttaa kassa tumaṃ aṃjaliṃ paṇāmesi / HSS_332ab<BR>
hāsakaḍakkhummissā ṇa hoṃti devāṇa jokkārā / HSS_332cd<BR>
muhavijjhaviapaīvaṃ ṇiruddhasāsaṃ sasaṃkiullāvaṃ / HSS_333ab<BR>
savahasaarakkhioṭṭhaṃ coriaramiaṃ suhāvei / HSS_333cd<BR>
geacchaleṇa bhariuṃ kassa tumaṃ ruasi ṇibbharukkaṃṭhaṃ / HSS_334ab<BR>
maṇṇupaḍiruddhakaṃṭhaddhaṇiṃtakhaliakkharullāvaṃ / HSS_334cd<BR>
vahalatamāhaarāī ajja paüttho paī gharaṃ suṇṇaṃ / HSS_335ab<BR>
taha jaggesu saajjia ṇa jahā amhe musijjāmo / HSS_335cd<BR>
saṃjīvaṇosahaṃ miva suassa rakkhaï aṇaṇṇavāvārā / HSS_336ab<BR>
sāsū ṇavabbhadaṃsaṇakaṃṭhāgaajīviaṃ soṇhaṃ / HSS_336cd<BR>
ṇūṇaṃ hiaaṇihittāi vasasi jāāi amha hiaammi / HSS_337ab<BR>
aṇṇaha maṇorahā me sāhasu kaha tīa viṇṇāā / HSS_337cd<BR>
taï suhaa aīsaṃte tissā acchīhi kaṇṇalaggehiṃ / HSS_338ab<BR>
diṇṇaṃ gholiravāhehi pāṇiaṃ daṃsaṇasuhāṇaṃ / HSS_338cd<BR>
uppekkhāgaa tuha muhadaṃsaṇapaḍiruddhajīviāsāi / HSS_339ab<BR>
duhiāi mae kālo kettiametto vva ṇeavvo / HSS_339cd<BR>
volīṇālakkhiarūajovvaṇā putti kaṃ ṇa dūmesi / HSS_340ab<BR>
diṭṭhā paṇaṭṭhaporāṇajaṇavaā jammabhūmi vva / HSS_340cd<BR>
pariosaviasiehiṃ bhaṇiaṃ acchīhi teṇa jaṇamajjhe / HSS_341ab<BR>
paḍivaṇṇaṃ tīa vi uvvamaṃtaseehi aṃgehiṃ / HSS_341cd<BR>
ekkakkamasaṃdesāṇurāavaḍḍhaṃtakouhallāiṃ / HSS_342ab<BR>
dukkhaṃ asamattamaṇorahāi acchaṃti mihuṇāiṃ / HSS_342cd<BR>
jaï so ṇa vallaho ccia gottaggahaṇeṇa tassa sahi kīsa / HSS_343ab<BR>
hoi muhaṃ te raviaraphaṃsavisaṭṭaṃ va tāmarasaṃ / HSS_343cd<BR>
māṇadumaparusapavaṇassa māmi savvaṃgaṇivvuiarassa / HSS_344ab<BR>
avaūhaṇassa bhaddaṃ raïṇāḍaapuvvaraṃgassa / HSS_344cd<BR>
ṇiaāṇumāṇaṇīsaṃka hiaa de pasia virama ettāhe / HSS_345ab<BR>
amuṇiaparamatthajaṇāṇulagga kīsa mha lahuesi / HSS_345cd<BR>
osahiajaṇo païṇā salāhamāṇeṇa aïciraṃ hasio / HSS_346ab<BR>
caṃdo tti tujjha vaaṇe viiṇṇakusumaṃjalivilakkho / HSS_346cd<BR>
jhijjaṃtehi aṇudiṇaṃ paccakkhammi vi tumammi aṃgehiṃ / HSS_347ab<BR>
vālaa pucchijjaṃtī ṇa āṇimo kassa kiṃ bhaṇimo / HSS_347cd<BR>
aṃgāṇaṃ taṇuāraa sikkhāvaa dīharoiavvāṇaṃ / HSS_348ab<BR>
viṇaāikkamaāraa mā mā ṇaṃ pamhasijjāsu / HSS_348cd<BR>
aṇṇaha ṇa tīraï ccia parivaḍḍhaṃtagaruaṃ piaamassa / HSS_349ab<BR>
maraṇaviṇoeṇa viṇā viramāveuṃ virahadukkhaṃ / HSS_349cd<BR>
vaṇṇaṃtīhi tuha guṇe vahuso amhehi chiṃchaīpurao / HSS_350ab<BR>
vālaa saam ea kao si dullaho kassa kuppāmo / HSS_350cd<BR>
jāo so vi vilakkho mae vi hasiūṇa gāḍham uvaūḍho / HSS_351ab<BR>
paḍhamosariassa ṇiaṃsaṇassa gaṃṭhiṃ vimaggaṃto / HSS_351cd<BR>
kaṃḍujjuā varāī ajja tae sā kaāvarāheṇa / HSS_352ab<BR>
alasāiaruṇṇaviaṃbhiāi diaheṇa sikkhaviā / HSS_352cd<BR>
avarāhehi vi ṇa tahā pattia jaha maṃ imehi dummesi / HSS_353ab<BR>
avahatthiasabbhāvehi suhaa dakkhiṇṇabhaṇiehiṃ / HSS_353cd<BR>
mā jūra piāliṃgaṇasarahasabhamirīṇa vāhulaïāṇaṃ / HSS_354ab<BR>
tuṇhikka paruṇṇenaṃ imiṇā māṇaṃsiṇi muheṇaṃ / HSS_354cd<BR>
mā vacca pupphalāvira devā uaaṃjalīhi tūsaṃti / HSS_355ab<BR>
golāṇaīa puttaa sīlummūlāi kūlāiṃ / HSS_355cd<BR>
vaaṇe vaaṇammi calaṃtasīsasuṇṇāvahāṇahuṃkāraṃ / HSS_356ab<BR>
sahi deṃtī ṇīsāsaṃtaresu kīsa mha dūmesi / HSS_356cd<BR>
sabbhāvaṃ pucchaṃtī vālaa roāviā tuha piāe / HSS_357ab<BR>
ṇa tthi ccia kaasavahaṃ hāsummissaṃ bhaṇaṃtīe / HSS_357cd<BR>
ettha mae ramiavvaṃ tīa samaṃ ciṃtiūṇa hiaeṇa / HSS_358ab<BR>
pāmarakaraseullā ṇivaḍaï tuvarī vavijjaṃtī / HSS_358cd<BR>
gahavaïsuocciesu vi phalahīveṃṭesu uaha vahuāi / HSS_359ab<BR>
mohaṃ bhamaï pulaïo vilaggaseaṃgulī hattho / HSS_359cd<BR>
ajjaṃ mohaṇasuhiaṃ mua tti mottuṃ palāie halie / HSS_360ab<BR>
daraphuḍiaveṃṭabhāroṇaāi hasiaṃ va phalahīe / HSS_360cd<BR>
ṇīsāsukkaṃpiapulaïehi jāṇaṃti ṇacciuṃ dhaṇṇā / HSS_361ab<BR>
amhārisīhi diṭṭhe piammi appā vi vīsario / HSS_361cd<BR>
taṇueṇa vi taṇuijjaï khīṇeṇa vi khijjae valā imiṇā / HSS_362ab<BR>
majjhattheṇa vi majjheṇa putti kaha tujjha paḍivakkho / HSS_362cd<BR>
vāhi vva vejjarahio dhaṇarahio saaṇamajjhavāso vva / HSS_363ab<BR>
riuriddhidaṃsaṇaṃ miva dūsahaṇīo tuha vioo / HSS_363cd<BR>
ko ttha jaammi samattho thaïuṃ vitthiṇṇaṇimmaluttuṃgaṃ / HSS_364ab<BR>
hiaaṃ tujjha ṇarāhiva gaaṇaṃ va paohare mottuṃ / HSS_364cd<BR>
āaṇṇei aḍaaṇā kuḍuṃgaheṭṭhammi diṇṇasaṃkeā / HSS_365ab<BR>
aggapaapelliāṇaṃ mammaraaṃ juṇṇapattāṇaṃ / HSS_365cd<BR>
ahileṃti surahiṇīsasiaparimalāvaddhamaṃḍalaṃ bhamarā / HSS_366ab<BR>
amuṇiacaṃdaparihavaṃ apuvvakamalaṃ muhaṃ tissā / HSS_366cd<BR>
dhīrāvalaṃvirīa vi guruaṇapurao tumammi volīṇe / HSS_367ab<BR>
paḍio se acchiṇimīlaṇeṇa pamhaṭṭhio vāho / HSS_367cd<BR>
bharimo se saaṇaparaṃmuhīa vialaṃtamāṇapasarāi / HSS_368ab<BR>
kaïavasuttuvvattaṇathaṇaalasappellaṇasuhelliṃ / HSS_368cd<BR>
phaggucchavaṇiddosaṃ keṇa vi kaddamapasāhaṇaṃ diṇṇaṃ / HSS_369ab<BR>
thaṇaalasamuhapaloṭṭaṃtaseadhoaṃ kiṇo dhuasi / HSS_369cd<BR>
kiṃ ṇa bhaṇio si vālaa gāmaṇidhūāi guruaṇasamakkhaṃ / HSS_370ab<BR>
aṇimisam īsīsi valaṃtavaaṇaṇaaṇaddhatiṭṭhehiṃ / HSS_370cd<BR>
ṇaaṇabbhaṃtaragholaṃtavāhabharamaṃtharāi diṭṭhīe / HSS_371ab<BR>
puṇaruttapeccharīe vālaa kiṃ jaṃ ṇa bhaṇio si / HSS_371cd<BR>
jo sīsammi viiṇṇo majjha juāṇehi gaṇavaī āsi / HSS_372ab<BR>
taṃ cia eṇhiṃ paṇamāmi haajare hohi saṃtuṭṭhā / HSS_372cd<BR>
aṃtohuttaṃ ḍajjhaï jāāsuṇṇe ghare haliaütto / HSS_373ab<BR>
ukkhāaṇihāṇāi va ramiaṭṭhāṇāi pecchaṃto / HSS_373cd<BR>
ṇiddābhaṃgo āvaṃḍurattaṇaṃ dīharā a ṇīsāsā / HSS_374ab<BR>
jāaṃti jassa virahe teṇa samaṃ kīriso māṇo / HSS_374cd<BR>
teṇa ṇa marāmi maṇṇūhi pūriā ajja jeṇa re suhaa / HSS_375ab<BR>
taggaamaṇā maraṃtī mā tujjha puṇo vi laggissaṃ / HSS_375cd<BR>
avarajjhasu vīsaddhaṃ savvaṃ te suhaa visahimo amhe / HSS_376ab<BR>
guṇaṇibbharammi hiae pattia dosā ṇa māaṃti / HSS_376cd<BR>
bhariuccaraṃtapasariapiasaṃbharaṇapisuṇo varāīe / HSS_377ab<BR>
parivāho via dukkhassa vahaï ṇaaṇaṭṭhio vāho / HSS_377cd<BR>
jaṃ jaṃ karesi jaṃ jaṃ jaṃpasi jaha jaha tumaṃ ṇiacchesi / HSS_378ab<BR>
taṃ tam aṇusikkhirīe dīho diaho ṇa saṃpaḍaï / HSS_378cd<BR>
bhaṃḍaṃtīa taṇāiṃ sottuṃ diṇṇāi jāi pahiassa / HSS_379ab<BR>
tāi ccea pahāe ajjā āaḍḍhaï ruaṃtī / HSS_379cd<BR>
vasaṇammi aṇuvviggā vihavammi agavviā bhae dhīrā / HSS_380ab<BR>
hoṃti ahiṇṇasahāvā samesu visamesu sappurisā / HSS_380cd<BR>
ajja sahi keṇa gose kaṃ pi maṇe vallahaṃ bharaṃteṇa / HSS_381ab<BR>
amhaṃ maaṇasarāhaahiaavaṇapphoḍaṇaṃ gīaṃ / HSS_381cd<BR>
uṭṭhaṃtamahāraṃbhe thaṇae daṭṭhūṇa muddhavahuāe / HSS_382ab<BR>
osaṇṇakavolāe ṇīsasiaṃ paḍhamaghariṇīe / HSS_382cd<BR>
garuachuhāuliassa vi vallahakariṇīmuhaṃ bharaṃtassa / HSS_383ab<BR>
saraso muṇālakavalo gaassa hatthe ccia milāṇo / HSS_383cd<BR>
pasia pie kā kuviā suaṇu tumaṃ paraaṇammi ko kovo / HSS_384ab<BR>
ko hu paro ṇāha tumaṃ kīsa aüṇṇāṇa me sattī / HSS_384cd<BR>
ehisi tumaṃ ti ṇimisaṃ va jaggiaṃ jāmiṇīa paḍhamaddhaṃ / HSS_385ab<BR>
sesaṃ saṃtāvaparavvasāi varisaṃ va volīṇaṃ / HSS_385cd<BR>
avalaṃvaha mā saṃkaha ṇa imā gahalaṃghiā paribbhamaï / HSS_386ab<BR>
atthakkagajjiubbhaṃtahitthahiaā pahiajāā / HSS_386cd<BR>
kesararaavicchaḍḍe maaraṃdo hoi jettio kamale / HSS_387ab<BR>
jaï bhamara tettio aṇṇahiṃ pi tā sohasi bhamaṃto / HSS_387cd<BR>
pecchaṃti aṇimisacchā pahiā haliassa piṭṭhapaṃḍuriaṃ / HSS_388ab<BR>
dhūaṃ duddhasamudduttaraṃtalacchiṃ via saaṇhā / HSS_388cd<BR>
kassa bharasi tti bhaṇie ko me atthi tti jaṃpamāṇīe / HSS_389ab<BR>
uvviggaroirīe amhe vi ruāviā tīe / HSS_389cd<BR>
pāapaḍiaṃ ahavve kiṃ dāṇi ṇa uṭṭhavesi bhattāraṃ / HSS_390ab<BR>
eaṃ cia avasāṇaṃ dūraṃ pi gaassa pemmassa / HSS_390cd<BR>
taḍaviṇihiaggahatthā vāritaraṃgehi gholiraṇiaṃvā / HSS_391ab<BR>
sālūrī paḍiviṃve purisāaṃti vva paḍihāi / HSS_391cd<BR>
sikkariamaṇiamuhaveviāi dhuahatthasiṃjiavvāi / HSS_392ab<BR>
sikkhaṃtu voḍahīo kusuṃbha tumhaṃ pasāeṇa / HSS_392cd<BR>
jettiamettā racchā ṇiaṃva kaha tettio ṇa jāo si / HSS_393ab<BR>
jeṇa chivijjaï guruaṇalajjosario vi so suhao / HSS_393cd<BR>
maragaasūīviddhaṃ va mottiaṃ piaï āaaggīvo / HSS_394ab<BR>
moro pāusaāle taṇaggalaggaṃ uaaviṃduṃ / HSS_394cd<BR>
ajjāi ṇīlakaṃcuabhariuvvariaṃ vihāi thaṇavaṭṭaṃ / HSS_395ab<BR>
jalabhariajalaharaṃtaradaruggaaṃ caṃdaviṃvaṃ va / HSS_395cd<BR>
rāaviruddhaṃ va kahaṃ pahio pahiassa sāhaï sasaṃkaṃ / HSS_396ab<BR>
jatto amvāṇa dalaṃ tatto daraṇiggaaṃ kiṃ pi / HSS_396cd<BR>
dhaṇṇā tā mahilāo jā daïaṃ siviṇae vi pecchaṃti / HSS_397ab<BR>
ṇidda ccia teṇa viṇā ṇa ei kā pecchae siviṇaṃ / HSS_397cd<BR>
parihariakaṇaakuṃḍalagaṃḍatthalamaṇaharesu savaṇesu / HSS_398ab<BR>
aṇṇua samaavaseṇaṃ parihijjaï tālaveṃṭajuaṃ / HSS_398cd<BR>
majjhaṇhapatthiassa vi gimhe pahiassa haraï saṃtāvaṃ / HSS_399ab<BR>
hiaaṭṭhiajāāmuhamaaṃkajoṇhājalappavaho / HSS_399cd<BR>
bhaṇa ko ṇa rūsaï jaṇo patthijjaṃto adesaālammi / HSS_400ab<BR>
raïvāvaḍā ruvaṃtaṃ piaṃ pi puttaṃ savaï māā / HSS_400cd<BR>
ḍajjhasi ḍajjhasu kutthasi kutthasu aha phuḍasi hiaa tā phuḍasu / HSS_401ab<BR>
taha vi parisesio ccia so khu mae galiasabbhāvo / HSS_401cd<BR>
daṭṭhūṇa raṃdatuṃḍaggaṇiggaaṃ ṇiasuassa dāḍhaggaṃ / HSS_402ab<BR>
bhoṃḍī viṇā vi kajjeṇa gāmaṇiaḍe jave caraï / HSS_402cd<BR>
helākaraggakaḍḍhiajalarikkaṃ sāaraṃ paāsaṃto / HSS_403ab<BR>
jaaï aṇiggahavaḍavaggibhariagaaṇo gaṇāhivaī / HSS_403cd<BR>
eeṇa ccia kaṃkelli tujjha taṃ ṇa tthi jaṃ ṇa pajjattaṃ / HSS_404ab<BR>
uvamijjaï jaṃ tuha pallaveṇa varakāmiṇīhattho / HSS_404cd<BR>
rasia viaḍḍha vilāsia samaaṇṇua saccaaṃ asoo si / HSS_405ab<BR>
varajuvaïcalaṇakamalāhao vi jaṃ viasasi saaṇhaṃ / HSS_405cd<BR>
valiṇo vāāvaṃhe cojjaṃ ṇiuṇattaṇaṃ ca paaḍaṃto / HSS_406ab<BR>
surasatthakaāṇaṃdo vāmaṇarūvo harī jaaï / HSS_406cd<BR>
vijjhāvijjaï jalaṇo gahavaïdhūāi vitthaasiho vi / HSS_407ab<BR>
aṇumaraṇaghaṇāliṃgaṇapiaamasuhasijjiraṃgīe / HSS_407cd<BR>
jāramasāṇasamubbhavabhūisuhapphaṃsasijjiraṃgīe / HSS_408ab<BR>
ṇa samappaï ṇavakāvāliṇīa uddhūlaṇāraṃbho / HSS_408cd<BR>
ekko paṇhaaï thaṇo vīo pulaei ṇahamuhālihio / HSS_409ab<BR>
puttassa piaamassa a majjhaṇisaṇṇāi ghariṇīa / HSS_409cd<BR>
ettāi ccia mohaṃ jaṇei vālattaṇe vi vaṭṭaṃtī / HSS_410ab<BR>
gāmaṇidhuā visalaa vva vaḍḍhiā kāhii aṇatthaṃ / HSS_410cd<BR>
apahuppaṃtaṃ mahimaṃḍalammi ṇahasaṃṭhiaṃ ciraṃ hariṇo / HSS_411ab<BR>
tārāupphappaaraṃciaṃ va taïaṃ paaṃ ṇamaha / HSS_411cd<BR>
suppaü taïo vi gao jāmo tti sahīu kīsa maṃ bhaṇaha / HSS_412ab<BR>
sehāliāṇa gaṃdho ṇa dei sottuṃ suaha tumhe / HSS_412cd<BR>
kaha so ṇa saṃbharijjaï jo me taha saṃṭhiāi aṃgāiṃ / HSS_413ab<BR>
ṇivvattie vi surae ṇijjhāaï suraarasio vva / HSS_413cd<BR>
sukkhaṃtavahalakaddamaghammavisūraṃtakamaḍhapāḍhīṇaṃ / HSS_414ab<BR>
diṭṭhaṃ aïṭṭhaüvvaṃ kāleṇa talaṃ taḍāassa / HSS_414cd<BR>
coriaraasaddhāluṇi mā putti bhammasu aṃdhaārammi / HSS_415ab<BR>
ahiaaraṃ lakkhijjasi tamabharie dīvaasiha vva / HSS_415cd<BR>
vāhittā paḍivaaṇaṃ ṇa dei rūsei ekkamekkassa / HSS_416ab<BR>
asaī kajjeṇa viṇā palippamāṇe ṇaīkacche / HSS_416cd<BR>
āma asaï mha osara païvvae ṇa tuha maïliaṃ gottaṃ / HSS_417ab<BR>
kiṃ uṇa jaṇassa jāa vva caṃḍilaṃ tā ṇa kāmemo / HSS_417cd<BR>
ṇiddaṃ lahaṃti kahiaṃ suṇaṃti khaliakkharaṃ ṇa jaṃpaṃti / HSS_418ab<BR>
jāhi ṇa diṭṭho si tumaṃ tāo ccia suhaa suhiāo / HSS_418cd<BR>
vālaa tumāi diṇṇaṃ kaṇṇe kāūṇa vorasaṃghāḍiṃ / HSS_419ab<BR>
lajjāluiṇī vi vahū gharaṃ gaā gāmaracchāe / HSS_419cd<BR>
aha so vilakkhahiao mae ahavvāi agahiāṇuṇao / HSS_420ab<BR>
paravajjaṇaccirīhiṃ tumhehi uvekkhio ṇiṃto / HSS_420cd<BR>
dīsaṃto ṇaaṇasuho ṇivvudijaṇaṇo karehi vi chivaṃto / HSS_421ab<BR>
abbhatthio ṇa labbhaï caṃdo vva pio kalāṇilao / HSS_421cd<BR>
je līṇabhamarabharabhaggagocchaā āsi ṇaïaḍucchaṃge / HSS_422ab<BR>
kāleṇa vaṃjulā piavaassa te khaṇṇuā jāā / HSS_422cd<BR>
khaṇabhaṃgureṇa pemmeṇa māuā dūmia mhi ettāhe / HSS_423ab<BR>
siviṇaaṇihilaṃbheṇa va diṭṭhapaṇaṭṭheṇa loammi / HSS_423cd<BR>
cāo sahāvasaralaṃ vicchuhaï saraṃ guṇammi ṇivaḍaṃtaṃ / HSS_424ab<BR>
vaṃkassa ujjuassa a saṃvaṃdho kiṃ ciraṃ hoi / HSS_424cd<BR>
paḍhamaṃ vāmaṇavihiṇā pacchā hu kao viaṃbhamāṇeṇa / HSS_425ab<BR>
thaṇajualeṇa imīe mahumahaṇeṇa vva valivaṃdho / HSS_425cd<BR>
mālaïkusumāi kuluṃciūṇa mā jāṇa ṇivvuo sisiro / HSS_426ab<BR>
kāavvā ajja vi ṇigguṇāṇa kuṃdāṇa sāmiddhī / HSS_426cd<BR>
tuṃgāṇa visesaṇiraṃtarāṇa sarasavaṇaladdhasohāṇaṃ / HSS_427ab<BR>
kaakajjāṇa bhaḍāṇa va thaṇāṇa paḍaṇaṃ pi ramaṇijjaṃ / HSS_427cd<BR>
parimalaṇasuhā garuā aladdhavivarā salakkhaṇāharaṇā / HSS_428ab<BR>
thaṇaā kavvālāa vva kassa hiae ṇa laggaṃti / HSS_428cd<BR>
khippaï hāro thaṇamaṃḍalāhi taruṇīhi ramaṇapariraṃbhe / HSS_429ab<BR>
acciaguṇā vi guṇiṇo lahaṃti lahuattaṇaṃ kāle / HSS_429cd<BR>
aṇṇo ko vi sahāvo vammahasihiṇo halā haāsassa / HSS_430ab<BR>
vijjhāi ṇīrasāṇaṃ hiae sarasāṇa pajjalaï / HSS_430cd<BR>
taha tassa māṇaparivaḍḍhiassa cirapaṇaavaddhamūlassa / HSS_431ab<BR>
māmi paḍaṃtassa suo saddo vi ṇa pemmarukkhassa / HSS_431cd<BR>
pāapaḍio ṇa gaṇio piaṃ bhaṇaṃto vi appiaṃ bhaṇio / HSS_432ab<BR>
vaccaṃto vi ṇa ruddho bhaṇa kassa kae kao māṇo / HSS_432cd<BR>
pusaï khaṇaṃ dhuaï khaṇaṃ papphoḍaï takkhaṇaṃ aāṇaṃtī / HSS_433ab<BR>
muddhavahū thaṇavaṭṭe diṇṇaṃ daïeṇa ṇakkhavaaṃ / HSS_433cd<BR>
vāsāratte uṇṇaapaohare jovvaṇe vva volīṇe / HSS_434ab<BR>
paḍhamekkakāsakusumaṃ dīsaï paliaṃ va dharaṇīe / HSS_434cd<BR>
kattha gaaṃa raïviṃvaṃ kattha paṇaṭṭhāu caṃdatārāu / HSS_435ab<BR>
gaaṇe valāavaṃtiṃ kālo horaṃ va kaṭṭhei / HSS_435cd<BR>
aviralapaḍaṃtaṇavajaladhārārajjughaḍiaṃ paatteṇa / HSS_436ab<BR>
apahutto ukkhiviuṃ rasaï va meho mahiṃ uaha / HSS_436cd<BR>
o hiaa ohidiahaṃ taïā paḍivajjiūṇa daïassa / HSS_437ab<BR>
atthakkāula vīsaṃbhaghāi kiṃ taï samāḍhattaṃ / HSS_437cd<BR>
jo vi ṇa āṇaï tassa vi kahei bhaggāi teṇa valaāiṃ / HSS_438ab<BR>
aïujjuā varāī ahava pio se haāsāe / HSS_438cd<BR>
sāmāi garuajovvaṇavisesabharie kavolamūlammi / HSS_439ab<BR>
pijjaï ahomuheṇa va kaṇṇavaaṃseṇa lāvaṇṇaṃ / HSS_439cd<BR>
seulliasavvaṃgī gottaggahaṇeṇa tassa suhaassa / HSS_440ab<BR>
dūiṃ appāheṃtī tassea gharaṃgaṇaṃ pattā / HSS_440cd<BR>
jammaṃtare vi calaṇe jīeṇaṃ maaṇa tujjha accissaṃ / HSS_441ab<BR>
jaï taṃ pi teṇa vāṇeṇa vijjhase jeṇa haṃ viddhā / HSS_441cd<BR>
ṇiavakkhāroviadehabhāraṇiuṇaṃ rasaṃ lahaṃteṇa / HSS_442ab<BR>
viasāviūṇa pijjaï mālaïkaliā mahuareṇa / HSS_442cd<BR>
kuruṇāho via pahio dummijjaï māhavassa milieṇa / HSS_443ab<BR>
bhīmeṇa jahicchāe dāhiṇavāeṇa chippaṃto / HSS_443cd<BR>
jāva ṇa kosaviāsaṃ pāvaï īsīsi mālaīkaliā / HSS_444ab<BR>
maaraṃdapāṇalohilla bhamara tāva ccia malesi / HSS_444cd<BR>
akaaṇṇua tujjha kae pāusarāīsu jaṃ mae khuṇṇaṃ / HSS_445ab<BR>
uppekkhāmi alajjira ajja vi taṃ gāmacikkhillaṃ / HSS_445cd<BR>
rehaï galaṃtakesakkhalaṃtakuṃḍalalalaṃtahāralaā / HSS_446ab<BR>
addhuppaïā vijjāhari vva purisāirī vālā / HSS_446cd<BR>
jaï bhamasi bhamasu emea kaṇha sohaggagavviro goṭṭhe / HSS_447ab<BR>
mahilāṇaṃ dosaguṇe viāriuṃ jaï khamo si tumaṃ / HSS_447cd<BR>
saṃjhāsamae jalapūriaṃjaliṃ vihaḍiekkavāmaaraṃ / HSS_448ab<BR>
gorīa kosapāṇujjaaṃ va pamahāhivaṃ ṇamaha / HSS_448cd<BR>
gāmaṇiṇo savvāsu vi piāsu aṇumaraṇagahiavesāsu / HSS_449ab<BR>
mammaccheesu vi vallahāi uvariṃ valaï diṭṭhī / HSS_449cd<BR>
māmi sarisakkharāṇa vi atthi viseso paaṃpiavvāṇaṃ / HSS_450ab<BR>
ṇehamaïāṇam aṇṇo aṇṇo uvarohamaïāṇaṃ / HSS_450cd<BR>
hiaāhiṃto pasaraṃti jāi aṇṇāi tāi vaaṇāi / HSS_451ab<BR>
osarasu kiṃ imehiṃ aharaṃtaramettabhaṇiehiṃ / HSS_451cd<BR>
kaha sā sohaggaguṇaṃ mae samaṃ vahaï ṇigghiṇa tumammi / HSS_452ab<BR>
jīa harijjaï ṇāmaṃ hariūṇa a dijjae majjha / HSS_452cd<BR>
sahi sāhasu sabbhāveṇa pucchimo kiṃ asesamahilāṇaṃ / HSS_453ab<BR>
vaḍḍhaṃti karattha ccia valaā daïe paütthammi / HSS_453cd<BR>
bhamaï parido visūraï ukkhiviuṃ se karaṃ pasārei / HSS_454ab<BR>
kariṇo paṃkakkhuttassa ṇehaṇialāviā kariṇī / HSS_454cd<BR>
raïkelihiaṇiaṃsaṇakarakisalaaruddhaṇaaṇajualassa / HSS_455ab<BR>
ruddassa taïaṇaaṇaṃ pavvaïpariuṃviaṃ jaaï / HSS_455cd<BR>
dhāvaï purao pāsesu bhamaï diṭṭhīpahammi saṃṭhāi / HSS_456ab<BR>
ṇavalaïkarassa tuha haliaütta de paharasu varāiṃ / HSS_456cd<BR>
kārimam āṇaṃdavaḍaṃ bhāmijjaṃtaṃ vahūa sahiāhiṃ / HSS_457ab<BR>
pecchaï kumārijāro hāsummīsehi acchīhiṃ / HSS_457cd<BR>
saṇiaṃ saṇiaṃ laliaṃgulīa maaṇavaḍalāaṇaṇiheṇa / HSS_458ab<BR>
vaṃdhaï dhavalavvaṇavaṭṭaaṃ va vaṇiāhare taruṇī / HSS_458cd<BR>
raïviramalajjiāo appattaṇiaṃsaṇāu sahasa tti / HSS_459ab<BR>
ḍhakkaṃti piaamāliṃgaṇeṇa jahaṇaṃ kulavahūo / HSS_459cd<BR>
pāaḍiaṃ sohaggaṃ taṃvāe uaha goṭṭhamajjhammi / HSS_460ab<BR>
duṭṭhavusahassa siṃge acchiuḍaṃ kaṃḍuaṃtīe / HSS_460cd<BR>
ua saṃbhamavikkhittaṃ ramiavvaalaṃpaḍāi asaīe / HSS_461ab<BR>
ṇavaraṃgaaṃ kuḍaṃge dhaaṃ va diṇṇaṃ aviṇaassa / HSS_461cd<BR>
hatthapphaṃseṇa jaraggavī vi paṇhaaï dohaaguṇeṇa / HSS_462ab<BR>
avaloiapaṇhuiriṃ puttaa puṇṇehi pāvihisi / HSS_462cd<BR>
masiṇaṃ caṃkammaṃtī pae pae kuṇaï kīsa muhabhaṃgaṃ / HSS_463ab<BR>
ṇūṇaṃ se mehaliā jahaṇagaaṃ chivaï ṇahavaṃtiṃ / HSS_463cd<BR>
saṃvāhaṇasuharasatosieṇa deṃteṇa tuha kare lakkhaṃ / HSS_464ab<BR>
calaṇeṇa vikkamāiccacariam anusikkhiaṃ tissā / HSS_464cd<BR>
pāapaḍaṇāṇa muddhe rahasavalāmoḍicuṃviavvāṇaṃ / HSS_465ab<BR>
daṃsaṇamettapasaṇṇe cukkā si suhāṇa vahuāṇaṃ / HSS_465cd<BR>
de suaṇu pasia eṇhiṃ puṇo vi sulahāi rūsiavvāiṃ / HSS_466ab<BR>
esā maacchi maalaṃchaṇujjalā galaï chaṇarāī / HSS_466cd<BR>
āvaṇṇāi kulāiṃ do ccia jāṇaṃti uṇṇaïṃ ṇeuṃ / HSS_467ab<BR>
gorīa hiaadaïo ahavā sālāhaṇaṇariṃdo / HSS_467cd<BR>
ṇikkhaṃdhadurārohaṃ puttaa mā pāḍaliṃ samāruhasu / HSS_468ab<BR>
ārūḍhaṇivaḍiā ke imīa ṇa kaā haāsāe / HSS_468cd<BR>
gāmaṇigharammi attā ekka ccia pāḍalā ihaggāme / HSS_469ab<BR>
vahupāḍalaṃ ca sīsaṃ diarassa ṇa suṃdaraṃ eaṃ / HSS_469cd<BR>
aṇṇāṇa vi hoṃti muhe pamhaladhavalāi dīhakasaṇāi / HSS_470ab<BR>
ṇaaṇāi suṃdarīṇaṃ taha vi hu daṭṭhuṃ ṇa āṇaṃti / HSS_470cd<BR>
haṃsehi va tuha raṇajalaasamaabhaacaliavihalavakkhehiṃ / HSS_471ab<BR>
parisesiapommāsehi māṇasaṃ gammaï riūhiṃ / HSS_471cd<BR>
duggaagharammi ghariṇī rakkhaṃtī āulattaṇaṃ païṇo / HSS_472ab<BR>
pucchiadohalasaddhā puṇo vi uaaṃ cia kahei / HSS_472cd<BR>
āaṃvaloaṇāṇaṃ ollaṃsuapāaḍorujahaṇāṇaṃ / HSS_473ab<BR>
avaraṇhamajjirīṇaṃ kaeṇa kāmo vahaï cāvaṃ / HSS_473cd<BR>
ke uvvariā ke iha ṇa khaṃḍiā ke ṇa luttaguruvihavā / HSS_474ab<BR>
ṇaharāi vesiṇīo gaṇaṇārehāu va vahaṃti / HSS_474cd<BR>
viraheṇa maṃdareṇa va hiaaṃ duddhoahiṃ va mahiūṇa / HSS_475ab<BR>
ummūliāi avvo amhaṃ raaṇāi va suhāiṃ / HSS_475cd<BR>
ujjuarae ṇa tūsaï vaṃkammi vi āamaṃ viappei / HSS_476ab<BR>
ettha ahavvāi mae pie piaṃ kaha ṇu kāavvaṃ / HSS_476cd<BR>
vahuvihavilāsarasie surae mahilāṇa ko uvajjhāo / HSS_477ab<BR>
sikkhaï asikkhiāi vi savvo ṇehāṇuvaṃdheṇa / HSS_477cd<BR>
vaṇṇavasie viatthasi saccaṃ cia so tue ṇa saṃbhavio / HSS_478ab<BR>
ṇa hu hoṃti tammi diṭṭhe sutthāvatthāi aṃgāiṃ / HSS_478cd<BR>
āsaṇṇavivāhadiṇe ahiṇavavahusaṃgamussuamaṇassa / HSS_479ab<BR>
paḍhamaghariṇīa suraaṃ varassa hiae ṇa saṃṭhāi / HSS_479cd<BR>
jaï loaṇiṃdiaṃ jaï amaṃgalaṃ jaï vi mukkamajjāaṃ / HSS_480ab<BR>
pupphavaïdaṃsaṇaṃ taha vi dei hiaassa ṇivvāṇaṃ / HSS_480cd<BR>
jaï ṇa chivasi pupphavaïṃ purao tā kīsa vārio ṭhāsi / HSS_481ab<BR>
chitto si culaculaṃtehi dhāviūṇa ămha hatthehi / HSS_481cd<BR>
ujjāgaraakasāiagaruacchī mohamaṃḍaṇavilakkhā / HSS_482ab<BR>
lajjaï lajjāluiṇī sā suhaa sahīṇa vi varāī / HSS_482cd<BR>
ṇa vi taha aïgarueṇa vi tammaï hiae bhareṇa gabbhassa / HSS_483ab<BR>
jaha vivarīaṇihuaṇaṃ piammi soṇhā apāvaṃtī / HSS_483cd<BR>
agaṇiajaṇāvavāaṃ avahatthiaguruaṇaṃ varāīe / HSS_484ab<BR>
tuha galiadaṃsaṇāsāi tīa valiuṃ ciraṃ ruṇṇaṃ / HSS_484cd<BR>
hiaaṃ hiae ṇihiaṃ cittālihia vva tuha muhe diṭṭhī / HSS_485ab<BR>
āliṃgaṇarahiāiṃ ṇavaraṃ jhijjaṃti aṃgāiṃ / HSS_485cd<BR>
ahaaṃ vioataṇuī dusaho virahāṇalo calaṃ jīaṃ / HSS_486ab<BR>
appāhijjaü kiṃ sahi jāṇasi taṃ cea jaṃ juttaṃ / HSS_486cd<BR>
tuha virahujjāgarao siviṇe vi ṇa dei daṃsaṇasuhāi / HSS_487ab<BR>
vāheṇa pahāloaṇaviṇoaṇaṃ se haaṃ taṃ pi / HSS_487cd<BR>
aṇṇāvarāhakuvio jaha taha kāleṇa gacchaï pasāaṃ / HSS_488ab<BR>
vesattaṇāvarāhe kuviaṃ kaha taṃ pasāemi / HSS_488cd<BR>
dīsasi piāi jaṃpasi sabbhāvo suhaa ettio ccea / HSS_489ab<BR>
phāleiūṇa hiaaṃ sāhasu ko dāvae kassa / HSS_489cd<BR>
uaaṃ lahiuṃ uttāṇiāṇaṇā hoṃti ke vi savisesaṃ / HSS_490ab<BR>
rittā ṇamaṃti suiraṃ rahaṭṭaghaḍia vva kāpurisā / HSS_490cd<BR>
bhaggapiasaṃgamaṃ kettiaṃ va joṇhājalaṃ ṇahasarammi / HSS_491ab<BR>
caṃdaarapaṇālaṇijharaṇivahapaḍaṃtaṃ ṇa ṇiṭṭhāi / HSS_491cd<BR>
suṃdarajuāṇajaṇasaṃkule vi tuha daṃsaṇaṃ vimaggaṃtī / HSS_492ab<BR>
raṇṇe va bhamaï diṭṭhī varāiāe samuvviggā / HSS_492cd<BR>
aïkovaṇā vi sāsū ruāviā gaavaīa soṇhāe / HSS_493ab<BR>
pāapaḍanoṇaāe dosu vi galiesu valaesu / HSS_493cd<BR>
rovaṃti vva araṇṇe dūsaharaïkiriṇaphaṃsasaṃtattā / HSS_494ab<BR>
aïtārajhilliviruehi pāavā gimhamajjhaṇhe / HSS_494cd<BR>
paḍhamaṇilīṇamahuramahulohillāliulavaddhajhaṃkāraṃ / HSS_495ab<BR>
ahimaarakiraṇaṇiuruṃvacuṃviaṃ dalaï kamalavaṇaṃ / HSS_495cd<BR>
gottakkhalaṇaṃ soūṇa piaame ajja tīa chaṇadiahe / HSS_496ab<BR>
vajjhamahisassa māla vva maṃḍaṇaṃ uaha paḍihāi / HSS_496cd<BR>
mahamahaï malaavāo attā vārei maṃ gharā ṇiṃtiṃ / HSS_497ab<BR>
aṃkollaparimaleṇa vi jo kkhu muo so muo ccea / HSS_497cd<BR>
muhapecchao paī se sā vi hu savisesadaṃsaṇummaïā / HSS_498ab<BR>
do vi kaatthā puhaïṃ amahilapurisaṃ va maṇṇaṃti / HSS_498cd<BR>
khemaṃ katto khemaṃ jo so khujjaṃvao gharaddāre / HSS_499ab<BR>
tassa kira matthaāo ko vi aṇattho samuppaṇṇo / HSS_499cd<BR>
rasiajaṇahiaadaïe kaïvacchalapamuhasukaïṇimmaïe / HSS_500ab<BR>
sattasaammi samattaṃ paṃcamagāhāsaaṃ eaṃ / HSS_500cd<BR>
āucchaṇavicchāaṃ jāāi muhaṃ ṇiacchamāṇeṇa / HSS_501ab<BR>
pahieṇa soaṇialāvieṇa gaṃtuṃ cia ṇa iṭṭhaṃ / HSS_501cd<BR>
sūīvehe musalaṃ vicchuhamāṇeṇa ḍaḍḍhaloeṇa / HSS_502ab<BR>
ekkaggāme vi pio samehi acchīhi vi ṇa diṭṭho / HSS_502cd<BR>
ajjaṃ pi dāva ekkaṃ mā maṃ vārehi piasahi ruaṃtiṃ / HSS_503ab<BR>
kalliṃ uṇa tammi gae jaï ṇa muā tā ṇa roissaṃ / HSS_503cd<BR>
ehi tti vāharaṃtammi piaame uaha oṇaamuhīe / HSS_504ab<BR>
viuṇāveḍhiajahaṇatthalāi lajjoṇaaṃ hasiaṃ / HSS_504cd<BR>
māresi kaṃ ṇa muddhe imeṇa rattaṃtatikkhavisameṇa / HSS_505ab<BR>
bhulaācāvaviṇiggaatikkhaaraddhacchibhalleṇa / HSS_505cd<BR>
tuha daṃsaṇe saaṇhā saddaṃ soūṇa ṇiggaā jāiṃ / HSS_506ab<BR>
taï volīṇe tāiṃ paāi voḍhavvaā jāā / HSS_506cd<BR>
īsāmacchararahie hi ṇivviārehi māmi acchīhiṃ / HSS_507ab<BR>
eṇhiṃ jaṇo jaṇam miva ṇiacchae kuha ṇa jhijjāmo / HSS_507cd<BR>
vāuddhaasicaavihāviorudiṭṭheṇa daṃtamaggeṇa / HSS_508ab<BR>
vahumāā tosijjaï ṇihāṇakalasassa va muheṇa / HSS_508cd<BR>
hiaammi vasasi ṇa karesi maṇṇuaṃ taha vi ṇehabhariehiṃ / HSS_509ab<BR>
saṃkijjasi juaïsahāvagaliadhīrehi amhehiṃ / HSS_509cd<BR>
aṇṇaṃ pi kiṃ pi pāvihisi mūḍha mā tamma dukkhametteṇa / HSS_510ab<BR>
hiaa parāhīṇajaṇaṃ mahaṃta tuha kettiaṃ eaṃ / HSS_510cd<BR>
veso si jīa paṃsula ahiaaraṃ sā hu vallahā tujjha / HSS_511ab<BR>
ia jāṇiūṇa vi mae ṇa īsiaṃ ḍaḍḍhapemmassa / HSS_511cd<BR>
sā āma suhaa guṇarūasohirī āma ṇigguṇā ahaaṃ / HSS_512ab<BR>
bhaṇa tīa jo ṇa sariso kiṃ so savvo jaṇo maraü / HSS_512cd<BR>
saṃtam asaṃtaṃ dukkham suhaṃ ca jāo gharassa jāṇaṃti / HSS_513ab<BR>
tā puttaa mahilāo sesāu jarā maṇussāṇaṃ / HSS_513cd<BR>
hasiehi uvālaṃbhā accuvaārehi khijjiavvāiṃ / HSS_514ab<BR>
aṃsūhi bhaṃḍaṇāiṃ eso maggo sumahilāṇaṃ / HSS_514cd<BR>
ullāvo mā dijjaü loaviruddhaṃ ti ṇāma kāūṇa / HSS_515ab<BR>
samuhāvaḍie ko uṇa vese diṭṭhiṃ ṇa pāḍei / HSS_515cd<BR>
sāhīṇapiaamo duggao vi maṇṇaï kaattham appāṇaṃ / HSS_516ab<BR>
piarahio uṇa puhaviṃ pi pāviuṃ duggao ccea / HSS_516cd<BR>
kiṃ ruasi kiṃ va soasi kiṃ kuppasi suaṇu ekkamekkassa / HSS_517ab<BR>
pemmaṃ visaṃ va visamaṃ sāhasu ko ruṃbhiuṃ taraï / HSS_517cd<BR>
te a juāṇā tā gāmasaṃpaā taṃ ca amha tāruṇṇaṃ / HSS_518ab<BR>
akkhāṇaaṃ va loo kahei amhe vi taṃ suṇimo / HSS_518cd<BR>
vāhohabhariagaṃḍāharāi bhaṇiaṃ vilakkhahasirīe / HSS_519ab<BR>
ajja vi kiṃ rūsijjaï savahāvatthaṃ gaaṃ pemmaṃ / HSS_519cd<BR>
vaṇṇagghaatuppamuhiṃ jo maṃ aïāareṇa cuṃvaṃto / HSS_520ab<BR>
eṇhiṃ so bhūsaṇabhūsiaṃ pi alasāaï chivaṃto / HSS_520cd<BR>
ṇīlavaḍapāuaṃgi tti mā hu ṇaṃ pariharijjāsu / HSS_521ab<BR>
paṭṭaṃsuaṃ pi ṇaddhaṃ raammi avaṇijjaï ccea / HSS_521cd<BR>
saccaṃ kalahe kalahe suraāraṃbhā puṇo ṇavā hoṃti / HSS_522ab<BR>
māṇo uṇa māṇaṃsiṇi garuo pemmaṃ viṇāsei / HSS_522cd<BR>
māṇummattāi mae akāraṇaṃ kāraṇaṃ kuṇaṃtīe / HSS_523ab<BR>
addaṃsaṇeṇa pemmaṃ viṇāsiaṃ poḍhavāeṇa / HSS_523cd<BR>
aṇuūlaṃ cia vottuṃ vahuvallaha vallahe vi vese vi / HSS_524ab<BR>
kuviaṃ ca pasāeuṃ sikkhaï loo tumāhiṃto / HSS_524cd<BR>
lajjā cattā sīlaṃ ca khaṃḍiaṃ ajasaghosaṇā diṇṇā / HSS_525ab<BR>
jassa kaeṇaṃ piasahi so ccea jaṇo jaṇo jāo / HSS_525cd<BR>
hasiaṃ aïṭṭhadaṃtaṃ bhamiam aṇikkaṃtadehalīdesaṃ / HSS_526ab<BR>
diṭṭam aṇukkhittamuhaṃ eso maggo kulavahūṇaṃ / HSS_526cd<BR>
dhūlimaïlo vi paṃkaṃkio vi taṇaraïadehabharaṇo vi / HSS_527ab<BR>
taha vi gaïṃdo garuattaṇeṇa ḍhakkaṃ samuvvahaï / HSS_527cd<BR>
karamari kīsa ṇa gammaï ko gavvo jeṇa masiṇagamaṇā si / HSS_528ab<BR>
adiṭṭhadaṃtaṃ hasirīa jaṃpiaṃ cora jāṇihisi / HSS_528cd<BR>
thoraṃsuehi ruṇṇaṃ savattivaggeṇa pupphavaïāe / HSS_529ab<BR>
bhuasiharaṃ païṇo pecchiūṇa siralaggatuppaliaṃ / HSS_529cd<BR>
loo jūraï jūraü vaaṇijjaṃ hoi hou taṃ ṇāma / HSS_530ab<BR>
ehi ṇimajjasu pāse pupphavaï ṇa ei me ṇiddā / HSS_530cd<BR>
jaṃ jaṃ pulaemi disaṃ purao lihio vva īsase tattha / HSS_531ab<BR>
tuha paḍimāparivāḍiṃ vahaï va saalaṃ disācakkaṃ / HSS_531cd<BR>
osaraï dhuṇaï sāhaṃ khokkhāmuhalo puṇo samullihaï / HSS_532ab<BR>
jaṃvūphalaṃ ṇa geṇhaï bhamaro tti kaī paḍhamaḍakko / HSS_532cd<BR>
ṇa chivaï hatteṇa kaī kaṃḍūibhaeṇa pattalaṇiuṃje / HSS_533ab<BR>
daralaṃvigocchakaïkacchusacchahaṃ vāṇarīhatthaṃ / HSS_533cd<BR>
sarasā vi sūsaï ccia jāṇaï dukkhāi muddhahiaā vi / HSS_534ab<BR>
rattā vi paṃḍura ccia jāā varaī tuha vioe / HSS_534cd<BR>
āruhaï juṇṇaaṃ khujjaaṃ pi jaṃ uaha vallarī taüsī / HSS_535ab<BR>
ṇīluppalaparimalavāsiassa saraassa so doso / HSS_535cd<BR>
uppahapahāviajaṇo paviaṃbhiakalaalo pahaatūro / HSS_536ab<BR>
avvo so ccea chaṇo teṇa viṇā gāmaḍāho vva / HSS_536cd<BR>
ullāvaṃteṇa ṇa hoi kassa pāsaṭṭhieṇa thaḍḍeṇa / HSS_537ab<BR>
saṃkā masāṇapāavalaṃviacoreṇa va khaleṇa / HSS_537cd<BR>
asamattagaruakajje eṇhiṃ pahie gharaṃ ṇiattaṃte / HSS_538ab<BR>
ṇavapāuso piucchā hasaï va kuḍaaṭṭahāsehiṃ / HSS_538cd<BR>
daṭṭhūṇa uṇṇamaṃte mehe āmukkajīviāsāe / HSS_539ab<BR>
pahiaghariṇīa ḍiṃbho oruṇṇamuhīa saccavio / HSS_539cd<BR>
avihavalakkhaṇavalaaṃ ṭhāṇaṃ ṇeṃto puṇo puṇo galiaṃ / HSS_540ab<BR>
sahisattho ccia māṇaṃsiṇīa valaārao jāo / HSS_540cd<BR>
pahiavahū vivaraṃtaragaliajalolle ghare aṇollaṃ pi / HSS_541ab<BR>
uddesaṃ aviraavāhasalilaṇivaheṇa ollei / HSS_541cd<BR>
jīhāi kuṇaṃti piaṃ hoṃti a hiaammi ṇivvuiṃ kāuṃ / HSS_542ab<BR>
pīḍijjaṃtā vi rasaṃ jaṇeṃti ucchū kulīṇā a / HSS_542cd<BR>
dīsaï ṇa cūamaülaṃ attā ṇa a vāi malaagaṃdhavaho / HSS_543ab<BR>
pattaṃ vasaṃtamāsaṃ sāhaï ukkaṃṭhiaṃ cea / HSS_543cd<BR>
aṃvavaṇe bhamaraülaṃ ṇa viṇā kajjeṇa ūsuaṃ bhamaï / HSS_544ab<BR>
katto jalaṇeṇa viṇā dhūmassa sihāu dīsaṃti / HSS_544cd<BR>
daïakaraggahalulio dhammillo sīhugaṃdhiaṃ vaaṇaṃ / HSS_545ab<BR>
maaṇammi ettiaṃ cia pasāhaṇaṃ haraï taruṇīṇaṃ / HSS_545cd<BR>
gāmataruṇīu hiaaṃ haraṃti cheāṇa thaṇaharillīo / HSS_546ab<BR>
maaṇe kusuṃbharāillakaṃcuābharaṇamettāo / HSS_546cd<BR>
āloaṃta disāo sasaṃta jaṃbhaṃta gaṃta roaṃta / HSS_547ab<BR>
mucchaṃta paḍaṃta khalaṃta pahia kiṃ te paüttheṇa / HSS_547cd<BR>
daṭṭhūṇa taruṇasuraaṃ vivihavilāsehi karaṇasohillaṃ / HSS_548ab<BR>
dīvo vi taggaamaṇo gaaṃ pi tellaṃ ṇa lakkhei / HSS_548cd<BR>
puṇaruttakarapphālaṇam uhaataḍullihaṇapīḍaṇasaāiṃ / HSS_549ab<BR>
jūhāhivassa māe puṇo vi jaï ṇammaā sahaï / HSS_549cd<BR>
voḍasuṇao vivaṇṇo attā mattā paī vi aṇṇattho / HSS_550ab<BR>
phaḍahī vi moḍiā mahisaeṇa ko kassa sāheu / HSS_550cd<BR>
sakaaggaharahasuttāṇiāṇaṇā piaï piamuhaviiṇṇaṃ / HSS_551ab<BR>
thoaṃ thoaṃ rososahaṃ va ua māṇiṇī maïraṃ / HSS_551cd<BR>
girisotto tti bhuaṃgaṃ mahiso jīhāi lihaï saṃtatto / HSS_552ab<BR>
mahisassa kaṇhapattharajharo tti sappo piaï lālaṃ / HSS_552cd<BR>
paṃjarasāriṃ attā ṇa ṇesi kiṃ ettha raïharāhiṃto / HSS_553ab<BR>
vīsaṃbhajaṃpiāiṃ esā loāṇa paaḍei / HSS_553cd<BR>
eddahamette gāme ṇa paḍaï bhikka tti kīsa maṃ bhaṇasi / HSS_554ab<BR>
dhammia karaṃjabhaṃjaa jaṃ jīasi taṃ pi de vahuaṃ / HSS_554cd<BR>
jaṃtia gulaṃ vimaggasi ṇa a me icchāi vāhase jaṃtaṃ / HSS_555ab<BR>
aṇarasia kiṃ ṇa āṇasi ṇa raseṇa viṇā gulo hoi / HSS_555cd<BR>
pattaṇiaṃvapphaṃsā ṇhāṇuttiṇṇāi sāmalaṃgīe / HSS_556ab<BR>
jalaviṃduehi cihurā ruaṃti vaṃdhassa va bhaeṇa / HSS_556cd<BR>
gāmaṃgaṇaṇiaḍiakaṇhavakkha vaḍa tujjha dūram aṇulaggo / HSS_557ab<BR>
tattillapaḍikkhaabhoio vi gāmo ṇa uvviggo / HSS_557cd<BR>
suppaṃ ḍaḍḍhaṃ caṇaā ṇa bhajjiā so juā aïkkaṃto / HSS_558ab<BR>
attā vi ghare kuviā bhūāṇa va vāio vaṃso / HSS_558cd<BR>
pisuṇeṃti kāmiṇīṇaṃ jalalukkapiāvaūhaṇasuhelliṃ / HSS_559ab<BR>
kaṃḍaïakavolupphullaṇiccalacchīi vaaṇāi / HSS_559cd<BR>
ahiṇavapāusarasiesu sŏhaï sāmāiesu diahesu / HSS_560ab<BR>
rahasapasāriagīvāṇa ṇacciaṃ moravuṃdāṇaṃ / HSS_560cd<BR>
mahisakkhaṃdhavilaggaṃ gholaï siṃgāhaaṃ simisimaṃtaṃ / HSS_561ab<BR>
āhaavīṇājhaṃkārasaddamuhalaṃ masaavuṃdaṃ / HSS_561cd<BR>
rehaṃti kumuadalaṇiccalaṭṭhiā mattamahuaraṇihāā / HSS_562ab<BR>
sasiaraṇīsesapaṇāsiassa gaṃṭhi vva timirassa / HSS_562cd<BR>
uaha tarukoḍarāo ṇikkaṃtaṃ pūsuāṇa riṃcholiṃ / HSS_563ab<BR>
sarae jario vva dumo pittaṃ va salohiaṃ vamaï / HSS_563cd<BR>
dhārādhuvvaṃtamuhā laṃviavakkhā ṇiuṃciaggīvā / HSS_564ab<BR>
vaïveḍhaṇesu kāā sūlāhiṇṇa vva dīsaṃti / HSS_564cd<BR>
ṇa vi taha anālavaṃtī hiaaṃ dūmei māṇiṇī ahiaṃ / HSS_565ab<BR>
jaha dūraviaṃbhiagaruarosamajjhatthabhaṇiehiṃ / HSS_565cd<BR>
gaṃdhaṃ agghāaṃtaa pikkakalaṃvāṇa vāhabhariaccha / HSS_566ab<BR>
āsasu pahiajuāṇaa ghariṇimuhaṃ mā ṇa pecchihisi / HSS_566cd<BR>
gajja mahaṃ cia uvariṃ savvatthāmeṇa lohahiaassa / HSS_567ab<BR>
jalahara laṃvālaïaṃ mā re mārehisi varāiṃ / HSS_567cd<BR>
paṃkamaïleṇa chīrekkapāiṇā diṇṇajāṇuvaḍaṇeṇa / HSS_568ab<BR>
ānaṃdijjaï halio putteṇa va sālichetteṇa / HSS_568cd<BR>
kaha me pariṇaïāle khalasaṃgo hohii tti ciṃtaṃto / HSS_569ab<BR>
oṇaamuho sasūo ruaï va sālī tusāreṇa / HSS_569cd<BR>
saṃjhārāotthaïo dīsaï gaaṇammi paḍivaācaṃdo / HSS_570ab<BR>
rattaduūlaṃtario thaṇaṇahaleho vva ṇavavahūe / HSS_570cd<BR>
aï diara kiṃ ṇa pecchasi āāsaṃ kiṃ muhā paloesi / HSS_571ab<BR>
jāāi vāhumūlammi addhaaṃdāṇa parivāḍiṃ / HSS_571cd<BR>
vāāi kiṃ bhaṇijjaü kettiamettaṃ va likkhae lehe / HSS_572ab<BR>
tuha virahe jaṃ dukkhaṃ tassa tumaṃ cea gahiattho / HSS_572cd<BR>
maaṇaggiṇo vva dhūmaṃ mohaṇapicchiṃ va loadiṭṭhīe / HSS_573ab<BR>
jovvaṇadhaaṃ va muddhā vahaï suaṃdhaṃ ciurabhāraṃ / HSS_573cd<BR>
rūaṃ siṭṭhaṃ cia se asesapurise ṇiattiaccheṇa / HSS_574ab<BR>
vāholleṇa imīe ajaṃpamāṇeṇa vi muheṇa / HSS_574cd<BR>
ruṃdāraviṃdamaṃdiramaaraṃdāṇaṃdiāliriṃcholī / HSS_575ab<BR>
jhaṇajhaṇaï kasaṇamaṇimehala vva mahumāsalacchīe / HSS_575cd<BR>
kassa karo vahupuṇṇapphalekkataruṇo tuhaṃ visammihaï / HSS_576ab<BR>
thaṇapariṇāhe mammahaṇihāṇakalase vva pāroho / HSS_576cd<BR>
corā sabhaasataṇhaṃ puṇo puṇo pesaaṃti diṭṭhīo / HSS_577ab<BR>
ahirakkhiaṇihikalase vva poḍhavaïāthanucchaṃge / HSS_577cd<BR>
uvvahaï ṇavataṇaṃkuraromaṃcapasāhiāi aṃgāiṃ / HSS_578ab<BR>
pāusalacchīa paoharehi paripellio viṃjho / HSS_578cd<BR>
āma vahalā vaṇālī muhalā jalaraṃkuṇo jalaṃ sisiraṃ / HSS_579ab<BR>
aṇṇaṇaīṇa vi revāi taha vi aṇṇe guṇā ke vi / HSS_579cd<BR>
eha imīa ṇiacchaha pariṇaamālūrasacchahe thaṇae / HSS_580ab<BR>
tuṃge sappurisamaṇorahe vva hiae amāaṃte / HSS_580cd<BR>
hatthāhatthiṃ aham ahamiāi vāsāgamammi mehehiṃ / HSS_581ab<BR>
avvo kiṃ pi rahassaṃ chaṇṇaṃ pi ṇahaṃgaṇaṃ galaï / HSS_581cd<BR>
kettiamettaṃ hohii sohaggaṃ piaamassa bhamirassa / HSS_582ab<BR>
mahilāmaaṇachuhāulakaḍakkhavikkhevagheppaṃtaṃ / HSS_582cd<BR>
ṇiadhaṇiaṃ uvaūhasu kukkuḍasaddeṇa jhatti paḍivuddho / HSS_583ab<BR>
paravasahivāsasaṃkira ṇiae vi gharammi mā bhāsu / HSS_583cd<BR>
kharapavaṇaraagalatthiagiriūḍāvaḍaṇabhiṇṇadehassa / HSS_584ab<BR>
dhukkādhukkaï jīaṃ va vijjuā kālamehassa / HSS_584cd<BR>
mehamahisassa ṇajjaï uare suracāvakoḍibhiṇṇassa / HSS_585ab<BR>
kaṃdaṃtassa saviaṇaṃ aṃtaṃ va palaṃvae vijjū / HSS_585cd<BR>
ṇavapallavaṃ visaṇṇā pahiā pecchaṃti cūarukkhassa / HSS_586ab<BR>
kāmassa lohiuppaṃgarāiaṃ hatthabhallaṃ va / HSS_586cd<BR>
mahilāṇaṃ cia doso jeṇa pavāsammi gavviā purisā / HSS_587ab<BR>
do tiṇṇi jāva ṇa maraṃti tā ṇa virahā samappaṃti / HSS_587cd<BR>
vālaa de vacca lahuṃ maraï varāī alaṃ vilaṃveṇa / HSS_588ab<BR>
sā tujjha daṃsaṇeṇa vi jīvejja ṇa ettha saṃdeho / HSS_588cd<BR>
taṃmirapasariahuavahajālolipalīvie vaṇābhoe / HSS_589ab<BR>
kiṃsuavaṇaṃ ti kaliūṇa muddhahariṇo ṇa ṇikkamaï / HSS_589cd<BR>
ṇihuaṇasippaṃ taha sāriāi ullāviaṃ mha gurupurao / HSS_590ab<BR>
jaha taṃ velaṃ māe ṇa āṇimo kattha vaccāmo / HSS_590cd<BR>
paccaggupphulladalullasaṃtamaaraṃdapāṇalehalao / HSS_591ab<BR>
taṃ ṇa tthi kuṃdakaliāi jaṃ ṇa bhamaro mahaï kāuṃ / HSS_591cd<BR>
so ko vi guṇāisao ṇa āṇimo māmi kuṃdalaïāe / HSS_592ab<BR>
acchīhiṃ cia pāuṃ ahilassaï jeṇa bhamarehiṃ / HSS_592cd<BR>
ekka ccia rūaguṇaṃ gāmaṇidhūā samuvvahaï / HSS_593ab<BR>
aṇimisaṇaaṇo saalo jīe devīkao gāmo / HSS_593cd<BR>
maṇṇe āsāo ccia ṇa pāvio piaamāhararasassa / HSS_594ab<BR>
tiasehi jeṇa raaṇāarāhi amaaṃ samuddhariaṃ / HSS_594cd<BR>
āaṇṇāaḍḍhiaṇisiabhallamammāhaāi hariṇīe / HSS_595ab<BR>
addaṃsaṇo pio hohii tti valiuṃ ciraṃ dittho / HSS_595cd<BR>
visamaṭṭhiapikkekkaṃvadaṃsaṇe tujjha sattughariṇīa / HSS_596ab<BR>
ko ko ṇa patthio pahiāṇaṃ ḍiṃbhe ruaṃtammi / HSS_596cd<BR>
mālārī laliulluliavāhumūlehi taruṇahiaāiṃ / HSS_597ab<BR>
ullūraï sajjullūriāi kusumāi dāveṃtī / HSS_597cd<BR>
majjho pio kuaṃḍo pallijuāṇā savattīo / HSS_598ab<BR>
jaha jaha vaḍḍhaṃti thaṇā taha taha jhijjaṃti paṃca vāhīe / HSS_598cd<BR>
mālārīe vellahalavāhumūlāvaloaṇasaaṇho / HSS_599ab<BR>
aliaṃ pi bhamaï kusumagghapucchiro paṃsulajuāṇo / HSS_599cd<BR>
rasiajaṇahiaadaïe kaïvacchalapamuhasukaïṇimmaïe / HSS_600ab<BR>
sattasaammi samattaṃ saṭṭhaṃ gāhāsaaṃ eaṃ / HSS_600cd<BR>
akaaṇṇua ghaṇavaṇṇaṃ ghaṇavaṇṇaṃtariataraṇiaraṇiaraṃ / HSS_601ab<BR>
jaï re re vāṇīraṃ revāṇīraṃ pi ṇo bharasi / HSS_601cd<BR>
maṃdaṃ pi ṇa āṇaï haliaṇaṃdaṇo iha hi ḍaḍḍhagāmammi / HSS_602ab<BR>
gahavaïsuā vivajjaï avejjae kassa sāhāmo / HSS_602cd<BR>
ekkakkamaparirakkhaṇapahārasamuhe kuraṃgamihuṇammi / HSS_603ab<BR>
vāheṇa maṇṇuvialaṃtavāhadhoaṃ dhaṇuṃ mukkaṃ / HSS_603cd<BR>
tā suhaa vilaṃva khaṇaṃ bhaṇāmi kīa vi kaeṇa alam ahavā / HSS_604ab<BR>
aviāriakajjāraṃbhaāriṇī maraü ṇa bhaṇissaṃ / HSS_604cd<BR>
bhoiṇidiṇṇapaheṇaacakkhiadussikkhio haliaütto / HSS_605ab<BR>
ettāhe aṇṇapaheṇaāṇa chīvollaaṃ dei / HSS_605cd<BR>
paccūsamaūhāvaliparimalaṇasamūsasaṃtavattāṇaṃ / HSS_606ab<BR>
kamalāṇa raaṇivirame jialoasirī mahaṃmahaï / HSS_606cd<BR>
vāuvvelliasāhuli thaesu phuḍadaṃtamaṃḍalaṃ jahaṇaṃ / HSS_607ab<BR>
caḍuāraaṃ païṃ mā hu putti jaṇahāsiaṃ kuṇasu / HSS_607cd<BR>
vīsatthahasiaparisakkiāṇa paḍhamaṃ jalaṃjalī diṇṇo / HSS_608ab<BR>
pacchā vahūa gahio kuḍaṃvabhāro ṇimajjaṃto / HSS_608cd<BR>
gammihisi tassa pāsaṃ suṃdari mā tuara vaḍḍhaü miaṃko / HSS_609ab<BR>
duddhe duddhaṃ miva caṃdiāi ko pecchaï muhaṃ de / HSS_609cd<BR>
jaï jūraï jūraü ṇāma māmi paraloavasaṇio loo / HSS_610ab<BR>
taha vi valā gāmaṇiṇaṃdaṇassa vaaṇe valaï diṭṭhī / HSS_610cd<BR>
gehaṃ va vittarahiaṃ ṇijjharakuharaṃ va salilasuṇṇaïaṃ / HSS_611ab<BR>
gohaṇarahiaṃ goṭṭhaṃ va tīa vaaṇaṃ tuha vioe / HSS_611cd<BR>
tuha daṃsaṇeṇa jaṇio imīa lajjāulāi aṇurāo / HSS_612ab<BR>
duggaamaṇoraho via hiaa ccia jāi pariṇāmaṃ / HSS_612cd<BR>
jaṃ taṇuāaï sā tuha kaeṇa kiṃ jeṇa pucchasi hasaṃto / HSS_613ab<BR>
aha gimhe maha paaī evvaṃ bhaṇiūṇa oruṇṇā / HSS_613cd<BR>
vaṇṇakkamarahiassa vi esa guṇo ṇavari cittakammassa / HSS_614ab<BR>
ṇimisaṃ pi jaṃ ṇa muṃcaï pio jaṇo gāḍham uvaūḍho / HSS_614cd<BR>
avihattasaṃdhivaṃdhaṃ paḍhamarasubbheapāṇalohillo / HSS_615ab<BR>
uvvelliuṃ ṇa āṇaï khaṃḍaï kaliāmuhaṃ bhamaro / HSS_615cd<BR>
daravevirorujualāsu maüliacchīsu luliacihurāsu / HSS_616ab<BR>
purisāirīsu kāmo piāsu sajjāuho hoi / HSS_616cd<BR>
jaṃ jaṃ te ṇa suhāaï taṃ taṃ ṇa karemi jaṃ mam' āattaṃ / HSS_617ab<BR>
ahaaṃ cia jaṃ ṇa suhāmi suhaa taṃ kiṃ mam' āattaṃ / HSS_617cd<BR>
vāvāravisaṃvāaṃ saalāvaavāṇa kuṇaï haalajjā / HSS_618ab<BR>
savaṇāṇa uṇo gurusaṃṇihe vi ṇa ṇiruṃjhaï ṇioaṃ / HSS_618cd<BR>
kiṃ bhaṇaha maṃ sahīo mā mara dīsihaï so jiaṃtīe / HSS_619ab<BR>
kajjālāo eso siṇehamaggo uṇa ṇa hoi / HSS_619cd<BR>
ekkallamao diṭṭhīa maïa taha pulaïo saaṇhāe / HSS_620ab<BR>
piajāassa jaha dhaṇuṃ paḍiaṃ vāhassa hatthāo / HSS_620cd<BR>
ṇaliṇīsu bhamasi parimalasi sattalaṃ mālaïṃ pi ṇo muasi / HSS_621ab<BR>
taralattaṇaṃ tuha aho mahuara jaï pāḍalā haraï / HSS_621cd<BR>
doaṃgulaakavālaapiṇaddhasavisesaṇīlakaṃcuiā / HSS_622ab<BR>
dāvei thaṇatthalavaṇṇiaṃ va taruṇī juajaṇāṇaṃ / HSS_622cd<BR>
rakkhei puttaaṃ matthaeṇa occhoaaṃ paḍicchaṃtī / HSS_623ab<BR>
aṃsūhi pahiaghariṇī ollijjaṃtaṃ ṇa lakkhei / HSS_623cd<BR>
sarae sarammi pahiā jalāi kaṃdoṭṭasurahigaṃdhāi / HSS_624ab<BR>
dhavalacchāi saaṇhā piaṃti daïāṇa va muhāiṃ / HSS_624cd<BR>
abbhaṃtarasarasāo uvariṃ pavvāavaddhapaṃkāo / HSS_625ab<BR>
caṃkammaṃtammi jaṇe samūsasaṃti vva racchāo / HSS_625cd<BR>
muhapuṃḍarīachāāi saṃṭhie uaha rāahaṃse vva / HSS_626ab<BR>
chaṇapiṭṭhakuṭṭaṇucchaliadhūlidhavale thaṇe vahaï / HSS_626cd<BR>
taha teṇa vi sā diṭṭhā tīa vi taha tassa pesiā diṭṭhī / HSS_627ab<BR>
jaha doṇha vi samaaṃ cia ṇivvuttaraāi jāāi / HSS_627cd<BR>
vāuliāparisosaṇaṇiuṃjapattalaṇasulahasaṃkeā / HSS_628ab<BR>
sohaggakaṇaakasavaṭṭa gimha mā kaha vi jhijjihisi / HSS_628cd<BR>
dussikkhiaraaṇapasikkhaehi ghiṭṭho si patthare tāva / HSS_629ab<BR>
jā tilamettaṃ vaṭṭasi maragaa kā tujjha mullakahā / HSS_629cd<BR>
jaha ciṃtei pariaṇo āsaṃkaï jaha a tassa paḍivakkho / HSS_630ab<BR>
vāleṇa vi gāmaṇiṇaṃdaṇeṇa taha rakkhiā pallī / HSS_630cd<BR>
aṇṇesu pahia pucchasu vāhaaputtesu pusiacammāiṃ / HSS_631ab<BR>
amhaṃ vāhajuāṇo hariṇesu dhaṇuṃ ṇa ṇāmei / HSS_631cd<BR>
gaavahuvehavvaaro putto me ekkakaṃḍaviṇivāī / HSS_632ab<BR>
taha soṇhāi pulaïo jaha kaṃḍavaraṃḍaaṃ vahaï / HSS_632cd<BR>
viṃjhāruhaṇālāvaṃ pallī mā kuṇaü gāmaṇī sasaï / HSS_633ab<BR>
paccujjivio jaï kaha vi suṇaï tā jīviaṃ muaï / HSS_633cd<BR>
appāhei maraṃto puttaṃ pallīvaī paatteṇa / HSS_634ab<BR>
maha ṇāmeṇa jaha tumaṃ ṇa lajjase taha karejjāsu / HSS_634cd<BR>
aṇumaraṇapatthiāe paccāgaajīvie piaamammi / HSS_635ab<BR>
vehavvamaṃḍaṇaṃ kulavahūa sohaggaaṃ jāaṃ / HSS_635cd<BR>
mahumacchiāi daṭṭhaṃ daṭṭhūṇa muhaṃ piassa sūṇoṭṭhaṃ / HSS_636ab<BR>
īsāluī puliṃdī rukkhacchāaṃ gaā aṇṇaṃ / HSS_636cd<BR>
dhaṇṇā vasaṃti ṇīsaṃkamohaṇe vahalapattalavaïmmi / HSS_637ab<BR>
vāaṃdolaṇaoṇaviaveṇugahaṇe giriggāme / HSS_637cd<BR>
pupphullaghaṇakalaṃvā ṇiddhoasilāalā muiamorā / HSS_638ab<BR>
pasaraṃtojjharamuhalā ucchāhaṃte giriggāmā / HSS_638cd<BR>
taha parimaliā goveṇa teṇa hatthaṃ pi jā ṇa ollei / HSS_639ab<BR>
sa ccia khaḍaṇā eṇhiṃ pecchaha kuḍadohiṇī jāā / HSS_639cd<BR>
dhavalo jiaï tuha kae dhavalassa kae jiaṃti giṭṭhīo / HSS_640ab<BR>
jia taṃve amha vi jīvieṇa goṭṭhaṃ tumāattaṃ / HSS_640cd<BR>
agghāi chivaï cuṃvaï ṭhavei hiaammi jaṇiaromaṃco / HSS_641ab<BR>
jāākavolasarisaṃ pecchaha pahio mahuapupphaṃ / HSS_641cd<BR>
ua ollijjaï mohaṃ bhuaṃgakittīa kaḍaalaggāi / HSS_642ab<BR>
ojjharadhārāsaddhālueṇa sīsaṃ vaṇagaeṇa / HSS_642cd<BR>
kamalaṃ muaṃta mahuara pikkakaïtthāṇa gaṃdhaloheṇa / HSS_643ab<BR>
ālekkhalaḍḍuaṃ pāmaro vva chiviūṇa jāṇihisi / HSS_643cd<BR>
gijjaṃte maṃgalagāiāhi varagottadiṇṇaaṇṇāe / HSS_644ab<BR>
souṃ va ṇiggao uaha hoṃtavahuāi romaṃco / HSS_644cd<BR>
maṇṇe āaṇṇaṃtā āsaṇṇavivāhamaṃgaluggīaṃ / HSS_645ab<BR>
tehi juāṇehi samaṃ hasaṃti maṃ veasakuḍuṃgā / HSS_645cd<BR>
uagaacaütthimaṃgalahoṃtavioasavisesalaggehi / HSS_646ab<BR>
tīa varassa a seaṃsuehi ruṇṇaṃ va hatthehiṃ / HSS_646cd<BR>
ṇa a diṭṭhiṃ ṇei muhaṃ ṇa a chiviuṃ dei ṇā lavaï kiṃ pi / HSS_647ab<BR>
taha vi hu kiṃ pi rahassaṃ ṇavavahusaṃgo pio hoi / HSS_647cd<BR>
aliapasuttavalaṃtammi ṇavavare ṇavavahūa vevaṃto / HSS_648ab<BR>
saṃvelliorusaṃjamiavatthagaṃṭhiṃ gao hattho / HSS_648cd<BR>
pucchijjaṃtī ṇa bhaṇaï gahiā papphuraï cuṃviā ruaï / HSS_649ab<BR>
tuṇhikkā ṇavavahuā kaāvarāheṇa uvaūḍhā / HSS_649cd<BR>
tatto ccia hoṃti kahā viasaṃti tahiṃ tahiṃ samappaṃti / HSS_650ab<BR>
kiṃ maṇṇe māucchā ekkajuāṇo imo gāmo / HSS_650cd<BR>
jāi vaaṇāi amhe vi jaṃpimo tāi jaṃpaï jaṇo vi / HSS_651ab<BR>
tāiṃ cia teṇa pajaṃpiāi hiaaṃ suhāveṃti / HSS_651cd<BR>
savvāareṇa maggaha piaṃ jaṇaṃ jaï suheṇa vo kajjaṃ / HSS_652ab<BR>
jaṃ jassa hiaadaïaṃ taṃ ṇa suhaṃ jaṃ tahiṃ ṇa tthi / HSS_652cd<BR>
dīsaṃto diṭṭhisuho ciṃtijjaṃta maṇavallaho attā / HSS_653ab<BR>
ullāvaṃta suisuho pio jaṇo ṇicca ramaṇijjo / HSS_653cd<BR>
ṭhāṇabbhaṭṭhā parigaliapīṇaā uṇṇaīa paricattā / HSS_654ab<BR>
amhe uṇa ṭheripaohara vva uare ccia ṇisanṇā / HSS_654cd<BR>
paccūsāgaa raṃjiadeha piāloa loaṇāṇaṃda / HSS_655ab<BR>
aṇṇattakhaviasavvari ṇahabhūsaṇa diṇavaï ṇamo de / HSS_655cd<BR>
vivarīasuraalehaḍa pucchasi maha kīsa gabbhasaṃbhūiṃ / HSS_656ab<BR>
oatte kuṃbhamuhe jalalavakaṇiā vi kiṃ ṭhāi / HSS_656cd<BR>
accāsaṇṇavivāhe samaṃ jasoāi taruṇagovīhiṃ / HSS_657ab<BR>
vaḍḍhaṃte mahumahaṇe saṃvaṃdhā ṇiṇhuvijjaṃti / HSS_657cd<BR>
jaṃ jaṃ ālihaï maṇo āsāvattīhi hiaaphalaammi / HSS_658ab<BR>
taṃ taṃ vālo vva vihī ṇihuaṃ hasiūṇa pamhusaï / HSS_658cd<BR>
aṇuhutto karaphaṃso saalaalāpuṇṇa puṇṇadiahammi / HSS_659ab<BR>
vīāsaṃgakisaṃgaa eṇhiṃ tuha vaṃdimo calaṇe / HSS_659cd<BR>
dūraṃtarie vi pie kaha vi ṇiattāi majjha ṇaaṇāi / HSS_660ab<BR>
hiaaṃ uṇa teṇa samaṃ ajja vi aṇivāriaṃ bhamaï / HSS_660cd<BR>
tassa kahākaṃtaïe saddāaṇṇaṇasamosariakove / HSS_661ab<BR>
samuhāloaṇakaṃpiri uvaūḍhā kiṃ pavajjihisi / HSS_661cd<BR>
bharaṇamiaṇīlasāhaggakhaliacalaṇaddhavihuavakkhaüḍā / HSS_662ab<BR>
tarusiharesu vihaṃgā kaha kaha vi lahaṃti saṃṭhāṇaṃ / HSS_662cd<BR>
aharamahupāṇaghorilliāi jaṃ ca ramio si savisesaṃ / HSS_663ab<BR>
asaï alajjiri vahusikkhiri tti mā ṇāha maṇṇihisi / HSS_663cd<BR>
khāṇeṇa a pāṇeṇa a taha gahio maṃḍalo aḍaaṇāi / HSS_664ab<BR>
jaha jāraṃ ahiṇaṃdaï bhukkaï gharasāmie eṃte / HSS_664cd<BR>
kaṃḍaṃteṇa akaṃḍaṃ pallīmajjhammi viaḍakoaṃdaṃ / HSS_665ab<BR>
païmaraṇāhi vi ahiaṃ vāheṇa ruāviā attā / HSS_665cd<BR>
amhe ujjuasīlā pio vi piasahi viāraparioso / HSS_666ab<BR>
ṇa hu aṇṇā kā vi gaī vāhohā kaha pusijjaṃtu / HSS_666cd<BR>
dhavalo si jaï vi suṃdari taha vi tue majjha raṃjiaṃ hiaaṃ / HSS_667ab<BR>
rāabharie vi hiae suhaa ṇihitto ṇa ratto si / HSS_667cd<BR>
caṃcupuḍāhaavialiasahaāraraseṇa sittadehassa / HSS_668ab<BR>
kīrassa maggalaggaṃ gaṃdhaṃdhaṃ bhamaï bhamaraülaṃ / HSS_668cd<BR>
ettha ṇimajjaï ettā ettha ahaṃ ettha pariaṇo saalo / HSS_669ab<BR>
paṃthia rattīaṃdhaa mā maha saaṇe ṇimajjihisi / HSS_669cd<BR>
pariosasuṃdarāiṃ suraesu lahaṃti jāi sokkhāi / HSS_670ab<BR>
tāiṃ cia uṇa virahe khāuggiṇṇāi kīraṃti / HSS_670cd<BR>
maggaṃ cia alahaṃto hāro pīṇuṇṇaāṇa thaṇaāṇa / HSS_671ab<BR>
uvviggo bhamaï ure jamuṇāṇaïpheṇapuṃjo vva / HSS_671cd<BR>
ekkeṇa vi vaḍavīaṃkureṇa saalavaṇarāimajjhammi / HSS_672ab<BR>
taha teṇa kao appā jaha sesadumā tale tassa / HSS_672cd<BR>
je je guṇiṇo je je a cāiṇo je viaḍḍhaviṇṇāṇā / HSS_673ab<BR>
dāridda re viakkhaṇa tāṇa tumaṃ sāṇurāo si / HSS_673cd<BR>
jaï kottio si suṃdara saalatihīcaṃdadaṃsaṇasuhāṇaṃ / HSS_674ab<BR>
tā masiṇaṃ moijjaṃtakaṃcuaṃ pekkhasu muhaṃ se / HSS_674cd<BR>
samavisamaṇivvisesā samaṃtao maṃdamaṃdasaṃcārā / HSS_675ab<BR>
aïrā hohiṃti pahā maṇorahāṇaṃ pi dullaṃghā / HSS_675cd<BR>
aïdīharāi vahue sīse dīsaṃti vaṃsavattāi / HSS_676ab<BR>
bhaṇie bhaṇāmi attā tumhāṇa vi paṃḍarā puṭṭhī / HSS_676cd<BR>
atthakkarūsaṇaṃ khaṇapasijjaṇaṃ aliavaaṇaṇivvaṃdho / HSS_677ab<BR>
ummaccharasaṃtāvo puttaa paavī siṇehassa / HSS_677cd<BR>
pijjaï kaṇṇaṃjalihiṃ jaṇaravamiliaṃ pi tujjha saṃlāvaṃ / HSS_678ab<BR>
duddhaṃ jalasammiliaṃ sā vālā rāahaṃsi vva / HSS_678cd<BR>
aï ujjue ṇa lajjasi pucchijjaṃtī piassa cariāiṃ / HSS_679ab<BR>
savvaṃgasurahiṇo maruvaassa kiṃ kusumariddhīhi / HSS_679cd<BR>
muddhe apattiaṃtī pavālaaṃkuraaṇiddhalohiae / HSS_680ab<BR>
ṇiddhoadhāurāe kīsa sahatthe puṇo dhuasi / HSS_680cd<BR>
ua siṃdhavapavvaasacchahāi dhuatūlapuṃjasarisāiṃ / HSS_681ab<BR>
sohaṃti suaṇu mukkoaāi sarae siabbhāiṃ / HSS_681cd<BR>
āucchaṃti sirehi vivaliehi ua khaḍiehi ṇijjaṃtā / HSS_682ab<BR>
ṇippacchimavaliapaloiehi mahisā kuḍaṃgāi / HSS_682cd<BR>
pusasu muhaṃ tā puttia vāhoaraṇaṃ visesaramaṇijjaṃ / HSS_683ab<BR>
mā eaṃ cia muhamaṃḍaṇaṃ ti so kāhii puṇo vi / HSS_683cd<BR>
majjhe paaṇuapaṃkaṃ avahovāsesu sāṇacikkhillaṃ / HSS_684ab<BR>
gāmassa sīsasīmaṃtaaṃ va racchāmuhaṃ jāaṃ / HSS_684cd<BR>
avaraṇhāgaajāmāuassa viuṇei mohaṇukkaṃṭhaṃ / HSS_685ab<BR>
vahuāi gharapaloharamajjaṇapisuṇo valaasaddo / HSS_685cd<BR>
jujjhacaveḍāmoḍiajajjarakaṇṇassa juṇṇamallassa / HSS_686ab<BR>
kacchāvaṃdho ccia bhīrumallahiaaṃ samukkhaṇaï / HSS_686cd<BR>
āṇaṃdaṃtena tumaṃ païṇo pahaeṇa paḍahasaddeṇa / HSS_687ab<BR>
malli ṇa lajjasi ṇaccasi dohagge pāaḍijjaṃte / HSS_687cd<BR>
mā vaccaha vīsaṃbhaṃ imāṇa vahucāḍuammaṇiuṇāṇaṃ / HSS_688ab<BR>
ṇivvattiakajjaparammuhāṇa suṇaāṇa va khalāṇaṃ / HSS_688cd<BR>
aṇṇaggāmapaütthā kaḍḍhaṃtī maṃḍalāṇa riṃcholiṃ / HSS_689ab<BR>
akkhaṃḍiasohaggā varisasaaṃ jiaü me suṇiā / HSS_689cd<BR>
saccaṃ sāhasu deara taha taha caḍuāraeṇa suṇaeṇa / HSS_690ab<BR>
ṇivvattiakajjaparammuhattaṇaṃ sikkhiaṃ katto / HSS_690cd<BR>
ṇippaṇṇasassariddhī sacchaṃdaṃ gāi pāmaro sarae / HSS_691ab<BR>
daliaṇavasālitaṃḍuladhavalamiaṃkāsu rāīsu / HSS_691cd<BR>
alihijjaï paṃkaale halālicalaṇeṇa kalamagovīe / HSS_692ab<BR>
keārasoaruṃbhaṇataṃsaṭṭhiakomalo calaṇo / HSS_692cd<BR>
diahe diahe sūsaï saṃkeaabhaṃgavaḍḍhiāsaṃkā / HSS_693ab<BR>
āvaṃḍuroṇaamuhī kalameṇa samaṃ kalamagovī / HSS_693cd<BR>
ṇavakammieṇa ua pāmareṇa daṭṭhūṇa pāuhārīo / HSS_694ab<BR>
mottavve jottaapaggahammi avahāsiṇī mukkā / HSS_694cd<BR>
daṭṭhūṇa hariadīhaṃ gose saṃḍhāṇa jūrae halio / HSS_695ab<BR>
asaīrahassamaggaṃ tusāradhavale tilacchette / HSS_695cd<BR>
saṃkellio vva ṇijjaï khaṃḍaṃ khaṃḍaṃ kao vva pīo vva / HSS_696ab<BR>
vāsāgamammi maggo gharahuttamuheṇa pahieṇa / HSS_696cd<BR>
saṃjhāgahiajalaṃjalipaḍimāsaṃkaṃtagorimuhakamalaṃ / HSS_697ab<BR>
aliaṃ cia phurioṭṭhaṃ vialiamaṃtaṃ haraṃ ṇamaha / HSS_697cd<BR>
ia sirihālaviraïe pāuakavvammi sattasae / HSS_698ab<BR>
sattamasaaṃ samattaṃ gāhāṇa sahāvaramaṇijjaṃ / HSS_698cd<BR>
eṇhiṃ vārei jaṇo taïā mūillao kahiṃ va gao / HSS_699ab<BR>
jāhe visaṃ va jāaṃ savvaṃgapaholiraṃ pemmaṃ / HSS_699cd<BR>
kaha taṃ pi tui ṇa ṇāaṃ jaha sā āsaṃdiāṇa vahuāṇaṃ / HSS_700ab<BR>
kāūṇa uccavaciaṃ tuha daṃsaṇalehaḍā paḍiā / HSS_700cd<BR>
corāṇa kāmuāṇa a pāmarapahiāṇa kukkuro vaḍaï / HSS_701ab<BR>
re ramaha vahaha vāhayaha ettha taṇuāae raaṇī / HSS_701cd<BR>
aṇṇoṇṇakalakkhaṃtarapesiamelīṇadiṭṭhipasarāiṃ / HSS_702ab<BR>
do ccia maṇṇe kaabhaṃḍaṇāi samaaṃ pahasiāiṃ / HSS_702cd<BR>
suhaa iaṃ majjha sahī tujjha vioeṇa dhāriuṃ pāṇe / HSS_703ab<BR>
savvaha cia ṇa samattha tti vujjhiuṃ virama gamaṇāo / HSS_703cd<BR>
dhaṇṇā vahiraṃdharaā te ccia jīaṃti māṇuse loe / HSS_704ab<BR>
ṇa suṇaṃti pisuṇavaaṇaṃ khalāṇa addhiṃ ṇa pekkhaṃti / HSS_704cd<BR>
gāmāruha mhi gāme vasāmi ṇaaraṭṭhiiṃ ṇa āṇāmi / HSS_705ab<BR>
ṇāariāṇaṃ païṇo haremi jā homi sā homi / HSS_705cd<BR>
osara rottuṃ cia ṇimmiāi mā pusasu me haacchīiṃ / HSS_706ab<BR>
daṃsaṇamettummaïehi jehi sīlaṃ tuha ṇa ṇāaṃ / HSS_706cd<BR>
raṇaraṇaasuṇṇahiao ciṃtaṃto virahaduvvalaṃ jāaṃ / HSS_707ab<BR>
amuṇiaṇiavasahī so volīṇo gāmamajjheṇa / HSS_707cd<BR>
ettha caütthaṃ viramaï gāhāṇa saaṃ sahāvaramaṇijjaṃ / HSS_708ab<BR>
soūṇa jaṃ ṇa laggaï hiae mahurattaṇeṇa amiaṃ pi / HSS_708cd<BR>
eso kaïṇāmaṃkiagāhāpaḍivaddhavaḍḍhiāmoo / HSS_709ab<BR>
sattasaao samatto sālāhaṇaviraïo koso / HSS_709cd<BR>
suaṇo ṇi dīsaï ccia khalabahula ḍaḍḍhajīaloammi / HSS_710ab<BR>
jaha kāasaṃkulā taha ṇa haṃsaparivāriā puhavī / HSS_710cd<BR>
jaṃ mucchiāi ṇa suo kalaṃvagaṃdheṇa taṃ guṇa paḍiaṃ / HSS_711ab<BR>
iarā gajjiasaddo jīeṇa viṇā ṇa volaṃto / HSS_711cd<BR>
pīṇapaoharalaggaṃ disāṇa pavasaṃtajalaasamaaviiṇṇaṃ / HSS_712ab<BR>
sohaggapaḍhamaïṇhaṃ paccāaï saraṇahapahaṃ iṃdadhaṇuṃ / HSS_712cd<BR>
ettī mattammi thavā puttīmattammi laaṇā bhattī / HSS_713ab<BR>
agaīa avatthāe diahāiṃ bhittaraṃ taraï / HSS_713cd<BR>
jaṃ asaraṇo vva ḍaḍḍho gāmo sāhīṇavahujuāṇo vi / HSS_714ab<BR>
saṃbhamavisaṃṭhulāṇaṃ taṃ duccariaṃ tuha thaṇāṇaṃ / HSS_714cd<BR>
so vi juā māṇahaṇo tumaṃ pi māṇassa asahaṇā putti / HSS_715ab<BR>
mattacchaleṇa gammaü surāi uvariṃ pusasu hatthaṃ / HSS_715cd<BR>
keaïgaṃdhahagavviāraaraṃjiāddaṇehiṃ / HSS_716ab<BR>
kaṃṭhaasavalitaṇutava chaḍḍiabhavalāṇaṃ / HSS_716cd<BR>
aha suaï diṇṇapaḍivakkhaveaṇā pasiḍhilehi aṃgehiṃ / HSS_717ab<BR>
ṇivvattiasuraarasāṇuvaṃdhasuhaṇibbharaṃ vahuā / HSS_717cd<BR>
jaï teṇa tujjha vaaṇaṃ ṇa kaaṃ maha kāraṇeṇa a haāse / HSS_718ab<BR>
sā kīsa khaṃḍiataḍaṃ ṇiāharaṃ dūi dummesi / HSS_718cd<BR>
nirmalagaganataḍāge tārāgaṇakusumabhitetimire / HSS_719ab<BR>
bhikaravobālaṃ carati mṛgāṃko marāla iva / HSS_719cd<BR>
diṭṭhāi jaṃ ṇa diṭṭho saralasahāvāi jaṃ ca ṇā 'lavio / HSS_720ab<BR>
uvaāro jaṃ ṇa kao taṃ cia kaliaṃ chaïllehiṃ / HSS_720cd<BR>
aviralaṇiggaapulao paaḍiakaṃpo pamukkasikkāro / HSS_721ab<BR>
hemaṃte pahiajaṇo suraāsatto vva paḍihāi / HSS_721cd<BR>
vahuvihavilāsabharie surae labbhaṃti jāi sokkhāiṃ / HSS_722ab<BR>
virahammi tāi piasahi khāuggiṇṇāi kīraṃti / HSS_722cd<BR>
seullaṇiaṃvālaggasaṇhasicaassa maggam alahaṃto / HSS_723ab<BR>
sahi mohagholiro ajja tassa hasio mae hattho / HSS_723cd<BR>
dūīkajjāaṇṇaṇapaḍirohaṃ mā karehii imaṃ ti / HSS_724ab<BR>
utthaṃghei va turiaṃ tissā kaṇṇuppalaṃ pulao / HSS_724cd<BR>
mā vaccasu vīsaṃbhaṃ puttaa caḍuārao imo loo / HSS_725ab<BR>
sūīveho kaṇṇassa peccha kiṃ ṇijjaï pamāṇaṃ / HSS_725cd<BR>
amiamaaṃ cia hiaaṃ hatthā taṇhāharā saaṇhāṇaṃ / HSS_726ab<BR>
caṃdamuhi kattha ṇivasaï amittadahaṇo tuha paāvo / HSS_726cd<BR>
diṭṭhīa jāva pasaro tāva tumaṃ suhaa ṇivvuiṃ kuṇasi / HSS_727ab<BR>
volīṇadaṃsaṇo taha tavesi jaha houdiṭṭheṇa / HSS_727cd<BR>
gajjaṃti ghaṇā paṃthāṇo vahutaṇā a pasāriā sariā / HSS_729ab<BR>
ajja vi ujjuasīle païṇo maggaṃ paloesi / HSS_729cd<BR>
uṇho tti samatthijjaï ḍāheṇa saroruhāṇa hemaṃto / HSS_730ab<BR>
cariehi ṇajjaï jaṇo saṃgovaṃto vi appāṇaṃ / HSS_730cd<BR>
uvahāriāi samaaṃ piṃḍāre ua kahaṃ kuṇaṃtammi / HSS_731ab<BR>
ṇavavahuāi sarosaṃ savva ccia vachaā mukkā / HSS_731cd<BR>
pajjāliūṇa aggiṃ muheṇa puttia kiṇo samosarasi / HSS_732ab<BR>
thaṇaalasapaḍiapaḍimā phuraṃti ṇa chivaṃti te jālā / HSS_732cd<BR>
aggiṃ abbhuttaṃtīa putti paḍimāgaā kavolammi / HSS_733ab<BR>
kaṇṇālaṃviapallavalacchiṃ saṃdhei te jālā / HSS_733cd<BR>
kaha de dhūmaṃdhāre abbhuttaṇaṃ aggiṇo samappihaï / HSS_734ab<BR>
muhakamalacuṃvaṇālehaḍammi pāsaṭṭhie diare / HSS_734cd<BR>
āaṃvacchaṃ paalaṃtavāham āvaddhathaṇaharukkaṃpaṃ / HSS_735ab<BR>
asamattaṃ cia ciṭṭhaü sihiṇo abbhuttaṇam iṇaṃ te / HSS_735cd<BR>
chaṇapāhuṇie 'tti kiṇo ajja vi ṇaṃ bhaṇaha aṃgasaṃtāvaṃ / HSS_736ab<BR>
jāā amha gharillaaguṇeṇa gharasāmiṇi ccea / HSS_736cd<BR>
vaṇṇakkamaṃ ṇa āṇasi ṭhāṇavisuddhī vi de ṇa ṇivvaḍiā / HSS_737ab<BR>
cittaara taha vi maggasi bhoiṇikuḍḍammi ālihiuṃ / HSS_737cd<BR>
vialiakalākalāvo caṃdo mittassa maṃḍalaṃ visaï / HSS_738ab<BR>
ṇissaraï tādiso ccia gaavihavaṃ ko samuddharaï / HSS_738cd<BR>
ṇā 'haṃ dūī suṃdara tīe pio si ṇa amha vāvāro / HSS_739ab<BR>
sā maraï tujjha virahe eaṃ dhammakkharaṃ bhaṇimo / HSS_739cd<BR>
jo hoi rasāisao suviṇaṭṭhāṇaṃ vi puṃḍaïcchūṇaṃ / HSS_740ab<BR>
katto so hoi raso mohāsāṇaṃ aṇicchūṇaṃ / HSS_740cd<BR>
jaï vi hu dilliṃdiliā taha vi hu mā putti ṇaggiā bhamasu / HSS_741ab<BR>
cheā ṇaarajuāṇo māaṃ dhūāi lakkhaṃti / HSS_741cd<BR>
gaagaṃḍaagavaasarabhaserihasaddūlarikkhajāīṇaṃ / HSS_742ab<BR>
thaṇaā vāhavahūe abhaaṃ dāuṃ va ṇikkaṃtā / HSS_742cd<BR>
bhiuḍīa puloissaṃ ṇibbhacchissaṃ paraṃmuhī hossaṃ / HSS_743ab<BR>
jaṃ bhaṇaha taṃ karissaṃ sahīu jaï taṃ ṇa pecchissaṃ / HSS_743cd<BR>
jaṃ keaveṇa pemmaṃ jaṃ ca valā jaṃ ca atthaloheṇa / HSS_744ab<BR>
jaṃ uvarohaṇimittaṃ ṇamoṇamo tassa pemmassa / HSS_744cd<BR>
kassa ṇa saddhā garuattaṇammi païṇo pasāamāṇassa / HSS_745ab<BR>
jaï māṇabhaṃjaṇīo ṇa hoṃti hemaṃtarāīo / HSS_745cd<BR>
avvo tahiṃtahiṃ cia gaaṇe bhamiūṇa vīsamaṃteṇa / HSS_746ab<BR>
vohittavāaseṇa vva hāsiā ḍaḍḍhapemmeṇa / HSS_746cd<BR>
de ā dumasu tumaṃ ciya mā parihara putti paḍhamadumiyaṃ ti / HSS_747ab<BR>
kiṃ kuḍḍaṃ ṇiamuhaaṃdakaṃtidumiaṃ ṇa lakkhesi / HSS_747cd<BR>
vijjaṃti taṇuṃ uvaṇeṃti veaṇaṃ ṇeyatāṇa khayamagge / HSS_748ab<BR>
abbo aïṭṭhapuvvo aṇaṃgabāṇāṇa māhappo / HSS_748cd<BR>
āmoḍaūṇa balāu hatthaṃ majjhaṃ gao si bho pahia / HSS_749ab<BR>
hiaāu jaï a ṇīhasi sāmatthaṃ tujjha jāṇissaṃ / HSS_749cd<BR>
saddhā me tujjha piyattaṇassa ahayaṃ tu taṃ ṇa yāṇāmi / HSS_750ab<BR>
de pasiya tumaṃ ciya sikkhavesu jaha te piyā homi / HSS_750cd<BR>
pemmummaïyāi mae uvaūḍho haliyaüttabuddhīe / HSS_751ab<BR>
phaṃsemi jāva pharuso taṇapuriso gāmasīmāe / HSS_751cd<BR>
be maggā dharaṇiyale māṇiṇi māṇoṇṇayāṇa purisāṇa / HSS_752ab<BR>
ahavā pāvaṃti siriṃ ahava bhamaṃtā samappaṃti / HSS_752cd<BR>
katto kamalāṇa raī katto kumuyāṇa sīalo caṃdo / HSS_753ab<BR>
taha sajjaṇāṇa ṇeho ṇa calaï dūraṭṭhiāṇaṃ pi / HSS_753cd<BR>
hā hā kiṃ teṇa kayaṃ mālaïvirahammi putti bhasaleṇaṃ / HSS_754ab<BR>
kaṃkellikusumamajjhe jalaṇo tti samappio appā / HSS_754cd<BR>
ḍhaṃkharaseso vi hu mahuareṇa mukko ṇa mālaīviḍavo / HSS_755ab<BR>
daraviyasiyakaliyāmoyabahalimaṃ saṃbharaṃteṇa / HSS_755cd<BR>
samuhāgayavolaṃtammi sā tume aghaḍiyaṃgasaṃṭhāṇā / HSS_756ab<BR>
ruṃdaṃ vi gāmaracchaṃ ṇiṃdaï taṇuaṃ ca appāṇaṃ / HSS_756cd<BR>
samam acchaṃti ṇiattaṃti pasariyā raṇaraṇaṃti taddhiyahaṃ / HSS_757ab<BR>
calacitta tujjha laggā maṇorahā tīĕ hiyayammi / HSS_757cd<BR>
ḍahiūṇa sayalaraṇṇaṃ aggī samavisamalaṃghaṇuvvāyo / HSS_758ab<BR>
taḍalaṃbaṃtataṇehiṃ tisiya vva ṇaïṃ samosaraï / HSS_758cd<BR>
sa cciya rāmeu tumaṃ paṃḍiya ṇiccaṃ alaṃ mha ramieṇa / HSS_759ab<BR>
sabbhāvabāhirāiṃ jā jāṇaï aṭṭamaṭṭāiṃ / HSS_759cd<BR>
raaṇāyarassa sāhemi ṇammae ajja mukkadakkhiṇṇā / HSS_760ab<BR>
veḍisalayāharaṃteṇa miliyā jaṃ si pūreṇa / HSS_760cd<BR>
rakkhaï aṇaṇṇahiyao jīvaṃ piva mahuaro payatteṇa / HSS_761ab<BR>
daraṇeṃtadīvidāḍhaggasacchahaṃ mālaīmaülaṃ / HSS_761cd<BR>
taha ṇehalāliyāṇa vi avāhirillāṇa sayalakajjesu / HSS_762ab<BR>
jaṃ kasaṇaṃ hoi muhaṃ taṃ bhaṇṇaï kiṃ paīvāṇaṃ / HSS_762cd<BR>
tisiyā piyaü tti mao mao vi tisio maī kareūṇa / HSS_763ab<BR>
iya mayamihuṇaṃ tisiyaṃ piyaï ṇa salilaṃ siṇeheṇa / HSS_763cd<BR>
tuha sāmali dhavalacalaṃtataralatikkhaggaloyaṇabaleṇa / HSS_764ab<BR>
mayaṇo puṇo vi icchaï hareṇa saha viggahāraṃbhaṃ / HSS_764cd<BR>
suhaya suhaṃ ciya kuḍali vva pehuṇo ṇiggayassa caḍuvassa / HSS_765ab<BR>
jaṇaraṃjaṇiggaho te gharammi suṇaho atihivaṃto / HSS_765cd<BR>
ṇivaḍihisi suṇṇahiyae jalaharajalapaṃkilammi maggammi / HSS_766ab<BR>
uppekkhāgayapiyayamahatthe hatthaṃ pasāreṃtī / HSS_766cd<BR>
ucchaṃgiyāĕ païṇā ahisāraṇapaṃkamaliṇaperaṃte / HSS_767ab<BR>
āsaṇṇapariyaṇo via sea cciya dhuvaï se pāe / HSS_767cd<BR>
jaha laṃghesi paravaïṃ niyayavaïṃ bharasahaṃ pi mottūṇaṃ / HSS_768ab<BR>
taha maṇṇe kohalie ajjaṃ kallaṃ pi phuṭṭihasi / HSS_768cd<BR>
aṇusoyaï haliyabahū raïkiraṇoluggapaṃḍuracchāyaṃ / HSS_769ab<BR>
raṇṇuṃduradaṃtukkhuttavisamavaliyaṃ tilacchettaṃ / HSS_769cd<BR>
ovālaammi sīāluāṇa vaïmūlam ullihaṃtāṇaṃ / HSS_770ab<BR>
diṃbhāṇa kaliṃcayavāvaḍāṇa suṇṇo jalaï aggī / HSS_770cd<BR>
mā mā muya parihāsaṃ deara aṇahoraṇā varāī sā / HSS_771ab<BR>
sīyammi vi pāsijjaï puṇo vi esiṃ kuṇasu chāyaṃ / HSS_771cd<BR>
kiṃ tassa pāraeṇaṃ kim aggiṇā kiṃ ca gabbhaharaeṇa / HSS_772ab<BR>
jassa ṇisammaï uare uṇhāyaṃtatthaṇī jāyā / HSS_772cd<BR>
kamalāyarāṇa uṇho hemaṃto sīalo jaṇavayassa / HSS_773ab<BR>
ko kira bhiṇṇasahāvaṃ jāṇaï paramatthayaṃ loe / HSS_773cd<BR>
hema.mte himaraadhūsarassa oasaraṇassa pahiyassa / HSS_774ab<BR>
sumariyajāyāmuhasijjirassa sīyaṃ ciya paṇaṭṭhaṃ / HSS_774cd<BR>
uvaïsaï laḍiyāṇa kaḍḍhei rasaṃ ṇa dei sottuṃ je / HSS_775ab<BR>
jaṃtassa juvvaṇassa ya ṇa hoi icchu cciya sahāvo / HSS_775cd<BR>
bahuehi jaṃpiehiṃ siṭṭhaṃ amha savahe kareūṇa / HSS_776ab<BR>
saddo cciya se bhaddo bhoiṇijaṃte raso ṇa tthi / HSS_776cd<BR>
paḍhamaṃ ciya māhavapaṭṭayaṃ va ghettūṇa ḍāhiṇo vāo / HSS_777ab<BR>
aṃkollapaḍhamavattaṃ pahiṃḍio gāmaracchāsu / HSS_777cd<BR>
so māṇo piyamuhaaṃdadaṃsaṇe kaha thiro dharijjihaï / HSS_778ab<BR>
aṃkollakoraāṇa vi jo phuṭṭamuhāṇa bīhei / HSS_778cd<BR>
kāraṇagahio vi mae māṇo emea jaṃ samosariyo / HSS_779ab<BR>
atthakkaphulla aṃkolla tujjha taṃ matthae paḍaü / HSS_779cd<BR>
raṃjeha deha rūvaṃ raeha kusumāi deha vicchittiṃ / HSS_780ab<BR>
ṇa vi taha puhavīsassa vi halahalao jaha vasaṃtassa / HSS_780cd<BR>
sisire vaṇadavaḍaḍḍhaṃ vasaṃtamāsammi uaha saṃbhūyaṃ / HSS_781ab<BR>
maṃkusakaṇṇasaricchaṃ dīsaï pattaṃ palāsassa / HSS_781cd<BR>
dūrapaïṇṇaparimalaṃ sapallavaṃ muddhapupphapaṃguraṇaṃ / HSS_782ab<BR>
aṃgacchittaṃ piva vammaheṇa diṇṇaṃ mahusirīe / HSS_782cd<BR>
kāraṇagahiaṃ pi imā māṇaṃ moei māṇiṇiaṇassa / HSS_783ab<BR>
sahayāramaṃjarī piyasahi vva kaṇṇe samallīṇā / HSS_783cd<BR>
ajjaṃ ciya chaṇadiaho mā putti ruehi ehaï pio tti / HSS_784ab<BR>
suṇhaṃ āsāsaṃtī paḍiyattamuhī ruvaï sāsū / HSS_784cd<BR>
diyahediyahe ṇivaḍaï gihavaïdhūāṇiheṇa māucchā / HSS_785ab<BR>
saṃgahaṇaï tti vāvaü vasuhārā khujjasahayāre / HSS_785cd<BR>
āucchaṇovaūhaṇakaṃṭhasamosariyabāhulaïyāe / HSS_786ab<BR>
valayāi pahiyacalaṇe bahūĕ ṇiyalāi va paḍaṃti / HSS_786cd<BR>
uḍḍiyapāsaṃ taṇachaṇṇakaṃdaraṃ ṇihuasaṃṭhiyāvakkhaṃ / HSS_787ab<BR>
jūhāhiva parihara muhamettasarīyaṃ kala / HSS_787cd<BR>
guṇasāliṇo vi kariṇo hohaï jūhāhivattaṇaṃ katto / HSS_788ab<BR>
ṇavasālikavalalohilliāĕ viṃjhaṃ muaṃtassa / HSS_788cd<BR>
vihiṇā aṇujjueṇaṃ puttaya jāo kulammi paḍhamammi / HSS_789ab<BR>
jāivisuddho bhaddo vi baṃdhaṇaṃ pāvaï khaṇammi / HSS_789cd<BR>
caüpāsadiṇṇahuyavahavisamāha haveḍhaṇāpiulaṃ / HSS_790ab<BR>
ṇivvāheuṃ jāṇaï jūhaṃ jūhāhivo cceva / HSS_790cd<BR>
allaggakavoleṇa vi gayamaïṇā pattadasāvasaṇammi / HSS_791ab<BR>
ajja vi māĕ saṇāhaṃ gayavaïjūhaṃ dharaṃteṇa / HSS_791cd<BR>
ṇa vi taha dūmei maṇaṃ gayassa baṃdho vi kariṇiviraho vi / HSS_792ab<BR>
dāṇavioyavimuhie jaha bhamaraüle bhamaṃtammi / HSS_792cd<BR>
gāmammi mohaṇāiṃ diṇṇe khagge vva corahitthāiṃ / HSS_793ab<BR>
gahavaïṇo ṇāmeṇaṃ kiyāi aṇneṇa vi jaṇeṇa / HSS_793cd<BR>
maliṇāiṃ aṃgāiṃ bāhiraloeṇa maṃsaluddheṇa / HSS_794ab<BR>
hiyayaṃ hiyaeṇa viṇā ṇa dei vāhī bhamaï haṭṭaṃ / HSS_794cd<BR>
kaḍhiṇakharavīrapellaṇahalaṃ va pattharaviṇiggayaggikaṇe / HSS_795ab<BR>
dhacaloāyariyavahe kasarā vi suheṇa vaccaṃti / HSS_795cd<BR>
ṇakkhamaūhesu khaṇaṃ kusumesu khaṇaṃ khaṇaṃ kisalaesu / HSS_796ab<BR>
hatthesu khaṇaṃ kusumocciyāi loḍāviyā bhasalā / HSS_796cd<BR>
chettammi jeṇa ramiyā tāo kira tassa ceya maṃdei / HSS_797ab<BR>
jaï tīa imaṃ ṇisuyaṃ phuṭṭaï hiyayaṃ harisayāe / HSS_797cd<BR>
hiyayaṃ ṇiyāmi kaḍhiṇaṃ pā hāseṇa ghaḍiyaṃ me / HSS_798ab<BR>
virahāṇaleṇa tattaṃ rasasittaṃ aṃtitā phuḍaha / HSS_798cd<BR>
aṇṇe te kila sihiṇo siṇarasaseeṇa huṃti vicchāyā / HSS_799ab<BR>
āsāiyarasaseo hoi viseseṇa ṇehajo dahaṇo / HSS_799cd<BR>
aṃto ṇibhuaṭhṭhiapariaṇāi oruddhadāraṇaaṇāi / HSS_800ab<BR>
gimhe ghoraṭṭaghagghararaveṇa ghoraṃti va gharaṭṭa / HSS_800cd<BR>
jīhāi paraṃ libbhaï daṃtoṭṭheṇaṃ ṇa tīrae gahiuṃ / HSS_801ab<BR>
aharo vva savvaṇo gohaṇeṇa paḍhamo taṇuccheo / HSS_801cd<BR>
jaha vellīhi ṇa māasi jaha icchasi paravaïṃ pi laṃgheuṃ / HSS_802ab<BR>
taha ṇūṇaṃ kohalie ajjaṃ kalhiṃ va phullihisi / HSS_802cd<BR>
vilāsaṇiguruṇiaṃvo tīraü calaṇehi dohi uvvahiuṃ / HSS_803ab<BR>
eāī uṇa majjho thaṇabhāraṃ kaï ṇu uvvahi / HSS_803cd<BR>
vārijjaṃtī ṇavakomui tti mā putti aṃgaṇe suvasu / HSS_804ab<BR>
mā te aṃvupisāo caṃdo tti muhaṃ gasijjihii / HSS_804cd<BR>
suvvaṃto āsi paraṃparāi kahakaha vi diṭṭhimilio 'si / HSS_805ab<BR>
de suhaa kiṃ pi jaṃpasu piaṃtu kaṇṇāi me amiaṃ / HSS_805cd<BR>
virahakisiā varāī diṇāi āsaṇṇagimhapariṇāmāiṃ / HSS_806ab<BR>
kaḍhiṇahiao pavāsī ṇa āṇimo kaha samappihii / HSS_806cd<BR>
roāvia mha māe aṃgaṇapahieṇa darapasutteṇa / HSS_807ab<BR>
parivattasu māṇiṇi māṇiṇi tti siviṇe bhaṇaṃteṇa / HSS_807cd<BR>
māṇaṃsiṇīa païṇā ṇaaṇakavolāharappahābhiṇṇā / HSS_808ab<BR>
ujjuasuracāvaṇihā vāhoārā ciraṃ diṭṭhā / HSS_808cd<BR>
sarahasaviṇiggaāi vi icchāi tumaṃ ṇa tīa saccavio / HSS_809ab<BR>
sīsāhaavaliabhuaṃgavaṃkaracche haaggāme / HSS_809cd<BR>
sā tuha virahe ṇikkiva saṃdhārijjaï sahīhi ṇiuṇāhi / HSS_810ab<BR>
caṃḍālahatthagaasaüṇia vva jīe ṇirālaṃvā / HSS_810cd<BR>
kappāsaṃ kuppāsaṃtarammi taï khittam itti bhaṇiūṇa / HSS_811ab<BR>
attā valā 'hireṇaṃ thaṇāṇa maha kāriā 'vatthā / HSS_811cd<BR>
gāīu paṃcakhāriṃbharīu cattāri pakkalavaïllā / HSS_812ab<BR>
saṃpaṇṇaṃ vālāvallaraaṃ sevā sivaṃ kuṇaü / HSS_812cd<BR>
aṇurāaraaṇabhariaṃ kaṃcaṇakalasa vva taruṇithaṇavaṭṭaṃ / HSS_813ab<BR>
tassa cia muhammi kiā masimuddā maaṇarāeṇa / HSS_813cd<BR>
vijja piāsā vahalaï ghaṇatāo khaṇakhaṇammi romaṃco / HSS_814ab<BR>
hiae ṇa bhāi aṇṇaṃ lajjāpatthehi tejiā pāṇā / HSS_814cd<BR>
gāhāṇa a geāṇa a tantīsaddāṇa poḍhamahilāṇa / HSS_815ab<BR>
tāṇaṃ so ccia daṇḍo je tāṇa rasaṃ ṇa āṇaṃti / HSS_815cd<BR>
vivarīaraammi sirī bamhaṃ daṭṭhūṇa ṇāhikamalatthaṃ / HSS_816ab<BR>
hariṇo dāhiṇaaṇaṃ rasāulā jhatti ḍhakkei / HSS_816cd<BR>
laḍahavilaāṇa loaṇakaḍakkhavikkhevajaṇiasaṃdāvā / HSS_817ab<BR>
jhijjaṃti mahāsattā cittuvveaṇasahā hoṃti / HSS_817cd<BR>
taha hasa jaha ṇa hasijjasi taha jaṃpa jahā parappiaṃ hoi / HSS_818ab<BR>
taha jia jaha lahasi jasaṃ taha mara jaha ṇa uṇa saṃbhavasi / HSS_818cd<BR>
chappaa gammasu sisiraṃ pāsākusumehi tāva mā marasu / HSS_819ab<BR>
jīaṃto dacchihisi a puṇo vi riddhiṃ vasaṃtassa / HSS_819cd<BR>
savvattha hoi ṭhāṇaṃ rāsahamahisāṇa mesavusahāṇaṃ / HSS_820ab<BR>
bhaddagaïṃdāṇam aho mahāvaṇam ahava mahārāo / HSS_820cd<BR>
avvo ṇa āmi chettaṃ khajjaü sālī vi kīraṇivahehiṃ / HSS_821ab<BR>
jāṇaṃtā avi pahiā pucchaṃti puṇopuṇo maggaṃ / HSS_821cd<BR>
atthakkāgaadiṭṭhe vahuā jāmāduammi gurupurao / HSS_822ab<BR>
jūraï ṇivaḍaṃtāṇaṃ harisaviphaṃdaṃtavalaāṇaṃ / HSS_822cd<BR>
acchīhi tujjha suṃdari bāhiradhavalehi majjhakasaṇehi / HSS_823ab<BR>
eehi ko ṇa damio pisuṇehi va kaṇṇalaggehi / HSS_823cd<BR>
eha imīa ṇiacchaha vimhiahiaā sahī puloei / HSS_824ab<BR>
addāammi kavolaṃ kavolapaṭṭammi addāaṃ / HSS_824cd<BR>
kaïā jāā kaïā ṇu sikkhiā māiā haakumārī / HSS_825ab<BR>
taṃtaṃ jāṇaï savvaṃ jaṃjaṃ mahilāŏ jāṇaṃti / HSS_825cd<BR>
khaṇapiṭṭhadhūsaratthaṇi mahumaataṃbacchi kuvalaābharaṇe / HSS_826ab<BR>
kaṇṇagaacūamaṃjari putti tue maṃḍio gāmo / HSS_826cd<BR>
maggialaddhe balamoḍicuṃbie appaṇeṇa uvaṇīde / HSS_827ab<BR>
ekkammi piāahare aṇṇaṇṇā hoṃti rasaheā / HSS_827cd<BR>
upphullaloaṇeṇaṃ kavolabosaṭṭamāṇaseeṇaṃ / HSS_828ab<BR>
ahaṇaṃteṇa vi bhaṇiā muheṇa se kajjaṇivvuttī / HSS_828cd<BR>
jattha ṇa ujjāgarao jattha ṇa īsā visūraṇaṃ māṇo / HSS_829ab<BR>
sabbhāvacāḍuaṃ jattha ṇa tthi ṇeho tahiṃ ṇa tthi / HSS_829cd<BR>
maha païṇā thaṇajuale pattaṃ lihiaṃ ti gavviā kīsa / HSS_830ab<BR>
ālihaï mahaṃ pi pio jaï se kaṃpo ccia ṇa hoi / HSS_830cd<BR>
kaṇṇe paḍiaṃ hiae paḍiaṃ cia o mae abhavvāe / HSS_831ab<BR>
jāmi tti tujjha vaaṇaṃ kiṃ va ṇa sahiaṃ pavāsassa / HSS_831cd<BR>
samapaṃthapatthiassa vi pahiassa khalaṃti puḍhamadiahammi / HSS_832ab<BR>
hiaaṭṭhiajāāguruṇiaṃvahāreṇa va paāi / HSS_832cd<BR>
saṃdeso vi ṇa lihio lehe pahieṇa kattha gharatattī / HSS_833ab<BR>
aṇavaraalihiagehiṇigottakkharapūrie patte / HSS_833cd<BR>
uppekkhāgaadaïaṃgasaṃgamuccaliaviuṇaseāe / HSS_834ab<BR>
bolīṇo vi ṇa ṇāo paütthapaïāi hemaṃto / HSS_834cd<BR>
siviṇaaladdhapiaamapulaïuggamaṇibbharehi aṃgehiṃ / HSS_835ab<BR>
pariraṃbhaṇe suhāiṃ pāvaü mā ṇaṃ paboheha / HSS_835cd<BR>
vijjhāvei païvaṃ abbhuṭṭhaṃtīĕ pahiajāāe / HSS_836ab<BR>
piaamavioadīharaṇīsahaṇīsāsariṃcholī / HSS_836cd<BR>
jaṃ pīaṃ maṃgalavāsaṇāĕ patthāṇapaḍhamadiahammi / HSS_837ab<BR>
bāhasalilaṃ ṇa ciṭṭhaï taṃ cia virahe ruvaṃtīe / HSS_837cd<BR>
ukkaṃṭhāṇicchāā savvaṃ uṇa pariaṇaṃ ruāvei / HSS_838ab<BR>
āaṃbirehi ajjhā phusiaparuṇṇehi acchīhi / HSS_838cd<BR>
jaha diahavirāmo ṇavasirīsagaṃdhuddhurāṇilagghavio / HSS_839ab<BR>
pahiaghariṇīa ṇa tahā tavei tivvo vi majjhaṇho / HSS_839cd<BR>
cirapavasiadaïakahā ṇiuṇāhi sahīhi virahasahaṇatthaṃ / HSS_840ab<BR>
aliā avi avarāhā vahūĕ kamaso kahijjaṃti / HSS_840cd<BR>
jaṃjaṃ paütthapaïā piaamaṇāmakkharaṃ lihaï lehe / HSS_841ab<BR>
taṃtaṃ tallehaṇiāṇusāragalio pusaï seo / HSS_841cd<BR>
acchaü ṇimīliacchī mā mā vāreha piaamāsāe / HSS_842ab<BR>
teṇa viṇā kiṃ pecchaü ummillehiṃ vi acchīhiṃ / HSS_842cd<BR>
dīhuṇhā ṇīsāsā raṇaraṇao rujjagaggiraṃ geaṃ / HSS_843ab<BR>
piavirahe jīviavallahāṇa eso ccia viṇoo / HSS_843cd<BR>
jaï devva tuṃ pasaṇṇo mā karihisi majjha māṇusaṃ jammaṃ / HSS_844ab<BR>
jaï jammaṃ mā pemmaṃ jaï pemmaṃ mā jaṇe dulahe / HSS_844cd<BR>
rāīṇa bhaṇaï loo jā kila gimhammi hoṃti maḍahāo / HSS_845ab<BR>
maha uṇa daïeṇa viṇā ṇa āṇimo kīsa vaḍḍhaṃti / HSS_845cd<BR>
ekke aaṇe diahā vīe raaṇīŏ hoṃti dīhāo / HSS_846ab<BR>
virahāaṇo apuvvo ettha duve ccea vaḍḍhaṃti / HSS_846cd<BR>
cirajīvittaṇakaṃkhiri mā tamma rasāaṇehi athirehi / HSS_847ab<BR>
virahaṃ pavajja jāaṃti jeṇa juadīharā diahā / HSS_847cd<BR>
ruaï ruaṃtīĕ mae ohidiṇe gaṇaï jhijjaï ahaṃ va / HSS_848ab<BR>
piavirahe māmi saajjhiāĕ ṇeho ccia apuvvo / HSS_848cd<BR>
kaṃṭhaggahaṇeṇa saajjhiāĕ abbhāgaovaāreṇa / HSS_849ab<BR>
vahuāĕ païmmi vi āgaammi sāmaṃ muhaṃ jāaṃ / HSS_849cd<BR>
caṃdo vi caṃdavaaṇe muṇālabāhālae muṇālāiṃ / HSS_850ab<BR>
iṃdīvarāi iṃdīvaracchi tāveṃti tuha virahe / HSS_850cd<BR>
guruaṇaparavasa pia kiṃ bhaṇāmi tuha maṃdabhāiṇī ahaaṃ / HSS_851ab<BR>
ajja pavāsaṃ vajjasi vacca saaṃ cea muṇasi karaṇijjaṃ / HSS_851cd<BR>
vitthiṇṇaṃ mahiveḍhaṃ viulaṇiaṃbāŏ pīṇathaṇiāo / HSS_852ab<BR>
labbhaṃti visālacchīŏ suhaa juvaīŏ mā tamma / HSS_852cd<BR>
kajjaṃ viṇā vi vialaṃtapemmarāaṃ tumaṃ ṇiacchaṃtī / HSS_853ab<BR>
hiaāsaṃkiaṇiadosadummaṇā tāmaï varāī / HSS_853cd<BR>
dūī ṇa ei caṃdo vi uggao jāmiṇī vi bolei / HSS_854ab<BR>
savvaṃ savvattho ccia visaṃṭhulaṃ kassa kiṃ bhaṇimo / HSS_854cd<BR>
dūī gaā cirāaï kiṃ so maha pāsam ehii ṇa ve 'tti / HSS_855ab<BR>
jīviamaraṇaṃtarasaṃṭhiāĕ aṃdolae hiaaṃ / HSS_855cd<BR>
so ṇā 'gao tti pecchaha parihāsullāvirīĕ dūīe / HSS_856ab<BR>
ṇūmaṃtīa pahariso osaṭṭaï gaṃḍapāsesu / HSS_856cd<BR>
kaha ṇu gaā kaha diṭṭho kiṃ bhaṇiaṃ kiṃ va teṇa paḍibhaṇiaṃ / HSS_857ab<BR>
eaṃ cia ṇa samappaï puṇaruttaṃ jaṃpamāṇīe / HSS_857cd<BR>
dūīmuhaaṃdapuloirīĕ kiṃ bhaṇihii tti ajjhāe / HSS_858ab<BR>
piasaṃgamalaliamaṇorahāĕ hiaaṃ tharatharei / HSS_858cd<BR>
appāhiāi tuha teṇa jāi tāiṃ mae ṇa muṇiāi / HSS_859ab<BR>
accuṇhassāsaparikkhalaṃtavisamakkharapaāiṃ / HSS_859cd<BR>
sāheṃtī sahi suhaaṃ khaṇekhaṇe dūmiā si majjha kae / HSS_860ab<BR>
sabbhāvaṇehakaraṇijjasarisaaṃ dāva viraïaṃ tumae / HSS_860cd<BR>
jaṃ tuha kajjaṃ taṃ cia kajjaṃ majjha tti jaṃ saā bhaṇasi / HSS_861ab<BR>
o dūi saccavaaṇe ajja si pāraṃ gaā tassa / HSS_861cd<BR>
ṇavalaapaharuttatthāĕ taṃ kaaṃ haliavahuāe / HSS_862ab<BR>
jaṃ ajja vi juvaïjaṇo ghareghare sikkhiuṃ mahaï / HSS_862cd<BR>
dhaṇṇo si re haliddaa haliasuāpīṇathaṇabharucchaṃge / HSS_863ab<BR>
pecchaṃtassa vi païṇo jaha tuha kusumāi ṇivaḍaṃti / HSS_863cd<BR>
saccaṃ cia kaṭṭhamao suraṇāho jeṇa haliadhūāe / HSS_864ab<BR>
hatthehi kamaladalakomalehi cikko ṇa pallavio / HSS_864cd<BR>
emea akaapuṇṇā appattamaṇorahā vivajjissaṃ / HSS_865ab<BR>
jaṇavāo vi ṇa jāo teṇa samaṃ haliutteṇa / HSS_865cd<BR>
lajjāpajjattapasāhaṇāi paratattiṇippivāsāiṃ / HSS_866ab<BR>
aviṇaadiṃmohāiṃ dhaṇṇāṇa ghare kalattāiṃ / HSS_866cd<BR>
hasiam aviāramuddhaṃ bhamiaṃ virahiavilāsasacchāaṃ / HSS_867ab<BR>
bhaṇiaṃ sahāvasaralaṃ dhaṇṇāṇa ghare kalattāṇaṃ / HSS_867cd<BR>
païṇā vaṇṇijjaṃte akkhāṇaasuṃdarīĕ rūvammi / HSS_868ab<BR>
īsāmaccharagaruaṃ ghariṇī huṃkāraaṃ dei / HSS_868cd<BR>
vāhijjaṃti ṇa kassa vi rottūṇaṃ ṇea pāaḍijjaṃti / HSS_869ab<BR>
māṇaviārā kulapāliāĕ hiae vilāveṃti / HSS_869cd<BR>
ahiaṃ suṇṇāi ṇiraṃjaṇāi vaïrikkaruṇṇapusiāi / HSS_870ab<BR>
virahukkaṃṭhaṃ kulapāliāi sāhaṃti acchīiṃ / HSS_870cd<BR>
kulapāliāĕ pecchaha jovvaṇalāaṇṇavibbhamavilāsā / HSS_871ab<BR>
pavasaṃti vva pavasie eṃti vva pie gharaṃ eṃte / HSS_871cd<BR>
païpurao ccia rabhaseṇa cuṃbio devaro aḍaaṇāe / HSS_872ab<BR>
maha vaaṇaṃ maïrāgaṃdhiaṃ ti hāā tuhaṃ bhaṇaï / HSS_872cd<BR>
taha aḍaaṇāĕ ruṇṇaṃ païmaraṇe bāharuddhakaṃṭhīe / HSS_873ab<BR>
aṇumaraṇasaṃkiṇo jaha jārassa vi saṃkiaṃ hiaaṃ / HSS_873cd<BR>
vāṇīrakuḍuṃguḍḍīṇasaüṇikolāhalaṃ suṇaṃtīe / HSS_874ab<BR>
gharakammavāvuḍāe vahūĕ sīaṃti aṃgāiṃ / HSS_874cd<BR>
ṇollei aṇollamaṇā attā maṃ gharabharammi saalammi / HSS_875ab<BR>
khaṇamettaṃ jaha saṃjhāĕ ṇavara ṇa va hoi vīsāmo / HSS_875cd<BR>
ṭhāṇeṭhāṇe valiā valaṇevalaṇe saveḍasakuḍuṃgā / HSS_876ab<BR>
ṇa gao si amha gāmaṃ diara ṇa diṭṭhā tue muralā / HSS_876cd<BR>
mahuehi kiṃ va vālaa harasi ṇiaṃbāhi jaï vi me siaaṃ / HSS_877ab<BR>
sāhāmi kassa raṇṇe dūre gāmo ahaṃ ekkā / HSS_877cd<BR>
kālakkharadūsikkhia dhammia re ṇiṃbakīḍaasariccha / HSS_878ab<BR>
doṇṇa vi ṇiraaṇivāso samaaṃ jaï hoi tahi hodu / HSS_878cd<BR>
paṃthaa ṇa ettha saṃtharam atthi maṇaṃ pattharatthale gāme / HSS_879ab<BR>
uṇṇaapaahare pekkhiūṇa jaï vasasi tā vasasu / HSS_879cd<BR>
vihalakkhaṇaṃ tumaṃ sahi daṭṭhūṇa kuḍeṇa taralataradiṭṭhiṃ / HSS_880ab<BR>
vārapphaṃsaṇiheṇa a appā garuo tti pāḍiavihiṇṇo / HSS_880cd<BR>
aïviulaṃ jalakuṃbhaṃ ghettūṇa samāgaa mhi sahi turiaṃ / HSS_881ab<BR>
samaseasalilaṇīsāsaṇīsahā vīsamāmi khaṇaṃ / HSS_881cd<BR>
aṇumaraṇe hasaï jaṇo rottuṃ vi ṇa labbhaï jahecchaṃ / HSS_882ab<BR>
tā ettha kiṃ karissaṃ coriaramaṇe vivajjaṃte / HSS_882cd<BR>
mā putti vaṃkabhaṇiaṃ jaṃpasu purao tumaṃ chaüllāṇaṃ / HSS_883ab<BR>
hiaeṇa jaṃ ca bhaṇiaṃ taṃ pi haāsā viāṇaṃti / HSS_883cd<BR>
vaṃkabhaṇiāi katto katto addhacchipecchiavvāi / HSS_884ab<BR>
ūsasiuṃ pi ṇa tīraï chaüllaparivārie gāme / HSS_884cd<BR>
tattha vi hoṃti sahīo puttali mā ruvasu jattha diṇṇā si / HSS_885ab<BR>
tattha vi ṇiuṃjalīlā tattha vi girivāhiṇī golā / HSS_885cd<BR>
kassa va ṇa hoi roso daṭṭhūṇa piāĕ savvaṇaṃ aharaṃ / HSS_886ab<BR>
sabhamarakamalagghāiri vāriavāme sahasu eṇhiṃ / HSS_886cd<BR>
chappattiā vi khajjaï ṇippatte putti ettha ko doso / HSS_887ab<BR>
ṇiapurise vi ramijjaï parapurisavivajjie gāme / HSS_887cd<BR>
amuṇiaparapurisasuho jaṃpaü jaṃ kiṃ pi aṇṇao loo / HSS_888ab<BR>
ṇiapurisehi vi amhe parapuriso tti ccia ramāmo / HSS_888cd<BR>
māe gharovaaraṇaṃ ajja khu ṇa tthi tti sāhiaṃ tumae / HSS_889ab<BR>
tā bhaṇa kiṃ karaṇijjaṃ emea ṇa vāsaro ṭhāi / HSS_889cd<BR>
sacchaṃdaramaṇadaṃsaṇasaṃvaḍḍhiagaruavammahavilāsaṃ / HSS_890ab<BR>
suviaḍḍhavesavilaāramiaṃ ko vaṇṇiuṃ taraï / HSS_890cd<BR>
sāmaṇṇasuṃdarīṇaṃ vibbhamam āvahaï aviṇao ccea / HSS_891ab<BR>
dhūmo vi hu pajjaliāṇaṃ mahuro hoi surabhidārūṇaṃ / HSS_891cd<BR>
avvo kālassa gaī so vi juā sarasakavvadullalio / HSS_892ab<BR>
paḍhaï parāsarasaddaṃ amhe vi ṇiaṃ païṃ gamimo / HSS_892cd<BR>
paṇamaha māṇassa halā calaṇe kiṃ devaehi aṇṇehiṃ / HSS_893ab<BR>
jassa pasāeṇa pio gholaï pāaṃtapāsesu / HSS_893cd<BR>
aṇuṇaapasaraṃ pāapaḍanūsavaṃ rabhasacuṃbaṇasuhelliṃ / HSS_894ab<BR>
eāi a aṇṇāi a avaso vva kao phalaï māṇo / HSS_894cd<BR>
jaï puttali bahuehiṃ aṇuṇaasokkhehi atthi de kajjaṃ / HSS_895ab<BR>
tāva rua geṇha māṇaṃ khaṇamettaṃ tammi suhaammi / HSS_895cd<BR>
āṇā aṇālavaṃtīĕ kīrae dīsae parāhutto / HSS_896ab<BR>
ṇiṃtammi ṇīsisijjaï putti apuvvokkhu de māṇo / HSS_896cd<BR>
jaṃjaṃ bhaṇaha sahīo āma karissāma savvahā taṃtaṃ / HSS_897ab<BR>
jaï taraha ruṃbhiuṃ maha dhīraṃ samuhāgae tammi / HSS_897cd<BR>
alliaï diṭṭhiṇibbhacchio vi vihuo vi laggae siae / HSS_898ab<BR>
pahao vi cuṃbaï balā alajjae kaha ṇu kuppissaṃ / HSS_898cd<BR>
himajoacuṇṇahatthāŏ jassa dappaṃ kuṇaṃti rāīo / HSS_899ab<BR>
kaha tassa piassa mae tīraï māṇo halā kāuṃ / HSS_899cd<BR>
kiṃ bhaṇaha maṃ sahīo karehi māṇaṃ ti kiṃ tha māṇeṇa / HSS_900ab<BR>
sabbhāvavāhire tammi majjha māṇeṇa vi ṇa kajjaṃ / HSS_900cd<BR>
jaïā pio ṇa dīsaï bhaṇaha halā kassa kīrae māṇo / HSS_901ab<BR>
aha diṭṭhammi vi māṇo tā tassa piattaṇaṃ katto / HSS_901cd<BR>
jāṇimi kaāvarāhaṃ jāṇimi aliāi bhaṇaï saalāi / HSS_902ab<BR>
aṇuṇeṃte uṇa jāṇe kaāvarāhaṃ va appāṇaṃ / HSS_902cd<BR>
avarāhasahassāiṃ bharimo hiaeṇa tammi addiṭṭhe / HSS_903ab<BR>
diṭṭhammi uṇa piasahī ekkaṃ pi hu ṇaṃ ṇa saṃbharimo / HSS_903cd<BR>
bhaṇabhaṇa jaṃjaṃ paḍihāi tujjha taṃtaṃ sahāmimo amhe / HSS_904ab<BR>
asahattaṇaṃ ca jīaṃ ca vallabhe doi ṇa ghaḍaṃti / HSS_904cd<BR>
eaṃ cia maha ṇāmaṃ bhaṇabhaṇa de suhaa kiṃ vilakkho si / HSS_905ab<BR>
paḍihāi jaṃ ṇa tujjha vi mamaṃ pi kiṃ deṇa ṇāmeṇa / HSS_905cd<BR>
suhaa muhuttaṃ suppaü jaṃ te paḍihāi taṃ pi bhaṇṇihisi / HSS_906ab<BR>
ajja ṇa pecchaṃti tuhaṃ ṇiddāgaruāi acchīi / HSS_906cd<BR>
mā velavesu bahuaṃ puttaa aliehi gottehiṃ / HSS_907ab<BR>
esā vi jāṇaï ccia parihāsummissabhaṇiāiṃ / HSS_907cd<BR>
aï caṃḍi kiṃ ṇa pecchasi jaï so vāharaï aṇṇagotteṇa / HSS_908ab<BR>
aha de icchaï maccharapaṇacciacchaṃ muhaṃ daṭṭhuṃ / HSS_908cd<BR>
veārijjasi muddhe gottakkhaliehi mā khu tuṃ ruvasu / HSS_909ab<BR>
kiṃ va ṇa pecchaï aṇṇaha eddahamettehi acchīhiṃ / HSS_909cd<BR>
sottuṃ suhaṃ ṇa labbhaï avvo pemmassa vaṃkavisamassa / HSS_910ab<BR>
dugghaḍiamaṃcaassa va khaṇekhaṇe pāapaḍaṇeṇa / HSS_910cd<BR>
ekkasaaṇammi sumuhī vimuhī garueṇa māṇabaṃdheṇa / HSS_911ab<BR>
siviṇakalahammi hoṃtī parammuhī sammuhī jāā / HSS_911cd<BR>
vaḍḍhaü tā tuha gavvo bhaṇṇasi re jaï vihaṃḍaṇaṃ vaaṇaṃ / HSS_912ab<BR>
saccaṃ ṇa ei ṇiddā tue viṇā dehi oāsaṃ / HSS_912cd<BR>
kaaviccheo sahibhaṃgibhaṇiasabbhāviāvarāhāe / HSS_913ab<BR>
jhaḍi āpallavaï puṇo ṇaaṇakavolesu kovatarū / HSS_913cd<BR>
ummūlaṃti va hiaaṃ aṇuṇijjaṃtīŏ māṇavaṃtīo / HSS_914ab<BR>
saṃbhariamaṇṇuṇibbharabāhabharoruṃbhiamuhīo / HSS_914cd<BR>
ṇa vi taha takkhaṇasuamaṇṇudukkhaviaṇāŏ vi ruvaṃti / HSS_915ab<BR>
jaha diṭṭhammi piaame aṇuṇijjaṃtīŏ taruṇīŏ / HSS_915cd<BR>
hiae rosukkhittaṃ pāapahāraṃ sireṇa patthaṃto / HSS_916ab<BR>
ṇa hao daïo māṇaṃsiṇīĕ thoraṃsuaṃ ruṇṇaṃ / HSS_916cd<BR>
piaamaviiṇṇacasaaṃ acakkhiaṃ piasahīĕ deṃtīe / HSS_917ab<BR>
abhaṇaṃtīĕ vi māṇaṃsiṇīĕ kahio ccia viroho / HSS_917cd<BR>
vaccihii sa gharaṃ se lahihii oāsam ehii saāsaṃ / HSS_918ab<BR>
bhaṇihii jaṃ bhaṇiavvaṃ paccuttaṃ kiṃṇu pāvihii / HSS_918cd<BR>
taṇuāiā varāī diahediahe miaṃkaleha vva / HSS_919ab<BR>
bahalapaoseṇa tue ṇisaṃsa aṃdhāriamuheṇa / HSS_919cd<BR>
dāvaṃteṇa tuha muhaṃ bhumaābhaṃgammi hoṃtaṇavasohaṃ / HSS_920ab<BR>
akaeṇa uvakaaṃ ajja maṇṇuṇā majjha pasiacchi / HSS_920cd<BR>
bhiuḍī ṇa kaā kaḍuaṃ ṇā 'laviaṃ aharaaṃ ṇa pajjuṭṭhaṃ / HSS_921ab<BR>
uvaūhiā ṇa ruṇṇā eeṇa vi jāṇimo māṇaṃ / HSS_921cd<BR>
kiṃ pi ṇa jaṃpasi kāmaṃ bhaṇiaṃ ca karesi taṃ tahā turiaṃ / HSS_922ab<BR>
hiaaṃ rosuvveaṃ ti tujjha viṇao ccia kahei / HSS_922cd<BR>
paripucchiā ṇa jaṃpasi cuṃbijjaṃtī balā muhaṃ harasi / HSS_923ab<BR>
parihāsamāṇavimuhe pasiacchi maṇaṃ mha dūmesi / HSS_923cd<BR>
aï pīṇatthaṇaütthaṃbhiāṇaṇe suaṇu suṇasu maha vaaṇaṃ / HSS_924ab<BR>
athirammi jujjaï ṇa jovvaṇammi māṇo pie kāduṃ / HSS_924cd<BR>
taralacchi caṃdavaaṇe thoratthaṇi kariaroru taṇumajjhe / HSS_925ab<BR>
dīhā ṇa samappaï sisirajāmiṇī kaha ṇu de māṇo / HSS_925cd<BR>
suhaā vi suṃḍarī vi hu taruṇī vi hu māṇiṇi tti ā putti / HSS_926ab<BR>
caṃdaṇalaṭṭhi vva huaṃgadūmiā kiṃ ḍu dūmesi / HSS_926cd<BR>
paḍivakkhassa vi purao samuhaṃ bhaṇiā si teṇa pasia tti / HSS_927ab<BR>
avalaṃbiassa māṇiṇi māṇassa a kiṃ phalaṃ aṇṇaṃ / HSS_927cd<BR>
kaḍḍhesi caliavalae hatthe muṃcesi ahamuhī bāhaṃ / HSS_928ab<BR>
paḍiruṃbhasi ṇīsāse bahuaṃ te māṇaviṇṇāṇaṃ / HSS_928cd<BR>
kajjaṃ viṇā vi kaamāṇaḍaṃbarā pulaabhiṇṇasavvaṃgī / HSS_929ab<BR>
ujjallāliṃgaṇasokkhalālasā putti muṇiā si / HSS_929cd<BR>
haṃho kiṃ va ṇa diṭṭhaṃ halā mae jīviaṃ dharaṃtīe / HSS_930ab<BR>
so maṃ aṇuṇei pio ahaṃ pi aṇuṇijjimi haāsā / HSS_930cd<BR>
tā sokkhaṃ tāva raī tā raṇaraṇaassa ṇa tthi oāso / HSS_931ab<BR>
jā dukkhekkaṇihāṇe ṇa hoi bahuvallahe pemmaṃ / HSS_931cd<BR>
māṇahariehi gaṃtuṃ ṇa tīrae so ṇaei avarāhī / HSS_932ab<BR>
ko vi apatthiamuṇio ṇejjaṃ maṃtaṃ va āṇejja / HSS_932cd<BR>
uvvahaï daïagahiā haroṭṭhajhijjaṃtakovagaarāaṃ / HSS_933ab<BR>
pāṇosaraṃtamaïraṃ va phalihacasaaṃ muhaṃ bālā / HSS_933cd<BR>
gāḍhāliṃgaṇarabhasujjaammi daïe lahuṃ samosaraï / HSS_934ab<BR>
māṇaṃsiṇīĕ māṇo phellaṇabhīo vva hiaāhi / HSS_934cd<BR>
tuṃgo thiro visālo jo sahi me māṇapavvao raïo / HSS_935ab<BR>
so daïadiṭṭhivajjāsaṇīĕ ghāe viṇa pahuṃto / HSS_935cd<BR>
sahi viraïūṇa māṇassa majjha dhīrattaṇeṇa oāsaṃ / HSS_936ab<BR>
piaamadaṃsaṇavihalakkhaṇammi sahase 'tti teṇa osariaṃ / HSS_936cd<BR>
ṇahapaapasāhiaṃgo ṇiddāghummaṃtaloaṇo ṇa tahā / HSS_937ab<BR>
jaha ṇivvaṇāharo sāmalaṃga dūmesi maha hiaaṃ / HSS_937cd<BR>
paccakkhamaṃtukāraa jaï cuṃbasi me ime haakavole / HSS_938ab<BR>
tā majjha piasahīe visesao kīsa taṇhāo / HSS_938cd<BR>
taïā maha gaṃḍatthalaṇimiaṃ diṭṭhiṃ ṇa ṇesi aṇṇatto / HSS_939ab<BR>
eṇhiṃ sa ccea ahaṃ te a kavolā ṇa sā diṭṭhī / HSS_939cd<BR>
tāṇa guṇaggahaṇāṇaṃ tāṇ' ukkaṃṭhāṇa tassa pemmassa / HSS_940ab<BR>
tāṇa bhaṇiāṇa suṃdara īrisaaṃ jāam avasāṇaṃ / HSS_940cd<BR>
aliakuviaṃ pi kaamaṃtuaṃ va maṃ jesu suhaa aṇuṇeṃto / HSS_941ab<BR>
tāṇa diahāṇa haraṇe ruāmi ṇa uṇo ahaṃ kuviā / HSS_941cd<BR>
āma tuha ṇā 'varāho piaama me loaṇāṇa iha doso / HSS_942ab<BR>
māṇāsahammi caḍulehi vāsio jehi hiaammi / HSS_942cd<BR>
ko suhaa tujjha doso haahiaaṃ ṇiṭṭhuraṃ majjha / HSS_943ab<BR>
pecchasi aṇimisaṇaaṇo jaṃpasi viṇaaṃ ṇa jaṃpase piṭṭhaṃ / HSS_943cd<BR>
vacca maha ccia ekkāĕ hoṃtu ṇīsāsaroiavvāi / HSS_944ab<BR>
mā tujjha vi tīĕ viṇā dakkhiṇṇahaassa jāṇīaṃtu / HSS_944cd<BR>
aṇuvattaṃto amhārisaṃ jaṇaṃ āhijāīe / HSS_945ab<BR>
ciṃtesi uṇo hiae aṇāhijāī suhaṃ jaaï / HSS_945cd<BR>
huṃ ṇillajja samosara taṃ cia aṇuṇesu jīĕ de eaṃ / HSS_946ab<BR>
pāaṃgụṭṭhālattaaraseṇa tilaaṃ viṇimmaviaṃ / HSS_946cd<BR>
sā vasaï tujjha hiae sa ccia acchīsu sā a siviṇesu / HSS_947ab<BR>
amhārisāṇa suṃdara oāso kattha pāvāṇa / HSS_947cd<BR>
taṇhā me tujjha piattaṇassa kaha taṃ ti ṇo hi jāṇāmo / HSS_948ab<BR>
de suhaa tumaṃ cia sikkhavesu jaha de piā homi / HSS_948cd<BR>
maliṇavasaṇāṇa kiavaṇiāṇaṃ āpaṃḍugaṃḍapālīṇaṃ / HSS_949ab<BR>
pupphavaïāṇa kāmo aṃgesu kaāuho vasaï / HSS_949cd<BR>
pupphavaïa mhi bālaa mā civasu adīharāuso hosi / HSS_950ab<BR>
ajjaṃ cea marijjaü maacchi kiṃ kālaharaṇeṇa / HSS_950cd<BR>
vāṇiaa hatthidaṃtā katto amhāṇa vagghakattīo / HSS_951ab<BR>
jāva luliālaamuhī gharammi parisakkae soṇhā / HSS_951cd<BR>
gaṇhaṃti piaamāṇa vaaṇāhi haṃsīŏ visalaaddhāi / HSS_952ab<BR>
hiaāi va kusumāuhabāṇakaāṇearaṃdhāi / HSS_952cd<BR>
haṃsāṇa sarehi sirī sārijjaï aha sarāṇa haṃsehi / HSS_953ab<BR>
aṇṇoṇṇaṃ cia ee appāṇaṃ ṇavara garuaṃti / HSS_953cd<BR>
aṇudiahakaābhoā jahajaha thaṇaā viṇiṃti kumarīe / HSS_954ab<BR>
tahataha laddhoāso vva vammaho hiaam āvisaï / HSS_954cd<BR>
kesā paṃḍurachāā asaīsaṃgeṇa camma jajjariaṃ / HSS_955ab<BR>
cittaṃ tuha sohaggaṃ godā dūittaṇaṃ kuṇaï / HSS_955cd<BR>
ṇiṇṇiddaṃ dobballaṃ ciṃtā alasattaṇaṃ saṇīsasiaṃ / HSS_956ab<BR>
maha maṃdabhāiṇīe kae sahi tumaṃ vi ahaha paribhavaï / HSS_956cd<BR>
ṇiadaïadaṃsaṇūsua paṃthia aṇṇeṇa vaccasu paheṇa / HSS_957ab<BR>
gharavaïdhūā dullaṃ ghavāurā ṭhāi haagāme / HSS_957cd<BR>
āsāiaṃ aṇṇāeṇa jettiaṃ tā tui ṇa bahuā dhiī / HSS_958ab<BR>
uvaramasu vusaha eṇhiṃ rakkhijjaï gehavaïkhettaṃ / HSS_958cd<BR>
ucciṇasu paḍiakusumaṃ mā dhuṇa sehāliaṃ haliasuṇhe / HSS_959ab<BR>
esa avasāṇaviraso sasureṇa suo valaasaddo / HSS_959cd<BR>
pavisaṃtī gharadāraṃ vivaliavaaṇā viloiūṇa pahaṃ / HSS_960ab<BR>
khaṃdhe mottūṇa ghaḍaṃ hāhā ṇaṭṭho tti ruasi sahi kiṃ ti / HSS_960cd<BR>
mā paṃtha ruṃdhasu paham abehi bālaa asesiahirīa / HSS_961ab<BR>
amhe aṇirikkāo suṇṇaṃ gharaaṃ va akkamasi / HSS_961cd<BR>
suvvaï samāgamissaï tujjha pio ajja paharametteṇa / HSS_962ab<BR>
emea kiṃ pi ciṭṭhasi tā sahi sajjesu karaṇijjaṃ / HSS_962cd<BR>
khaṇapāhuṇiā dearajāyā e suhaya kiṃ te de haṇidā / HSS_963ab<BR>
ruaï gharopaṃtaphaliṇigharammi aṇuṇijjaü varāī / HSS_963cd<BR>
pupphabharoṇamiabhūmigaasāhatarūṇa viṇṇavaṇaṃ / HSS_964ab<BR>
golāaḍaviaḍakuḍuṃgamahua... / HSS_964cd<BR>
gṛhiṇipraveśitajāre gṛhe gṛhe (gṛhiṇī) sthāpitā / HSS_965ab<BR>
militāvadati(asatī?)jārau paścād gṛhiṇī gṛhasthaś ca / HSS_965cd<BR>
ekkatto ruaï piā aṇṇatto samaratūraṇigghoso / HSS_966ab<BR>
pemmeṇa raṇaraseṇa a bhaḍassa ḍolāiaṃ hiaaṃ / HSS_966cd<BR>
kelīgottakkhalaṇe vikuppae keavaṃ aāṇaṃtī / HSS_967ab<BR>
duṭṭha uasu parihāsaṃ jāā saccaṃ cia paruṇṇā / HSS_967cd<BR>
de ā pasia ṇiattasu muhasasijoṇhāviluttatamaṇivahe / HSS_968ab<BR>
ahisāriāṇa vigghaṃ karesi aṇṇāṇa vi haāse / HSS_968cd<BR>
aṇṇaṃ lahuattaṇaaṃ aṇṇa ccia kāi vattaṇacchāā / HSS_969ab<BR>
sāmā sāmaṇṇapaāvaïṇo reha ccia ṇa hoi / HSS_969cd<BR>
alasasiromaṇi dhuttāṇa aggimo putti dhaṇasamiddhimao / HSS_970ab<BR>
ia bhaṇieṇa ṇaaṃgī papphullaviloaṇā jāā / HSS_970cd<BR>
ullollakaraaraaṇakkhaehi tuha loaṇesu maha diṇṇaṃ / HSS_971ab<BR>
rattaṃsuaṃ pasāo koveṇa puṇo ime ṇa akkamiā / HSS_971cd<BR>
e ehi dāva suṃdari kaṇṇaṃ dāūṇa suṇasu vaaṇijjaṃ / HSS_972ab<BR>
tujjha muheṇa kisoari caṃdo uamijjaï jaṇeṇa / HSS_972cd<BR>
eddahamettatthaṇiā eddahamettehi acchivattehiṃ / HSS_973ab<BR>
eddahamettāvatthā eddahamettehi diahehiṃ / HSS_973cd<BR>
karajuagahiajasoāthaṇamuhaviṇivesiāharapuḍassa / HSS_974ab<BR>
saṃbhariapaṃcajaṇṇassa ṇamaha kaṇhassa romaṃcaṃ / HSS_974cd<BR>
kā visamā devvagaī kiṃ dullabbhaṃ jaṇo guṇaggāhī / HSS_975ab<BR>
kiṃ sokkhaṃ sukalattaṃ kiṃ dukkhaṃ jaṃ khalo loo / HSS_975cd<BR>
kivaṇāṇa dhaṇaṃ ṇāāṇa phaṇamaṇī kesarāi sīhāṇaṃ / HSS_976ab<BR>
kulavāliāṇa a thaṇā katto jhiyyaṃti amuāṇaṃ / HSS_976cd<BR>
kesesu valāmoḍia teṇa samarammi jaassirī gahiā / HSS_977ab<BR>
jaha kaṃdarāhi vihurā tassa daḍhaṃ kaṃṭhaammi saṃṭhaviā / HSS_977cd<BR>
khalavavahārā dīsaṃti dāruṇā jaha vi taha vi dhīrāṇaṃ / HSS_978ab<BR>
hiaavaassavahumaā ṇa hu vavasāā vimujjhaṃti / HSS_978cd<BR>
jaṃ parihariuṃ tīraï maṇaṃ pi ṇa suṃdaraattaṇaguṇeṇa / HSS_979ab<BR>
aha ṇavaram assa doso paḍivacchehiṃ pi paḍivaṇṇo / HSS_979cd<BR>
jassa raṇaṃteurae kare kuṇaṃtassa maṃḍalaggalaaṃ / HSS_980ab<BR>
rasasammuhī vi sahasā parammuhī hoi riuseṇā / HSS_980cd<BR>
jassea vaṇo tassea veaṇā bhaṇaï taṃ jaṇo aliaṃ / HSS_981ab<BR>
daṃtakkhaaṃ kavole vahūĕ viaṇā savattīṇaṃ / HSS_981cd<BR>
jahā gahiro jahā raaṇaṇibbharo jaha a ṇimmalacchāo / HSS_982ab<BR>
taha kiṃ vihiṇā eso sabāṇio jalaṇihī ṇa kio / HSS_982cd<BR>
jā ṭheraṃ va hasaṃtī kaïvaaṇaṃvuruhavaddhaviṇivesā / HSS_983ab<BR>
dāvei bhuaṇamaṃḍalam aṇṇaṃ via (cia?) jaaï sā vāṇī / HSS_983cd<BR>
joṇhāi mahuraseṇa a viiṇṇatāruṇṇaücchuamaṇā sā / HSS_984ab<BR>
vuḍḍhā vi ṇavoḍha vva paravahū aha haraï tuha hiaaṃ / HSS_984cd<BR>
ṭuṃṭuṇṇaṃto marihisi kaṃṭaakaliāi keaïvaṇāiṃ / HSS_985ab<BR>
mālaïkusumasaricchaṃ bhamara bhamaṃto ṇa pāvihisi / HSS_985cd<BR>
ṇavapuṇṇimāmiaṃkassa suhaa ko taṃ si bhaṇasu maha saccaṃ / HSS_986ab<BR>
kā sohaggasamaggā paosaraaṇi vva tuha ajja / HSS_986cd<BR>
ṇihuaramaṇammi loaṇapahammi paḍie guruaṇamajjhammi / HSS_987ab<BR>
saalaparihārahiaā vaṇagamaṇaṃ cea mahaï vahū / HSS_987cd<BR>
taṃ tāṇa sirisahoararaaṇāharaṇammi hiaam ekkarasaṃ / HSS_988ab<BR>
viṃvāhare piāṇaṃ ṇivesiaṃ kusumavāṇeṇa / HSS_988cd<BR>
tālā jāaṃti guṇā jālā de sahiaehi gheppaṃti / HSS_989ab<BR>
raïkiraṇāṇugahiāi hoṃti kamalāi a kamalāiṃ / HSS_989cd<BR>
tuha vallahassa gosammi āsi aharo milāṇakamaladalo / HSS_990ab<BR>
ia ṇavavahuā soūṇa kuṇaï vaaṇaṃ mahīsamuhaṃ / HSS_990cd<BR>
maha desu rasaṃ dhamme tamavasam āsaṃ gamāgamā hara ṇe / HSS_991ab<BR>
haravahu saraṇaṃ taṃ cittamoham avasaraü me sahasā / HSS_991cd<BR>
rāīsu caṃdadhavalāsu laliam āphāliūṇa jo cāvaṃ / HSS_992ab<BR>
ekkacchattaṃ ccia kuṇaï bhuaṇarajjaṃ viaṃbhaṃto / HSS_992cd<BR>
lahiūṇa tujjha vāhupphaṃsaṃ jīe sa ko vi ullāso / HSS_993ab<BR>
jaalacchī tuha virahe ṇa hu 'jjalā duvvalāṇaṃ sā / HSS_993cd<BR>
vārijjaṃto vi uṇo saṃdāvakaatthieṇa hiaeṇa / HSS_994ab<BR>
thaṇaharavaassaeṇaṃ visuddhajāī ṇa calaï se hāro / HSS_994cd<BR>
saalakaraṇaparavīsāmasiriviaraṇaṃ ṇa sarasakavvassa / HSS_995ab<BR>
dīsaï aha va ṇisammaï sarisaṃ aṃsaṃsametteṇa / HSS_995cd<BR>
sahi ṇavaṇihuvaṇasamarammi aṃkavālīsahīĕ ṇiviḍāe / HSS_996ab<BR>
hāro ṇivārao ccia ucchīraṃto tadā kahaṃ ramiaṃ / HSS_996cd<BR>
so ṇa tthi ettha gāmo jo eaṃ mahamahaṃtalāaṇṇaṃ / HSS_997ab<BR>
taruṇāṇaṃ hiaaluḍiṃ parisakkaṃtiṃ ṇivārei / HSS_997cd<BR>
so suddhasāmalaṃgo dhammillo kalialaliaṇiadeho / HSS_998ab<BR>
tīe khaṃdhāhi valaṃ gahia saro suraasaṃgare jaaï / HSS_998cd<BR>
homi vahatthiareho ṇiraṃkuso aha vivearahio vi / HSS_999ab<BR>
siviṇe vi tumammi puṇo pattihi bhattiṃ ṇa sumarāmi / HSS_999cd<BR>
sajjei surahimāso ṇa āpaṇei juaïjaṇalakkhasahe / HSS_1000ab<BR>
ahiṇaasahaāramuhe ṇaapallavapattaṇe aṇaṃgasare / HSS_1000cd<BR>
<BR>
<BR>
<BR>
<BR>
</body></html>
