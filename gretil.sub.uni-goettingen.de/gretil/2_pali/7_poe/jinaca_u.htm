<HTML><HEAD><META HTTP-EQUIV=CONTENT-TYPE CONTENT="TEXT/HTML; CHARSET=UTF-8">
<title>Jinacarita</title>
<style type="text/css">
  <!--
td {font-family:'Arial Unicode MS', 'Arial Unicode MS Standard', 'Arial';}  -->
 </style></HEAD><BODY><FONT Size=3 Face="Arial Unicode MS, Arial Unicode MS Standard"><BR><BR>

Jinacarita<BR>
<BR>
Input by the Sri Lanka Tripitaka Project<BR>
<BR>
[CPD Classification 4.5.6]<BR>
[SL Vol Jina-c] [\z Jina-c /] [\w I /]    <BR>
[SL Page 001] [\x   1/]      <BR>
<BR>
Jinacaritaya.<BR>
<BR>


<!---------------------------------------------------------><BR>
<HR align=left size=1 width="50%" noshade><BR>
THIS <A HREF="http://www.sub.uni-goettingen.de/ebene_1/fiindolo/gretil.htm" TARGET="_new">GRETIL</A> TEXT FILE IS FOR REFERENCE PURPOSES ONLY!   <BR>
COPYRIGHT AND TERMS OF USAGE AS FOR SOURCE FILE. <BR>
<BR>
Text converted to Unicode (UTF-8).<BR>
(This file is to be used with a UTF-8 font and your browser's VIEW configuration <BR>
set to UTF-8.)
</font>
<P>
<TABLE width="50%">
<tr><td>description:</td><td align=center>multibyte sequence:</td></tr>
<tr><td>long a</td>          <td align=center>  ā   </td></tr>
<tr><td>long A</td>          <td align=center>  Ā   </td></tr>
<tr><td>long i</td>          <td align=center>  ī   </td></tr>
<tr><td>long I</td>          <td align=center>  Ī   </td></tr>
<tr><td>long u</td>          <td align=center>  ū   </td></tr>
<tr><td>long U</td>          <td align=center>  Ū   </td></tr>
<tr><td>vocalic r</td>       <td align=center>  ṛ  </td></tr>
<tr><td>vocalic R</td>       <td align=center>  Ṛ  </td></tr>
<tr><td>long vocalic r</td>  <td align=center>  ṝ  </td></tr>
<tr><td>vocalic l</td>       <td align=center>  ḷ  </td></tr>
<tr><td>long vocalic l</td>  <td align=center>  ḹ  </td></tr>
<tr><td>velar n</td>         <td align=center>  ṅ  </td></tr>
<tr><td>velar N</td>         <td align=center>  Ṅ  </td></tr>
<tr><td>palatal n</td>       <td align=center>  ñ   </td></tr>
<tr><td>palatal N</td>       <td align=center>  Ñ   </td></tr>
<tr><td>retroflex t</td><td align=center>  ṭ  </td></tr>
<tr><td>retroflex T</td><td align=center>  Ṭ  </td></tr>
<tr><td>retroflex d</td><td align=center>  ḍ  </td></tr>
<tr><td>retroflex D</td><td align=center>  Ḍ  </td></tr>
<tr><td>retroflex n</td><td align=center>  ṇ  </td></tr>
<tr><td>retroflex N</td><td align=center>  Ṇ  </td></tr>
<tr><td>palatal s</td>       <td align=center>  ś   </td></tr>
<tr><td>palatal S</td>       <td align=center>  Ś   </td></tr>
<tr><td>retroflex s</td><td align=center>  ṣ  </td></tr>
<tr><td>retroflex S</td><td align=center>  Ṣ  </td></tr>
<tr><td>anusvara</td>        <td align=center>  ṃ  </td></tr>
<tr><td>visarga</td>         <td align=center>  ḥ  </td></tr>
<tr><td>long e</td>          <td align=center>  ē   </td></tr>
<tr><td>long o</td>          <td align=center>  ō   </td></tr>
<tr><td>l underbar</td>      <td align=center>  ḻ  </td></tr>
<tr><td>r underbar</td>      <td align=center>  ṟ  </td></tr>
<tr><td>n underbar</td>      <td align=center>  ṉ  </td></tr>
<tr><td>k underbar</td>      <td align=center>  ḵ  </td></tr>
<tr><td>t underbar</td>      <td align=center>  ṯ  </td></tr>
</TABLE>
<FONT Size=3 Face="Arial Unicode MS, Arial Unicode MS Standard">

Unless indicated otherwise, accents have been dropped in order <BR>
to facilitate word search.<BR>
<BR>
For a comprehensive list of GRETIL encodings and formats see:<BR>
www.sub.uni-goettingen.de/ebene_1/fiindolo/gretil/gretdiac.pdf<BR>
and<BR>
www.sub.uni-goettingen.de/ebene_1/fiindolo/gretil/gretdias.pdf
<BR>
<HR align=left size=1 width="50%" noshade><BR>
<!---------------------------------------------------------><BR>
<BR>
<BR>
<BR>


Namo tassa bhagavato arahato sammāsambuddhassa<BR>
<BR>
1<BR>
Uttamaṃ uttamaṅgena namassitvā mahesino<BR>
Nibbāṇamadhudaṃ pādapaṅkajaṃ sajjanālinaṃ.<BR>
<BR>
2<BR>
Mahāmohatamaṃ loke dhaṃsentaṃ dhammabhākaraṃ<BR>
Pātubhūtaṃ mahātejaṃ dhammarājodayācale.<BR>
<BR>
3<BR>
Jantucittasare jātaṃ pasādakumudaṃ sadā<BR>
Bodhentaṃ saṅghavandaṃ ca silorukiraṇujjalaṃ.<BR>
<BR>
4<BR>
Tahiṃ, tahiṃ suvitthiṇṇaṃ jinassa caritaṃ hitaṃ<BR>
Pavakkhāmi samāsena sadā'nussaraṇatthiko.<BR>
<BR>
5<BR>
Paṇitaṃ taṃ sarantānaṃ dullabhampi sivaṃpadaṃ<BR>
Adullabhaṃ bhave bhogapaṭilābhamhi kā kathā?<BR>
<BR>
6<BR>
Tasmā taṃ bhaññamānaṃ me cittavuttapadakkamaṃ<BR>
Sundaraṃ madhuraṃ suddhaṃ sotusotarasāyanaṃ.<BR>
<BR>
7<BR>
Sotahatthapuṭā sammā gahetvāna nirantaraṃ<BR>
Ajarāmarami'cchantā sādhavo paribhuñjatha.<BR>
---------------------------<BR>
8<BR>
Kappasatasahassassa catunnaṃ cā'pi matthake<BR>
Asaṅkheyyānamā'vāsaṃ sabbadā puññakāminaṃ.<BR>
<BR>
<BR>
[SL Page 002] [\x   2/]     <BR>
<BR>
9<BR>
Nānāratanasampannaṃ nānājanasamākulaṃ<BR>
Vicittāpaṇa saṃkiṇṇaṃ toraṇa gghika bhūsitaṃ.<BR>
<BR>
10<BR>
Yuttaṃ dasahi saddehi devindapurasannibhaṃ<BR>
Puraṃ amarasaṅkhātaṃ ahosī ruciraṃ varaṃ.<BR>
<BR>
11<BR>
Tahiṃ brāhmanvaye jāto sabbalokābhipūjito<BR>
Mahādayo mahāpañño abhirūpo manoramo.<BR>
<BR>
12<BR>
Sumedho nāma nāmena vedasāgarapāragū<BR>
Kumāro'si garūnaṃ so avasāne jinaṃkuro.<BR>
<BR>
13<BR>
Rāsivaḍḍhakamaccena dassitaṃ amitaṃ dhanaṃ<BR>
Anekasatagabbhesu nicitaṃ taṃ udikkhiya.<BR>
<BR>
14<BR>
Dhanasannicayaṃ katvā aho mayhaṃ pitādayo<BR>
Gatā māsakame'kampi nevā'dāya divaṃ iti.<BR>
<BR>
15<BR>
Saṃvegamu'payāto'vacīmantesī'ti guṇākaro<BR>
Dhanasāraṃ ihaṃ gayha gantuṃ yuttanti me pana.<BR>
<BR>
16<BR>
Rahogato nisīditvā sundare nijamandire<BR>
Dehe doso udikkhanto ovadanto'pi attano.<BR>
<BR>
17<BR>
Bhedanaṃ tanunodukkhaṃ dukkho tasso'dayo'pi ca<BR>
Jātidhammo jarādhammo vyādhidhammo ahaṃ iti. <BR>
18<BR>
Evamā'dīhi dehasmiṃ disvā dose anekadhā pure bheriṃ carāpetvā ārocetvāna rājino.<BR>
<BR>
19<BR>
8Bherinādasugandhena yācakālisamāgate<BR>
Dānakiñjakkhaoghena sattāhaṃ pīnayī tato. <BR>
<BR>
20<BR>
Dānaggahimabindūnaṃ nipātenā'pi dhaṃsanaṃ<BR>
Ayātaṃ taṃ viloketvā ratanambujakānanaṃ<BR>
<BR>
21<BR>
Rudato ñātisaṃghassa jalitānalakānanā<BR>
Gajindo viya gehamhā nikkhamitvā manoramā.<BR>
<BR>
<BR>
[SL Page 003] [\x   3/]     <BR>
<BR>
22<BR>
Mahantaṃ so mahāvīro upagañchi himālayaṃ<BR>
Haricandanakappūrāgarugandhehi vāsitaṃ.<BR>
<BR>
23<BR>
Suphallacampakāsokapāṭalītilakehi ca <BR>
Pūgapunnāganāgādipādapehi ca maṇḍitaṃ.<BR>
<BR>
24<BR>
Sīhavyagghataracchehi ibhadīpikapīhi ca<BR>
Turaṅgamādinekehi migehi ca samākulaṃ.<BR>
<BR>
25<BR>
Sāḷikāravihaṃsehi haṃsakoñcasuvehi ca <BR>
Kapotakaravīkādisakuntehi ca kūjitaṃ.<BR>
<BR>
26<BR>
Yakkharakkhasagandhabbadevadānavakehi ca<BR>
Siddhavijjādharādīhi bhūtehi ca nisevitaṃ.<BR>
<BR>
27<BR>
Manosīlindanīlorucārupabbatapantihi<BR>
Sajjhuhemādinekehi bhūdharehi ca bhāsuraṃ.<BR>
<BR>
28<BR>
Suvaṇṇamaṇisopānanekatitthasarehi ca<BR>
Sobhitaṃ tattha kīḷantanekadevaṅganāhi ca.<BR>
<BR>
29<BR>
Sītasīkarasañchannanijjharānaṃ satehi ca<BR>
Kiṇṇaroragaraṅgehi rammehi virājitaṃ.<BR>
<BR>
30<BR>
Sikhaṇḍisaṇḍanaccehi latānaṃ maṇḍapehi ca<BR>
Setavālukasañchannamālakehi ca maṇḍitaṃ.<BR>
<BR>
31<BR>
Suvaṇṇamaṇimuttādi anekaratanākaraṃ<BR>
Icchantānaṃ janālīnaṃ puññakiñjakkhamā'layaṃ.<BR>
<BR>
32<BR>
Tama'jjhogayha so dhīro sahassakkhena māpite<BR>
Disvā isiparikkhāre paṇṇasālavare tahiṃ.<BR>
<BR>
33<BR>
Isivesaṃ gahetvāna viharanto samāhito<BR>
Sattāha'bbhantare pañca abhiñña'ṭṭhavidhā'pi ca.<BR>
<BR>
34<BR>
Uppādetvā samāpattisukhene'ca tapodhano <BR>
Nabhasā divase'kasmiṃ gacchanto janataṃ isi.<BR>
<BR>
<BR>
[SL Page 004] [\x   4/]     <BR>
<BR>
35<BR>
Sodhentama'ñjasaṃ disvā otaritvā nabhā tahiṃ<BR>
Iti taṃ janataṃ pucchi kasmā sodhetha añjasaṃ.<BR>
<BR>
36<BR>
Sumedha tvaṃ najānāsi dīpaṅkaratathāgato<BR>
Sambodhimu'ttamaṃ patvā dhammacakkama'nuttaraṃ.<BR>
<BR>
37<BR>
Pavattetvāna lokassa karonto dhammasaṅgahaṃ<BR>
Rammaṃ rammapuraṃ patvā vasatī'ha sudassane.<BR>
<BR>
38<BR>
Bhikkhusatasahassehi catūhi vimalehi taṃ<BR>
Nimantayimha dānena mayaṃ lokekanāyaka.<BR>
<BR>
39<BR>
Tassa āgamanatthāya maggaṃ sodhema cakkhuma<BR>
Iti sotassa so tassa sukhaṃ dento jano'braviṃ.<BR>
<BR>
40<BR>
Buddho'ti vacanaṃ sutvā pītiyo'daggamānaso<BR>
Sakabhāvena saṇṭhātuṃ nevasakkhi guṇākaro.<BR>
<BR>
41<BR>
Tenā'raddhañjasā dhīro yācitvāna padesakaṃ<BR>
Labhitvā visamaṃ ṭhānaṃ samaṃ kātuṃ samārabhi.<BR>
<BR>
42<BR>
Nā'laṅkateyeva tahiṃ padese<BR>
Lokekanātho sanarāmarehi<BR>
Sampūjito lokahito mahesi<BR>
Vasīhi saddhiṃ paṭipajji maggaṃ.<BR>
<BR>
43<BR>
Chabbaṇṇaraṃsijālehi pajjalantaṃ tathāgataṃ<BR>
Āgacchantaṃ tahi disvā modamāno vicintayi.<BR>
<BR>
44<BR>
Yannūni'massa dhīrassa setuṃ katvāna kaddame<BR>
Sakattānaṃ nipajjyeṃ sasaṅghassa mahesino.<BR>
<BR>
45<BR>
Dīgharattāma'laṃ taṃ me hitāya ca sukhāya ca<BR>
Icce'vaṃ cintayitvāna nipanno'so jinaṅkuro.<BR>
<BR>
46<BR>
Pabodhetvāna disvāna cārulocanapaṅkaje<BR>
Puna'pe'vaṃ vicintesi nipanno dhitimā tahiṃ.<BR>
<BR>
<BR>
[SL Page 005] [\x   5/]     <BR>
<BR>
47<BR>
Iccheyyaṃ ce'hama'jje'va hantvā'nantaraṇe bhave<BR>
Saṅghassa navako hutvā paviseyyaṃ puraṃ varaṃ.<BR>
<BR>
48<BR>
Kima'ññātakavesena klesanibbāpaṇena me<BR>
Ayaṃ buddho'va'haṃ buddho hutvā loke anuttaro.<BR>
<BR>
49<BR>
Janataṃ dhammanāvāya tāretvāna bhavaṇṇavāva<BR>
Nibbāṇapuramā'netvā seyyaṃ me parinibbutaṃ.<BR>
<BR>
50<BR>
Icce'vaṃ cintayitvāna nipanno kaddame tahiṃ<BR>
Suvaṇṇakadalikkhandhasannibho so'ti sobhati.<BR>
<BR>
51<BR>
Chabbaṇṇaraṃsīhi virājamānaṃ<BR>
Disvā manuññaṃ sugatattabhāvaṃ<BR>
Sañjātapītīhi udaggacitto<BR>
Sambodhiyā chandama'kāsi dhīro.<BR>
<BR>
52<BR>
Āgantvāna tahiṃ ṭhānaṃ isiṃ paṅke nipannakaṃ<BR>
Lokassa setubhūto'pi setubhūtaṃ tama'ttano.<BR>
<BR>
53<BR>
Disvā ussīsake tassa ṭhatvā lokekasetuno<BR>
Lokekalocano dhīro dīpaṅkaratathāgato.<BR>
<BR>
54<BR>
Gotamo nāma nāmena sambuddho'yaṃ anāgate<BR>
Bhavissatī ti vyākāsi sāvake ca purādike.<BR>
<BR>
55<BR>
Idaṃ vatvāna katvāna sasaṅgho taṃ padakkhiṇaṃ<BR>
Pūjesi aṭṭhamuṭṭhihi kusumehi guṇappiyo.<BR>
<BR>
56<BR>
Iti kātūna pāyāsi sasaṅgho lokanāyakova<BR>
Rammakaṃ nāma nagaraṃ rammārāmālayālayaṃ<BR>
<BR>
57<BR>
Jinassa vacanaṃ sutvā uṭṭhahitvāna paṅkato<BR>
Mudito devasaṅghehi kusumādīhi pūjito.<BR>
<BR>
58<BR>
Pallaṅkamā'bhujitvāna nisīdi kusumāsane<BR>
Mahātapo mahāpañño sumedho damitindriyo. <BR>
<BR>
[SL Page 006] [\x   6/]     <BR>
<BR>
59<BR>
Devā dasasahassesu cakkavāḷesu moditā<BR>
Abhitvaviṃsu taṃ dhīraṃ nisinnaṃ kusumāsane.<BR>
<BR>
60<BR>
Nisinno upadhāresi dhamme buddhakare tadā<BR>
Kimuddhaṃ vā adho vā'pi disāsu vidisāsu ca.<BR>
<BR>
61<BR>
Icce'vaṃ vicinanto so sakalaṃ dhammadhātukaṃ<BR>
Addakkhi sakasantāne paṭhamaṃ dānapāramiṃ.<BR>
<BR>
62<BR>
Evame'vaṃ gavesanto uttariṃ pāramī vidū<BR>
Sabbā pāramiyo disvā attano ñāṇacakkhunā.<BR>
<BR>
63<BR>
Saṃsāre saṃsaranto so bahuṃ dukkhaṃ titikkhiya<BR>
Gavesanto'mataṃ santo pūretvā dānapāramiṃ.<BR>
<BR>
64<BR>
Sattanaṃ kapparukkho'va cintāmaṇi'va kāmado<BR>
Icchiticchitamannādiṃ dadanto dadataṃ varo.<BR>
<BR>
65<BR>
Tārakāhi bahuṃ katvā nabhe cāruvilocane<BR>
Uppāṭetvā dadaṃ dhīro yācakānaṃ pamodito.<BR>
<BR>
66<BR>
Mahiyā paṃsuto cā'pi samuddodakato'dhikaṃ<BR>
Dadaṃ sarīramaṃsaṃ ca lohitampi ca attano. <BR>
<BR>
67<BR>
Molinā'laṅkate sīse'dhikaṃ katvā sineruto<BR>
Kampayitvā mahiṃ dento sute cā'pi sakaṅgatāva.<BR>
<BR>
68<BR>
Sīlanekkammapaññādī pūretvā sabbapāramī<BR>
Vessantarattabhāve' vampatvā tambhā cuto pana.<BR>
<BR>
69<BR>
Uppajjitvā surāvāse sundare tusite pure<BR>
Vasanto suciraṃ kālaṃ bhutvānā'tantasampadaṃ.<BR>
<BR>
70<BR>
Katañjalīhi devehi yācito dipaduttamo<BR>
Sambodhāya mahāvīra kālo tuyhanti ādinā.<BR>
<BR>
71<BR>
Viloketvāna kālādiṃ ñatvā kālanti bodhiyā<BR>
Paṭiññaṃ devasaṅghassa datvā nandanakānanaṃ.<BR>
<BR>
<BR>
[SL Page 007] [\x   7/]     <BR>
<BR>
72<BR>
Gantvāna devasaṅghehi sugatiṃ gacchi'to cuto<BR>
Abhitthuto mahāpañño cavitvāna tato idha.<BR>
<BR>
73<BR>
Susajjitaṅgoruturaṅgamākule<BR>
Vicittanānāpaṇapaṇyasampade<BR>
Manoramuttuṅgajindarājite<BR>
Vibhūsite toraṇaketurāsihi.<BR>
<BR>
74<BR>
Alaṅkataṭṭālavisālamālaye<BR>
Sugopure sundarasundarālaye<BR>
Sudassanīye kapiḷavhaye pure<BR>
Purindadassā'pi purassa hāsake.<BR>
<BR>
75<BR>
Bhūpālamoḷiratanālinisevitaṅghi<BR>
Paṅkeruhaṃ vimalanekaguṇādhivāsaṃ<BR>
Okkākarājakulaketumanāthanāthaṃ<BR>
Suddhodanaṃ narapatiṃ pavaraṃ paṭicca.<BR>
<BR>
76<BR>
So sajjhudāmadhavalāmaladassanīya<BR>
Soṇḍāya saṃgahitasetavarāracindaṃ<BR>
Candāvadātavaravāraṇarājavaṇṇaṃ<BR>
Sandassayitva supinena visālapañño.<BR>
<BR>
77<BR>
Bimbādharāya vikacuppalalocanāya<BR>
Devindacāparaticaḍḍhanabhūlatāya<BR>
Sampuṇṇasommavimalinduvarānanāya<BR>
Sovaṇṇahaṃsayugacārupayodharāya,<BR>
<BR>
78<BR>
Pādāravindakarapallavasundarāya<BR>
Sovaṇṇavaṇṇatanuvaṇṇavirājitāya<BR>
Sīlādineka guṇabhūsanabhūsitāya<BR>
Māyāya rājavanitāyu'pagañchi kucchiṃ.<BR>
<BR>
79<BR>
Paṭisandhikkhaṇe tassa jātā'nekavidhabbhutā<BR>
Athā'yaṃ gahitārakkho narehi amarehi ca. <BR>
<BR>
[SL Page 008] [\x   8/]     <BR>
<BR>
80<BR>
Manuññarattambujakaṇṇikāya<BR>
Mā'sīnasiṅgīpaṭimā'va rammā<BR>
Suvaṇṇavaṇṇo dipadānamindo<BR>
Pallaṅkamā'bhuñchiya mātugabbhe.<BR>
<BR>
81<BR>
Maṇimhi vippasannamhi rattasuttami'vā'vutaṃ<BR>
Mātucittambujaṃ dhīro bodhayanto padissati.<BR>
<BR>
82<BR>
Dasamāsāvasānamhi devī rañño kathesi'daṃ<BR>
Mayhaṃ ñātigharaṃ deva gantumi'cchāma'haṃ iti. <BR>
<BR>
83<BR>
Rañño'tha samanuññatā gacchanti kulama'ttano<BR>
Mahatā parihārena dibbañjasa samañjase.<BR>
<BR>
84<BR>
Surabhikusumasaṇḍālaṅkatassālasaṇḍaṃ<BR>
Samadahamaramālāgīyamānagganādaṃ<BR>
Nayanavihagasaṅghe avhayantaṃ'va disvā<BR>
Vipularatinivāsaṃ lumbinīkānanaṃ taṃ.<BR>
<BR>
85<BR>
Vipulatararatiṃ sā tamhi kātūna ramme<BR>
Amarayuvatilīlācārulīlābhirāmā<BR>
Vikasitavarasālasso'pagantvāna mūlaṃ<BR>
Sayama'tinamite kaṃ sālasākhaṃ agaṇhi.<BR>
<BR>
86<BR>
Tasmiṃ khaṇe kammajamāluta'ssā<BR>
Caliṃsu sānīhi parikkhipitvā <BR>
Deviṃ jano taṃ abhipālayanto<BR>
Tamhā paṭikkamma susaṇṭhitā'tha.<BR>
<BR>
87<BR>
Sagacāruhemavalayādivibhūsitena<BR>
Accantatambanakharaṃsisamujjalena<BR>
Tulātikomalasurattakarena sākhaṃ<BR>
Olamba tattha majanesi ṭṭhitā'va dhīraṃ. <BR>
<BR>
[SL Page 009] [\x   9/]     <BR>
<BR>
88<BR>
<BR>
Sovaṇṇavaṇṇatanuvaṇṇavirājamānaṃ<BR>
Nettābhirāmamatulaṃ atulāya gabbhā<BR>
Sammā pasāritakaraṅghīyugābhirāmaṃ<BR>
Paṅkeruhā kaṇakahaṃsami'vo'tarantaṃ<BR>
<BR>
89<BR>
Brahmā managgharativaḍḍhanahemajāla<BR>
Mā'dāya tena upagamma paṭiggahetvā<BR>
"Sammoda devi aya ma'ggataro suto te. <BR>
Jāto"ti tāya purato kathayiṃsu ṭhatvā.<BR>
<BR>
90<BR>
Jāyanti sesamanujā malamakkhitaṅgā<BR>
Jāto pane'sa pavaro dipadānamindo<BR>
Accanta saṇhamalakāsikavatthakamhi<BR>
Nikkhittanagghataracārumaṇī'va suddho.<BR>
<BR>
91<BR>
Eva'mpi sante sabhato'pagantvā<BR>
Dve vāridhārā subhagassa dehe<BR>
Janettidehe'pi utuṃ manuññaṃ<BR>
Gāhāpayuṃ maṅgalakiccatāya<BR>
<BR>
92<BR>
Tesaṃ karaṃ ratikarā ajinappaveṇī<BR>
Mā'dāya tena upagamma paṭiggahesuṃ<BR>
Devā dukūlamayacumbaṭakena vīraṃ<BR>
Tesaṃ karaṃ naravarā narasīharājaṃ<BR>
<BR>
93<BR>
Tesaṃ karā ratikaro vimalo'va cando<BR>
Cakkaṅkitorucaraṇehi mahītalasmiṃ<BR>
Sammā patiṭṭhiya puratthimakaṃ disaṃ so<BR>
Olokayittha kamalāyatalocanehi.<BR>
<BR>
94<BR>
Ekaṅganā nekasatāni cakka<BR>
Vāḷāna'hesuṃ sanarāmarā'tha<BR>
Dhīraṃ sugandhappabhūtīhi tesu<BR>
Sampūjayantā idama'braviṃsu.<BR>
<BR>
<BR>
[SL Page 010] [\x  10/]     <BR>
<BR>
95<BR>
Natthe'ttha tumhehi samo sudhīsa<BR>
Eko pumā'pa'ggataro kuto'ti<BR>
Evaṃ disā lokiya lokanātho<BR>
Tapekkhamāno sadisa'mpi ekaṃ<BR>
<BR>
96<BR>
Uttarā'bhimukho sattapadaṃ gantvā kathesi'daṃ<BR>
"Aggo'hamasmi lokassa jeṭṭho seṭṭho"ti ādikaṃ.<BR>
<BR>
97<BR>
Anaññasādhāraṇanādamu'ttamaṃ<BR>
Surāsurabrahmanarindapūjitaṃ<BR>
Narinda'mādāya gato mahājano<BR>
Susajjitaṃ taṃ kapiḷavhayaṃ puraṃ.<BR>
<BR>
98<BR>
Bhārātibhāranagapādapamerurājaṃ<BR>
Sabba'mpi sāgarajalaṃ vahituṃ samatthā<BR>
Jātakkhaṇe,pi guṇabhārama'sayhamānā<BR>
Saṅkampayī'va paṭhavī pavarassa tassa.<BR>
<BR>
99<BR>
Ramiṃsu soṇā hariṇehi saddhiṃ<BR>
Kākā ulūkehi mudaggudaggā<BR>
Supaṇṇarājūhi mahoragā ca<BR>
Majjārasaṅghā'pi ca undurehi<BR>
<BR>
100<BR>
Migā migindehi samāgamiṃsu<BR>
Puttehi mātāpitaro yathe'va<BR>
Nāvā videsa'mpi gatā sadesaṃ<BR>
Gatā'ca kaṇḍaṃ sarabhaṅgasatthu.<BR>
<BR>
101<BR>
Nānāvirāgujjalapaṅkajehi<BR>
Vibhūsito santataraṅgamālo<BR>
Mahaṇṇavo āsi tahiṃ jala'mpi<BR>
Accantasātattamu'pāgamāsi.<BR>
<BR>
102<BR>
Suphullaolambakapaṅkajehi<BR>
Samākulattaṃ gaganaṃ agañchi<BR>
Jahiṃsu pakkhī gamanaṃ nabhamhi<BR>
 hitā'ca sindhū'pi asandamānā.<BR>
<BR>
<BR>
[SL Page 011] [\x  11/]     <BR>
<BR>
103<BR>
Akālameghappiyasaṅgamena<BR>
Mahīvadhū sommatamā ahosi<BR>
Marūhi vassāpitanekapuppha<BR>
Vibhūsitenā'tivibhūsitāva.<BR>
<BR>
104<BR>
Suphullamālābharaṇābhirāmā<BR>
Lataṅganā'liṃgitapādapindā<BR>
Sugandhakiñjakkhavarambarehi<BR>
Disaṅganāyo atisobhayiṃsu.<BR>
<BR>
105<BR>
Sugandhadhūpehi nabhaṃ asesaṃ<BR>
Pavāsitaṃ rammataraṃ ahosi<BR>
Surāsurindā chanavesadhārī<BR>
Saṃgītiyuttā vicariṃsu sabbe.<BR>
<BR>
106<BR>
Piyaṃvadā sabbajanā ahesuṃ<BR>
Disā asesā'pi ca vippasannā<BR>
Gajā'tigajjiṃsu nadiṃsu sīhā<BR>
Hesāravo cā'si turaṅgamānaṃ.<BR>
<BR>
107<BR>
Saveṇuvīṇā suradundubhī nabhe<BR>
Sakaṃ sakaṃ cārusarampamocayuṃ<BR>
Sapabbatindapputhulokadhātuyā<BR>
Uḷāraobhāsavayo manoramo.<BR>
<BR>
108<BR>
Manuññagandho mudusītalānilo<BR>
Sukhappadaṃ vāyi asesajantuno<BR>
Anekarogādupapīḷitaṃgino<BR>
Tato pamuttā sukhino siyuṃ janā<BR>
<BR>
109<BR>
Vijambhamānāmitavāḷavījanippa<BR>
-Bhābhirāmaṃ bhuvanaṃ ahosi<BR>
Mahiṃhi bhetvā cu'dakāni sandayuṃ<BR>
Gamiṃsu bujjā ujugattataṃ janā.<BR>
<BR>
<BR>
[SL Page 012] [\x  12/]     <BR>
<BR>
110<BR>
Andhā paṅgulanaccāni līlopetāni pekkhayuṃ<BR>
Suṇiṃsu badhirā mūga gītiyo'pi manoramā.<BR>
<BR>
111<BR>
Sitalattamu'pāgañchi avīcaggi'pi tāvade<BR>
Modiṃsu jalajā tasmiṃ jantavo pahasiṃsu ca.<BR>
<BR>
112<BR>
Khuppipāsābhi bhūtānaṃ petānaṃ āsi bhojanaṃ<BR>
Lokantare'pi āloko andhakāranirantare.<BR>
<BR>
113<BR>
Atirekatarā tārāvaḷicandadivākarā<BR>
Virociṃsu nabhe bhūmigatāni ratanāni ca. <BR>
<BR>
114<BR>
Mahītalādayo bhetvā nikkhamma uparūpari<BR>
Vicittapañcavaṇṇā'suṃ suphullavipulambujā.<BR>
<BR>
115<BR>
Dundubhādī ca'laṅkārā avādita aghaṭṭitā<BR>
Accantamadhuraṃ nādaṃ pamuñcaṃsu mahītale.<BR>
<BR>
116<BR>
Baddhā saṅkhalikādīhi muñciṃsu manujā tato<BR>
Bhuvane bhavanadvārakavāṭā vivaṭā sayaṃ.<BR>
<BR>
117<BR>
"Pure kapiḷavatthumhi jāto suddhodanatrajo<BR>
Nisajja bodhimaṇḍe'ti ayaṃ buddho bhavissati."<BR>
<BR>
118<BR>
Celukkhepādayo cā'pī pavattentā pamoditā<BR>
Kīḷiṃsu devasaṅghā te tāvatiṃsālaye tadā.<BR>
<BR>
119<BR>
<BR>
Iddhimanto mahāpañño kāladevalatāpaso<BR>
Suddhodananarindassa dhīmato so kulūpago.<BR>
<BR>
120<BR>
Bhojanassāvasānamhi tāvatiṃsālayaṃ gato<BR>
Gantvā divāvihārāya nisinno bhavane tahiṃ.<BR>
<BR>
121<BR>
Chanavesaṃ gahetvāna kīḷante te udikkhiya<BR>
Santosakāraṇaṃ pucchi tesaṃ te'pi na'mabravuṃ.<BR>
<BR>
122<BR>
Sutvā taṃ tattato tamhā pītiyo'daggamānaso<BR>
Tāvadevo'pagantvāna suddhodananivesanaṃ.<BR>
<BR>
<BR>
[SL Page 013] [\x  13/]     <BR>
<BR>
123<BR>
Pavisitvā supaññatte nisisso āsane isi<BR>
"Jāto kira mahārāja putto te nuttaro sudhi.<BR>
<BR>
124<BR>
Daṭṭṭhu'micchāma'haṃ taṃ"ti āha rājā alaṅkataṃ<BR>
Ānāpetvā kumāraṃ taṃ vandāpetu'mupāgamī.<BR>
<BR>
125<BR>
Kumārabhūtassa'pi tāvadeva guṇānubhāvena manoramāni<BR>
Pādāravindā parivattiya'ggā patiṭṭhitā muddhani tāpasassa.<BR>
<BR>
126<BR>
Tenattabhāvena naruttamassa<BR>
Na vanditabbo tibhave pi koci<BR>
Tilokanāthassa sace hi sīsaṃ<BR>
Tapassino pādatale ṭhapeyyaṃ.<BR>
<BR>
127<BR>
Phāleyyamuddhā khalu tāpasassa paggayha so añjalimuttamassa<BR>
Aṭṭhāsi dhīrassa guṇaṇṇavassa nāsetu 'mattāna'mayuttakanti. <BR>
<BR>
128<BR>
Disvāna taṃ acchariyaṃ narindo devātidevassa sakatrajassa<BR>
Pādāravindāna'bhivandi tuṭṭho vicittacakkaṅkitakomalāni.<BR>
<BR>
129<BR>
Yadā'si rañño puthuvappamaṅgalaṃ tadā puraṃ devapuraṃ'va sajjitaṃ<BR>
Vibhūsitā tā janatā manoramā samāgatā tassa niketamuttamaṃ.<BR>
<BR>
130<BR>
Vibhūsitaṅgo janatāhi tāhi so purakkhato bhūsanabhūsitatrajaṃ<BR>
Tamā'dayitvā'tulavappamaṅgalaṃ surindalīlāya gato narissaro.<BR>
<BR>
131<BR>
Nānāvirāgujjalacārusāni parikkhite kamhi ca jambumūle<BR>
Sayāpayitvā bahimaṅgalaṃ taṃ udikkhituṃ dhātigaṇā gamiṃsu.<BR>
<BR>
<BR>
[SL Page 014] [\x  14/]     <BR>
<BR>
132<BR>
Suvaṇṇatārādivirājamāna'vitānajotujjalajambumūle<BR>
Nisajja dhīro sayane manuññe'jhānaṃ samāpajji katāvakāso.<BR>
<BR>
133<BR>
Suvaṇṇabimbaṃ viya taṃ nisinnaṃ chāyaṃ ca tassā ṭhitame'va disvā<BR>
Tamabravī dhātijano'pagantvā"puttassa te abbhutamī'disanti."<BR>
<BR>
134<BR>
Visuddhacandānanabhāsurassa sutvāna taṃ paṅkajalocanassa<BR>
Savandanaṃ me dutiya'nti vatvā puttassa pāde sirasā'bhivandi.<BR>
<BR>
135<BR>
Tadaññānipi lokasmiṃ jātā'nekavidhabbhutā<BR>
Dassitā me samāsena ganthavitthārabhīrunā.<BR>
<BR>
136<BR>
Yasmiṃ vicittamaṇimaṇḍitamandirānaṃ<BR>
Nānāvitānasayanāsanamaṇḍitānaṃ<BR>
Nisseṇi seṇi puthubhūmikabhūsitānaṃ<BR>
Tiṇṇaṃ utūnama'nurūpama'laṅkatānaṃ.<BR>
<BR>
137<BR>
Siṅgesu raṃsinikarā suramandirānaṃ<BR>
Siṅgesu raṃsimapahāsakarā'va niccaṃ<BR>
Ādiccaraṃsi viya paṅkajakānanāni<BR>
Lokānanambujavanāni vikāsayanti. <BR>
<BR>
138<BR>
Nānā maṇivicittāhi bhittīti vanitā sadā<BR>
Vinā'pi dappaṇacchāyaṃ pasādhenti sakaṃ tanuṃ.<BR>
<BR>
139<BR>
Telāsanagasaṅkāsaṃ vilocanarasāyanaṃ<BR>
Sudhālaṅkatapākāravalayaṃ yattha dissate. <BR>
<BR>
140<BR>
Indanīloruvalayaṃ nānā ratanabhūsitaṃ<BR>
Dissate'va sadā yasmiṃ parikhānekapaṅkajā.<BR>
<BR>
<BR>
[SL Page 015] [\x  15/]     <BR>
<BR>
141<BR>
Patvāna vuddhiṃ vipule manuññe<BR>
Bhutvāna kāme ca tahiṃ vasanto<BR>
Gacchaṃ tilokekavilocano so <BR>
Uyyānakīḷāya mahāpathamhi.<BR>
<BR>
142<BR>
Kamena jiṇṇaṃ byadhitaṃ mataṃ ca<BR>
Disvāna rūpaṃ tibhave viratto<BR>
Manoramaṃ pabbajitaṃ ca rūpaṃ<BR>
Katvā ratiṃ tamhi catutthavāre.<BR>
<BR>
143<BR>
Suphullanānātarusaṇḍamaṇḍitaṃ sikhaṇḍisaṇḍādidijūpakūjitaṃ<BR>
Sudassanīyaṃ viya nandanaṃ vanaṃ manoramuyyānama'gā mahāyaso.<BR>
<BR>
144<BR>
Suraṅganā sundarasundarīnaṃ manorame vāditanaccagīte surindalīlāya tahiṃ narindo<BR>
ramitva kāmaṃ dipadāna'mindo.<BR>
<BR>
145<BR>
Ābhujitvāna pallaṅkaṃ nisinno rucirāsane<BR>
Kārāpetuma'cintesi dehabhūsana'mattano.<BR>
<BR>
146<BR>
Tassa cittaṃ viditvāna vissakammassi'daṃbravī<BR>
Alaṅkarohi siddhattha'miti devānamissaro.<BR>
<BR>
147<BR>
Tenā'ṇatto'pagantvāna vissakammo yasassino<BR>
Dasadussasahassehi sīsaṃ veṭhesi sobhanaṃ.<BR>
<BR>
148<BR>
<BR>
Tanuṃ manuññampi akāsi sobhanaṃ<BR>
Anaññasādhāraṇalakkhaṇujjalaṃ<BR>
Vicittanānuttamabhūsanehi so<BR>
Sugandhigandhuppalacandanādinā<BR>
<BR>
149<BR>
Vibhūsito tena vibhūsitaṅginā<BR>
Tahiṃ nisinno vimale silātale<BR>
Suraṅganāsannibhasundarīhi so<BR>
Purakkhato devapatīva sobhati. <BR>
<BR>
[SL Page 016] [\x  16/]     <BR>
<BR>
150<BR>
Suddhodananarindena pesitaṃ sāsanuttamaṃ<BR>
"Putto te putta jāto"ti sutvāna dīpaduttamo.<BR>
<BR>
151<BR>
"Mama'jja bandhanaṃ jātaṃ"iti vatvāna tāvade<BR>
Samiddhaṃ sabbakāmehi agamā sundaraṃ puraṃ.<BR>
<BR>
152<BR>
 hitā uparipāsāde kisāgotami taṃ tadā<BR>
Rājentaṃ sataraṃsi'ṃva rājaṃ disvā kathe si'daṃ.<BR>
<BR>
153<BR>
"Yesaṃ sūnu ayaṃ dhīro yā ca jāyā imassa tu<BR>
Te sabbe nibbutā nūna sadā'nūnaguṇassa ve"<BR>
<BR>
154<BR>
Itī'disaṃ giraṃ sutvā manuññaṃ tāya bhāsitaṃ<BR>
Sañjātapītiyā pīno gacchamāno sakālayaṃ.<BR>
<BR>
155<BR>
Sītalaṃ vimalaṃ hāriṃ hāraṃ taṃ rativaḍḍhanaṃ<BR>
Pesetvā santikaṃ tassā omuñcitvāna kaṇṭhato. <BR>
<BR>
156<BR>
Pāsādama'bhirūhitvā vejayantaṃ'va sundaraṃva<BR>
Nipajji devarājā'va sayane so mahārahe.<BR>
<BR>
157<BR>
Sundarī taṃ purakkhatvā surasundarisannibhā<BR>
Payojayiṃsu naccāni gītāni vividhāni'pi.<BR>
<BR>
158<BR>
Pabbajjābhirato dhīro pañcakāme nirālayo<BR>
Tādise naccagīte'pi na ramitvā manorame.<BR>
<BR>
159<BR>
Nipanno vissamitvāna īsakaṃ sayane tahiṃ<BR>
Pallaṅkamā'bhujitvāna mahāvīro mahīpati.<BR>
<BR>
160<BR>
Nisinno'va'nekappakāraṃ vikāraṃ<BR>
Padisvāna niddupagānaṃ vadhūnaṃ<BR>
Gamissāmi'dānī'ti ubbiggacitto<BR>
Bhave dvāramūlaṃ'pagantvāna rammaṃ.<BR>
<BR>
161<BR>
 hapetvāna sīsaṃ subhummārakasmiṃ<BR>
Suṇissāmi dhīrassa saddanti tasmiṃ<BR>
Nipannaṃ sudantaṃ pasādāvahantaṃ<BR>
Sahāyaṃ amaccaṃ mahāpuññavantaṃ. <BR>
<BR>
<BR>
[SL Page 017] [\x  17/]     <BR>
<BR>
162<BR>
Acchannasavanaṃ channaṃ āmantetvā kathesi'daṃ<BR>
"Ānehi iti kappetvā kanthakaṃ nāma sindhavaṃ."<BR>
<BR>
163<BR>
So channo patigaṇhitvā taṃ giraṃ tena bhāsitaṃ<BR>
Tato gantvāna kappetvā sīghamā'nesi sindhavaṃ.<BR>
<BR>
164<BR>
Abhinikkhamanaṃ tassa ñatvā varaturaṅgamo<BR>
Tena sajjiyamāno so hesāravamu'dīrayi.<BR>
<BR>
165<BR>
Pattharitvāna gacchantaṃ saddaṃ taṃ sakalaṃ puraṃ<BR>
Sabbe suragaṇā tasmiṃ sotuṃ nā'daṃsu kassaci. <BR>
<BR>
166<BR>
Atha so sajjanānando uttamaṃ puttama'ttano<BR>
Passitvā paṭhamaṃ gantvā pacchā buddho bhavāma'haṃ.<BR>
<BR>
167<BR>
Cintayitvāna eva'mpi gantvā jāyānivesanaṃ<BR>
 hapetvā pādadu'mmāre gīvaṃ anto pavesiya.<BR>
<BR>
168<BR>
Kusumehi samākiṇṇe devindasayanūpame<BR>
Nipannaṃ mātuyā saddhiṃ sayane sakama'trajaṃ.<BR>
<BR>
169<BR>
Viloketvāna cintesi iti lokekanāyako<BR>
Sacā'haṃ deviyā bāhuma'panetvā mama'trajaṃ.<BR>
<BR>
170<BR>
Gaṇhissāma'ntarāya'mpi kareyya gamanassa me<BR>
Pabujjhitvā mahantena pemene'sā yasodharā<BR>
<BR>
171<BR>
Buddho hutvā punā'gamma passissāmī'ti atrajaṃ<BR>
Narādhipo tadā tamhā pāsādatalato'tari.<BR>
<BR>
172<BR>
Pesalānanakaraṅghipaṅkajā hāsaphenabhamuvīcibhāsurā<BR>
Nettanīlakamalā yasodharākomudī'va nayanālipatthitā.<BR>
<BR>
173<BR>
Samattho assa ko tassā jahituṃ dehasampadaṃ<BR>
Vindamāno vinā dhīraṃ ṭhitaṃ paramimuddhani.<BR>
<BR>
174<BR>
"Asso sāmi mayānīto kālaṃ jāna rathesabha"<BR>
Iti abravi channo so bhūpālassa yasassino. <BR>
<BR>
[SL Page 018] [\x  18/]     <BR>
<BR>
175<BR>
Mahīpati tadā sutvā channeno'dīritaṃ giraṃ<BR>
Pāsādā otaritvāna gantvā kanthakasantikaṃ.<BR>
<BR>
176<BR>
Tassi'daṃ vacanaṃ bhāsi sabbasattahite rato<BR>
"Kanthaka'jje'karattiṃ mā tārehi" "sanarāmaraṃ.<BR>
<BR>
177<BR>
Lokamu'ttārayissāmi buddho hutvā anuttaro<BR>
Bhavasāgarato ghorajarādimakarākarā."<BR>
178<BR>
Idaṃ vatvā tamā'ruyha sindhavaṃ saṅkhasannibhaṃ.<BR>
Gāhāpetvāna channena sudaḷhaṃ tassa vāladhiṃ.<BR>
<BR>
179<BR>
Patvāna so mahādvārasamīpaṃ samacintayi<BR>
Bhaveyya vivaṭaṃ dvāraṃ yena kenaci no sace. <BR>
<BR>
180<BR>
Vāladhiṃ gahiteneva saddhiṃ channena kanthakaṃ<BR>
Nippīḷayitvā satthīhi imamaccuggataṃ subhaṃ<BR>
Ullaṅghitvāna pākāraṃ gacchāmī'ti mahabbalo.<BR>
<BR>
181<BR>
Tathā thāmabalūpeto channo'pi turaguttamo<BR>
Visuṃ visuṃ vicintesuṃ pākāraṃ samatikkamaṃ.<BR>
<BR>
182<BR>
Tassa cittaṃ viditvāna moditā gamane subhe<BR>
Vivariṃsu tadā dvāraṃ dvāre'dhiggahitā surā<BR>
<BR>
183<BR>
Taṃ siddhatthama'siddhatthaṃ karissāmī'ti cintiya<BR>
Āgantvā tassi'daṃ bhāsi antalikkhe ṭṭhitantiko.<BR>
<BR>
184<BR>
"Mā nikkhami mahāvīra ito te sattame dine<BR>
Dibbaṃ tu cakkaratanaṃ addhā pātubhavissati."<BR>
<BR>
185<BR>
Iccevaṃ vuccamāno so antakena mahāyaso<BR>
"Ko'si tvami'ti"taṃ bhāsi māro ca'ttānamā'disi.<BR>
<BR>
186<BR>
"Mārajānāma'haṃ mayhaṃ dibbacakkassa sambhavaṃ<BR>
Gaccha tvami'dha mā tiṭṭha na'mhi rajjenamatthiko<BR>
<BR>
187<BR>
Sabbaṃ dasasahassimpi lokadhātuma'haṃ pana<BR>
Unnādetvā bhavissāmi buddho lokekanāyako."<BR>
<BR>
<BR>
[SL Page 019] [\x  19/]     <BR>
<BR>
188<BR>
Evaṃ vutte mahāsatte attano giramu'ttariṃ gāhāpetuma'sakkonto tatthe'va'ntaradhāyi'so<BR>
<BR>
189<BR>
Pāpimassa idaṃ vatvā cakkavattisirimpi ca<BR>
Pahāya khepiṇḍaṃ'va paccusasamaye vasiṃ. <BR>
190<BR>
Gacchantama'bhipūjetuṃ samāgantvāna tāvade<BR>
Ratanukkāsahassāni dhārayantā marū tahiṃ.<BR>
191<BR>
Pacchato purato tassa ubhopassesu gacchare<BR>
Tathe'va abhipūjentā supaṇṇā ca mahoragā.<BR>
<BR>
192<BR>
Suvipulasurasenā cārulīlābhirāmā<BR>
Kusumasaliladhārā vassayantā nabhamhā<BR>
Ihahi dasasahassī cakkavāḷā gatā tā<BR>
Sukhumatanutametodaggudaggā caranti. <BR>
<BR>
193<BR>
Yasmiṃ sugandhavarapupphasudhūpa cuṇṇa<BR>
Hemaddhajappabhutibhāsuracārumagge<BR>
Gacchaṃ mahājavavaraṅga turaṃga rājā<BR>
Gantuṃ na sakkhi javato kusumādilaggo.<BR>
<BR>
194<BR>
Itthaṃ tamhi pathe ramme vattamāne mahāmahe<BR>
Gacchanto rattisesena tiṃsayojanamañjase<BR>
<BR>
195<BR>
Patvā'nomānadītīraṃ piṭṭhito turagassa so<BR>
Otaritvāna vimale sītale sikatātale.<BR>
<BR>
196<BR>
Vissamitvā idaṃ vatvā "gacchāhī'ti sakaṃ puraṃ<BR>
Ābharaṇāni ādiya channe'maṃ guragampi ca."<BR>
<BR>
197<BR>
 hito tasmiṃ mahāvīro accanta nisitā'sinā<BR>
Sugandhavāsitaṃ moḷiṃ chetvā'nukkhipi ambare.<BR>
<BR>
198<BR>
Cāruhemasumuggena kesadhātuṃ nabhuggataṃ<BR>
Pūjanatthaṃ sahassakkho sirasā sampaṭicchiya.<BR>
<BR>
<BR>
[SL Page 020] [\x  20/]     <BR>
<BR>
199<BR>
Vilocanānandakarindanīlamayehi cūḷāmaṇi cetiyaṃ so<BR>
Patiṭṭhapesā'malatāvatiṃse ubbedhato yojanamattamaggā.<BR>
<BR>
200<BR>
Uttamaṭṭhaparikkhāraṃ dhāretvā brahmunābhataṃ<BR>
Ambare'ca pavijjhittha varaṃ dussayugampi ca.<BR>
<BR>
201<BR>
Tamā'dāya mahābrahmā brahmaloke manoramaṃ<BR>
Dvādasayojanubbedhaṃ dussathūpaṃ akārayi.<BR>
<BR>
202<BR>
Nāmenā'nupiyaṃ nāma gantvā ambavanaṃ tahiṃ<BR>
Sattāhaṃ vītināmetvā pabbajjāsukhato tato.<BR>
<BR>
203<BR>
Gantvāne'kadinene'va tiṃsayojanamañjasaṃ<BR>
Patvā rājagahaṃ dhīro piṇḍāya cari subbato.<BR>
<BR>
204<BR>
Indanīlasilāyā'pi katā pākāragopurā<BR>
Hemacalā'va dissanti tassā'bhāgi tahiṃ tadā.<BR>
<BR>
205<BR>
Ko'yaṃ sakko nukho brahmā māro nāgo'ti ādinā<BR>
Bhiyyo kotuhaḷappatto padisvā taṃ mahājano.<BR>
<BR>
206<BR>
Pavisitvā garahetūna bhattaṃ yāpanamattakaṃ<BR>
Yugamattaṃ'va pekkhanto gacchanto rājavīthiyaṃ.<BR>
<BR>
207<BR>
Mathitaṃ merumanthena samudda'va mahājanaṃ<BR>
Tamhā so ākulī katvā gantvā paṇḍavapabbataṃ.<BR>
<BR>
208<BR>
Tato tasse'va chāyāya bhūmibhāge manorame<BR>
Nisinno missakaṃ bhattaṃ paribhuñjitumā'rabhi.<BR>
<BR>
209<BR>
Paccavekkhaṇamattena antasappaṃ nivārisa<BR>
Dehavammikato dhīro nikkhamantaṃ mahabbalo.<BR>
<BR>
210<BR>
Bhutvāna bimbisārena narindena narāsabho<BR>
Nimantino'pi rajjena upagantvāna'nekadhā.<BR>
<BR>
<BR>
[SL Page 021] [\x  21/]     <BR>
<BR>
211<BR>
Paṭikkhipiya taṃ rajjaṃ atha tenā'bhiyācito<BR>
Dhammaṃ desehi mayhanti buddho hutvā anuttaro.<BR>
<BR>
212<BR>
Datvā paṭiññaṃ manujādhipassa dhīro'pagantvāna padhānabhūmiṃ<BR>
Anaññasādhāraṇadukkarāni katvā tato kiñci apassamāno.<BR>
<BR>
213<BR>
Oḷārikannapānāni bhuñjitvā dehasampadaṃ<BR>
Patvā'japālanigrodhamūlaṃ patto suro viya.<BR>
<BR>
214<BR>
Puratthā'bhimukho hutvā nisinno'si jutindharo<BR>
Dehavaṇṇehi nigrodho hemavaṇṇo'si tassa so.<BR>
<BR>
215<BR>
Samiddhapatthanā ekā sujātā nāma sundarī<BR>
Hemapātiṃ sapāyāsaṃ sīsenā'dāya onatā. <BR>
<BR>
216<BR>
Tasmiṃ adhiggahītassa rukkhadevassa tāvade<BR>
Baliṃ dammī'ti gantvāna disvā tā dīpaduttamaṃ.<BR>
<BR>
217<BR>
Dovo'ti saññāya udaggacittā pāyāsapātiṃ pavarassa datvā<BR>
"Āsiṃsanā ijjhiyathā hi mayhaṃ tuyhampi sā sāmi samijjhitū'ti."<BR>
<BR>
218<BR>
Icce'vaṃ vacanaṃ vatvā gatā tamhā varaṅganā<BR>
Atha pāyāsapātiṃ taṃ gahetvā munipuṅgavo.<BR>
<BR>
219<BR>
Gantvā nerañjarātīraṃ bhūtvā taṃ varabhojanaṃ<BR>
Paṭisotaṃ pavissajji tassā pātiṃ manoramaṃ.<BR>
<BR>
220<BR>
Jantālipālimananettavilumpamānaṃ<BR>
Samphullasālavanarājivirājamānaṃ<BR>
Devindanandanavanaṃ'va'bhinandanīya<BR>
Mu'yyānamu'ttamataraṃ pavaro'pagantvā.<BR>
<BR>
221<BR>
Katvā divāvihāraṃ so sāyaṇhasamaye tahiṃ<BR>
Gacchaṃ kesaralīlāya bodhipādapasantikaṃ.<BR>
<BR>
<BR>
[SL Page 022] [\x  22/]     <BR>
<BR>
222<BR>
Brahmasurāsuramahoragapakkhirāja<BR>
Saṃsajjitoruvaṭume dipadānamindo<BR>
Pāyāsi sotthiyadvijo tiṇahārako taṃ<BR>
Disvāna tassa adadā tiṇamuṭṭhiyo so.<BR>
<BR>
223<BR>
Indivarāravindādikusumāna'mbarā tahiṃ<BR>
Patantī vuṭṭhidhārā'va gacchante dīpaduttame.<BR>
<BR>
224<BR>
Cārucandanacuṇṇādi'dhupagandhehi nekadhā<BR>
Anokāso'si ākāso gacchante dīpaduttame.<BR>
<BR>
225<BR>
Ratanujjalachattehi cāruhemaddhajehi ca<BR>
Anokāso'si ākāso gacchante dipaduttame.<BR>
226<BR>
Velukkhepasahassehi kīḷantehi marūhi'pi<BR>
Anokāso'si ākāso gacchante dipaduttame<BR>
<BR>
227<BR>
Suradundubhivajjāni karontehi marūhi pi<BR>
Anokāso'si ākāso gacchante dipaduttame. <BR>
228<BR>
Suraṅganāhi saṅgitiṃ gāyantihi'pi'nekadhā<BR>
Anokāso'si ākāso gacchante dipaduttame.<BR>
<BR>
229<BR>
Manoramā kiṇṇarakiṇṇaraṅganā<BR>
Manoramaṅgā uragoragaṅkanā<BR>
Manoramā tamhi ca naccagītiyo<BR>
Manoramā'nekavidhā pavattayuṃ<BR>
<BR>
230<BR>
Tadā mahoghe'va mahāmagehi<BR>
Pavattamāne iti so mahāyaso<BR>
Tiṇe gahetvā tibhavekanāyako<BR>
Upāgato bodhidumindasantikaṃ.<BR>
<BR>
231<BR>
Viddumāsitaselaggarajatācalasannibhaṃ<BR>
Katvā padakkhiṇaṃ bodhipādapaṃ dipaduttamo.<BR>
<BR>
232<BR>
Puratthimadisābhāge acale raṇadhaṃsake<BR>
Mahītale ṭhito dhīro cālesi tiṇamuṭṭhiyo.<BR>
<BR>
[SL Page 023] [\x  23/]      <BR>
233<BR>
Viddasahatthamatto so pallaṅko āsi tāvade<BR>
Atha naṃ abbhutaṃ disvā mahāpañño vicintayi. <BR>
234<BR>
"Maṃsalohitamaṭṭhi ca nahārū ca taco ca me<BR>
Kāmaṃ sussatu nevā'haṃ jahāmi viriyaṃ"iti.<BR>
<BR>
235<BR>
Ābhujitvā mahāvīro pallaṅkama'parājitaṃ<BR>
Pācinābhimukho tasmiṃ nisīdi dīpaduttamo.<BR>
<BR>
236<BR>
Devadevassa devindo saṅkhamā'dāya tāvade<BR>
Vīsuttarasatubbedhaṃ dhamayanto tahiṃ ṭhito.<BR>
<BR>
237<BR>
Dutiyaṃ puṇṇacandaṃ'va setacchattaṃ tiyojanaṃ<BR>
Dhārayanto ṭhito sammā mahābrahmā sahampati.<BR>
<BR>
238<BR>
Cārucāmaramā'dāya suyāmo'pi surādhipo<BR>
Vījayanto ṭhito tattha mandaṃ mandaṃ tigāvutaṃ.<BR>
<BR>
239<BR>
Beluvaṃ vīṇamā'dāya suropañcasikhavhayo<BR>
Nānāvidhalayopetaṃ vādayanto tathā ṭhito.<BR>
<BR>
240<BR>
Thutigītāni gāyanto nāṭakīhi purakkhato<BR>
Tathe'va'ṭṭhāsi so nāgarājā kālavhayo'pi ca.<BR>
<BR>
241<BR>
Gahetvā hemamañjusā surapupphehi pūritā<BR>
Pūjayantā'va aṭṭhaṃsu battiṃsā'pi kumārikā<BR>
<BR>
242<BR>
Saindadevasaṅghehi tehi itthaṃ mahāmahe<BR>
Vattamāne tadā māro pāpimā iti cintayi.<BR>
<BR>
243<BR>
"Atikkamitukāmo'yaṃ kumāro visayaṃ mama<BR>
Siddhattho atha siddhatthaṃ karissāmī"ti tāvade.<BR>
<BR>
244<BR>
Māpetva bhiṃsanatarorusahassabāhuṃ<BR>
Saṅgayha tehi jalitā vividhāyudhāni<BR>
Āruyha cāru diradaṃ girimekhalākkhyaṃ<BR>
Caṇḍaṃ diyaḍḍhasatayojanamāyataṃ taṃ.<BR>
<BR>
<BR>
[SL Page 024] [\x  24/]     <BR>
<BR>
245<BR>
Nānānanāya'nalavaṇṇasiroruhāya<BR>
Rattoruvaṭṭabahiniggatalocanāya<BR>
Daṭṭhoṭṭhabhiṃsanamukhāyu'ragabbhujāya<BR>
Senāya so parivuto vividhāyudhāya.<BR>
<BR>
246<BR>
Tattho'pagamma atibhīmaramaṃ ravanto<BR>
Siddhatthame'tha iti gaṇhatha bandhathe'maṃ<BR>
Āṇāpayaṃ suragaṇaṃ sahadassanena<BR>
Caṇḍānīluggatapicuṃ'va palāpayittha.<BR>
<BR>
247<BR>
Gambhīramegharavasantibhavaṇḍanādaṃ<BR>
Vātaṃca māpiya tato subhagassa tassa<BR>
Kaṇṇampi vīvaravarassa manoramassa<BR>
No āsi yeva calituṃ pabhu antakotha.<BR>
<BR>
248<BR>
Saṃvaṭṭavuṭṭhijavasannibhabhīmaghora<BR>
Vassaṃ pavassiya tato'dakabindukampi<BR>
Nāsakkhi netuma'tulassa samīpakampi<BR>
Disvā tama'bbhutama'tho'pi sudummukho so.<BR>
<BR>
249<BR>
Accantabhīmanaḷaaccisamujjaloru<BR>
Pāsānabhasmakalalāyudhavassadhārā<BR>
Aṅgārapajjalitavālukavassadhārā<BR>
Vassāpayittha sakalāni imāni tāni.<BR>
<BR>
250<BR>
Mārānubhāvabalato nabhato'pagantvā<BR>
Patvāna puññasikharuggatasantikaṃ tu<BR>
Mālāguḷappabhūtibhāvagatāni'thāpi<BR>
Lokantare'va timiraṃ timiraṃ sughoraṃ.<BR>
<BR>
251<BR>
Māpetva mohatimirampi hatassa tassa<BR>
Dehappabhāgi sataraṃsisatoditaṃ'va<BR>
Jātaṃ manoramataraṃ atidassanīya<BR>
Mā'lokapuñjama'valokiya pāpadhammo. <BR>
<BR>
[SL Page 025] [\x  25/]     <BR>
<BR>
252<BR>
<BR>
Kopoparattavadano bhukuṭippavārā<BR>
Accantabhiṃsanavirūpakavesadhārī<BR>
Accantatiṇhataradhāramasaṅgame'va<BR>
Cakkāyudhaṃ carataraṃ api merurājaṃ.<BR>
<BR>
253<BR>
Saṅkhaṇḍayantami'va thūlakalīrakaṇḍaṃ<BR>
Vissajji tena'pi na kiñci guṇākarassa<BR>
Kātuṃ pahuttamu'pagañchi tato tame'taṃ<BR>
Gantvā nabhā kusumachattatamā'ga sīsaṃ.<BR>
<BR>
254<BR>
Vissajjitā'pi senāya selakūṭānalākulā<BR>
Pagantvā nabhasā mālāgulattaṃ samupāgatā.<BR>
<BR>
255<BR>
Tampi disvā sasoko so gantvā dhīrassa santikaṃ<BR>
Pāpuṇāti mamevā'yaṃ pallaṅko aparājito.<BR>
<BR>
256<BR>
Ito uṭṭhaha pallaṅkā iti'bhāsittha dhīmato<BR>
Katakalyāṇakammassa pallaṅkatthāya māra te. <BR>
<BR>
257<BR>
Ko sakkhī'ti pavutto so ime sabbe'ti sakkhino<BR>
Senāyā'bhimukhaṃ hatthaṃ pasāretvāna pāpimā.<BR>
<BR>
258<BR>
Ghoranādena'haṃ sakkhi ahaṃ sakkhī'ti tāya'pi<BR>
Sakkhibhāvaṃ vadāpetvā tasse'vaṃ samudīrayi.<BR>
<BR>
259<BR>
Ko te siddhattha sakkhī'ti atha tenā'tulena'pi<BR>
Mame'ttha sakkhino māra nasanti'ti sacetanā.<BR>
<BR>
260<BR>
Rattameghopanikkhantahemavijjuvabhāsuraṃ<BR>
Nīharitvā surattambhā cīvarā dakkhiṇaṃ karaṃ.<BR>
<BR>
261<BR>
Bhūmiyā'bhimukhaṃ katvā kasmā pāramibhūmiyaṃ<BR>
Unnādetvā ni'dāne'vaṃ nissaddāsī'ti bhūmiyā. <BR>
<BR>
262<BR>
Muñcāpite rave nekasate megharave yathā<BR>
Buddhanāgabalā nāgaṃ jānūhi supapatiṭṭhitaṃ. <BR>
<BR>
[SL Page 026] [\x  26/]     <BR>
<BR>
263 Disvāni'dāni gaṇhāti'dāni gaṇhāti cintiya<BR>
Sambhinnadāṭhasappo'va hatadappo sudummukho.<BR>
<BR>
264 Pahāyā'yudhavatthāni'laṅkārāni anekadhā<BR>
Cakkavāḷāvalā yāva sasenāya palāyi so. <BR>
265<BR>
Taṃ mārasenaṃ sabhayaṃ sasokaṃ palāyamānaṃ iti devasaṅghā<BR>
Disvāna mārassa parājayo'yaṃ jayo'ti siddhattha kumārakassa.<BR>
<BR>
266<BR>
Sammodamānaṃ abhipūjayantā dhīraṃ sugandhappabhūtihi tasmiṃ<BR>
Punā'gatā nekathutīhi sammā ugghosamānā chanavesadhāri.<BR>
<BR>
267<BR>
Evaṃ mārabalaṃ dhīro viddhaṃsetvā mahabbalo<BR>
Ādicce dharamāne'va nisinno acalāsane.<BR>
<BR>
268<BR>
Yāmasmiṃ paṭhame pubbenivāsaṃ ñāṇa'muttamo<BR>
Visodhetvāna yāmasmiṃ majjhime dibbalocanaṃ.<BR>
<BR>
269<BR>
So paṭiccasamuppāde atha pacchimayāmake<BR>
Otāretvāna ñāṇaṃsaṃ sammasanno anekadhā.<BR>
<BR>
270<BR>
Lokadhātusataṃ sammā unnādetvā'ruṇodaye<BR>
Buddho hutvāna sambuddhosambuddhajalocano.<BR>
<BR>
271<BR>
"Anekajātisaṃsāraṃ sandhāvissanti" ādinā<BR>
Udāne'daṃ udānesi pītivegena sādiso.<BR>
<BR>
272<BR>
Sallakkhetvāguṇe tassa pallaṅkassa anekadhā<BR>
Nā tāva'uṭṭhahissāmi ito pallaṅkato iti. <BR>
<BR>
273<BR>
Samāpattī samāpajjī anekasatakoṭiyo<BR>
Satthā tatthe'va sattāhaṃ nisinno acalāsane.<BR>
<BR>
274<BR>
Ajjā'pi nūna dhīrassa siddhatthassa yasassino<BR>
Atthi kattabbakiccaṃ hi tasmā āsanamālayaṃ.<BR>
<BR>
<BR>
[SL Page 027] [\x  27/]     <BR>
<BR>
275<BR>
Najahāsī'ti ekaccadevatānā'si saṃsayaṃ<BR>
Ñatvā tāsaṃ vitakkaṃ taṃ sametuṃ santamānaso.<BR>
<BR>
276<BR>
Uṭṭhāya hemahaṃso'va hemavaṇṇo pabhaṅkaro<BR>
Abbhuggantvā nabhaṃ nātho akāsi pāṭihāriyaṃ.<BR>
<BR>
277<BR>
Vitakkame'vaṃ iminā marūnaṃ sammu'pasammā'nimisesi bodhiṃ<BR>
Sampūjayanto nayanambujehi sattāhama'ṭṭhāsi jayāsanaṃ ca.<BR>
<BR>
278<BR>
Subhāsurasmiṃ ratanehi tasmiṃ savaṅkamanto varacaṅkamasmiṃ<BR>
Manoramasmiṃ ratanālayehi'pi visuddhadhammaṃ vicinaṃ visuddho.<BR>
<BR>
279<BR>
Mūlejapālatarurājavarassa tassa<BR>
Māraṅganānama'malānanapaṅkajāni<BR>
Sammā milāpiya tato mucalindamūle<BR>
Bhogindacittakumudāni pabodhayanto.<BR>
<BR>
280<BR>
Mūle'pi rājayatanassa tassa tasmiṃ samāpattisukhampi vindaṃ<BR>
Saṃvītināmesi manuññavaṇṇo ekūnapaññāsadināni dhīmā.<BR>
<BR>
281<BR>
Anotattodakaṃ dantakaṭṭhanāgalatāmayaṃ<BR>
Harīṭakāgadaṃ bhutvā devindenābhatuttamaṃ<BR>
<BR>
282<BR>
Vānijehi samānītaṃ samatthamadhupiṇḍikaṃ<BR>
Mahārājūpanītamhi pattamhi patigaṇhiya.<BR>
<BR>
283<BR>
Bhojanassāvasānamhi japālatarumūlakaṃ<BR>
Gantvādhigatadhammassa gambhīrattamanussari.<BR>
<BR>
284<BR>
Mahīsandhārako vārikkhandhasannibhako ayaṃ<BR>
Gambhīrodhigato dhammo mayā santo'ti ādinā. <BR>
<BR>
[SL Page 028] [\x  28/]      <BR>
285<BR>
Dhammagambhīrataṃ dhammarājassa sarato sato<BR>
Āsevaṃ takkaṇaṃ dhammaṃ imaṃ me paṭivijjhituṃ.<BR>
<BR>
286<BR>
Vāyamanto sampattayācakānaṃ manoramaṃ<BR>
Kantetvā uttamaṅgaṃ ca moḷibhūsanabhūsitaṃ.<BR>
<BR>
287<BR>
Suvañjitāni akkhini uppāṭetvāna lohitaṃ<BR>
Gaḷato nīhiritvāna bhariyaṃ lāvaṇṇabhāsuraṃ.<BR>
<BR>
288<BR>
Atrajaṃ ca dadantena kulavaṃsappadīpakaṃ<BR>
Dānaṃ nāma na dinnaṃ ca natthi sīlaṃ arakkhitaṃ.<BR>
<BR>
289<BR>
Tathāhi saṅkhapālādiattabhāvesu jīvitaṃ<BR>
Mayā pariccajantena sīlabhedabhayena ca.<BR>
<BR>
290<BR>
Khantivādādike nekaattabhāve apūritā<BR>
Chejjādiṃ pāpunattena pāramī natthi kāci me.<BR>
<BR>
291<BR>
Tassa me vidhamantassa mārasenaṃ vasundharā<BR>
Na kampittha ayaṃ pubbenivāsaṃ sarato'pi ca.<BR>
<BR>
292<BR>
Visodhentassa me yāme majjhime dibbalocanaṃ<BR>
Na kampittha pakampittha pacchime pana yāmake.<BR>
<BR>
293<BR>
Paccayākārañāṇaṃ me tāvade paṭivijjhato<BR>
Sādhukāraṃ dadantī'ca muñcamānā mahāravaṃ.<BR>
<BR>
294<BR>
Sampuṇṇalāpū viya kañjikāhi<BR>
Takkehi puṇṇaṃ viya vāṭikā'va<BR>
Sammakkhito'va'ñjanakehi hattho<BR>
Vasāhi sampīta pilotikā'va.<BR>
<BR>
295<BR>
Kilesapuñjabbharito kiliṭṭho<BR>
Rāgena ratto api desaduṭṭho<BR>
Mohena mūḷho'ti mahabbalena<BR>
Loko avijjānikarākaro'yaṃ.<BR>
<BR>
<BR>
[SL Page 029] [\x  29/]     <BR>
296<BR>
Kinnāma dhammaṃ paṭivijjhate'taṃ<BR>
Attho hi ko tassi'ti desanāya<BR>
Evaṃ nirussāhama'gañchi nātho<BR>
Pajāya dhammāmatapānadāne<BR>
<BR>
297<BR>
Nicchāretvā mahānādaṃ tato brahmā sahampatī<BR>
Nassati vata bho loko iti loko vinassati.<BR>
<BR>
298<BR>
Brahmasaṅghaṃ samādāya devasaṅghaṃ ca tāvade<BR>
Lokadhātusate satthu samīpaṃ samupāgato.<BR>
<BR>
299<BR>
Gantvā mahītale jānuṃ nihacca sirasañjaliṃ<BR>
Paggayha "bhagavā dhammaṃ desetu" iti ādinā.<BR>
<BR>
300<BR>
Yācito tena sambuddharavindavadano jino<BR>
Lokadhātusataṃ buddhacakkhunā'lokayaṃ tadā.<BR>
<BR>
301<BR>
Tasmiṃ apparajakkhādimaccā disvā'ti ettakā<BR>
Vibhajitvā'tha te satte bhabbābhabbavasena so.<BR>
<BR>
302<BR>
Abhabbe parivajjetvā bhabbe'vā'dāya buddhiyā<BR>
Upanetu jano'dāni saddhābhājanama'ttano. <BR>
<BR>
303<BR>
Pūressāmī'ti taṃ tassa saddhammāmatadānato<BR>
Vissajji brahmasaṅghassa vacanāmataraṃsiyo<BR>
<BR>
304<BR>
Tatojapālodayapabbatodito<BR>
Mahappabho buddhadivākaro nabhe<BR>
Maṇippabhāsannibhabhāsurappabho<BR>
Pamocayaṃ bhāsurabuddharaṃsiyo<BR>
<BR>
305<BR>
Pamodayanto upakādayo tadā<BR>
Kamena aṭṭhārasayojanañjasaṃ<BR>
Atikkamitvāna suphullapādape<BR>
Vijambhamānāligaṇābhikūjitaṃ. <BR>
<BR>
[SL Page 030] [\x  30/]     <BR>
306<BR>
Nirantaraṃ nekadijupakūjitaṃ suphrallapaṅkeruha gandhavāsitaṃ gato yasassī<BR>
migadāyamuttamaṃ tahiṃ tapassī atha pañcavaggiyā.<BR>
<BR>
307<BR>
Devātidevaṃ tibhavekanāthaṃ<BR>
Lokantadassiṃ sugataṃ sugattaṃ<BR>
Disvāna dhīraṃ munisīharājaṃ<BR>
Kumantaṇaṃ te iti mantayiṃsu.<BR>
<BR>
308<BR>
"Bhutvāna oḷārikaannapānaṃ<BR>
Suvaṇṇavaṇṇo paripuṇṇakāyo<BR>
Etā'vuso'yaṃ samaṇo imassa<BR>
Karoma nā'mhe abhivādanādiṃ.<BR>
<BR>
309<BR>
Ayaṃ visālanvayato sasūto<BR>
Sambhāvanīyo bhuvi ketubhūto<BR>
Paṭiggahetuṃ 'rahatā'sanaṃ tu<BR>
Tasmā'sanaṃ'yevi'ti paññapema."<BR>
<BR>
310<BR>
Ñatvā'tha bhagavā tesaṃ vitakkaṃ tikkhabuddhiyā<BR>
Mettānilakadambehi mānaketuṃ padhaṃsayī.<BR>
<BR>
311<BR>
Samatthā nahi saṇṭhātuṃ sakāya katikāya te<BR>
Akaṃsu lokanāthassa vandanādīni dhīmato. <BR>
<BR>
312<BR>
Buddhabhāvaṃ ajānantā munayo munirājino<BR>
Āvuso vādato tassa kevalaṃ samudīrayuṃ.<BR>
<BR>
313<BR>
Atha lokavidū lokanātho tesamu"dīratha āvusovādato neva satthuno" samudīrayi.<BR>
<BR>
314<BR>
"Bhikkhave arahaṃ sammā sambuddho'ti tathāgato" buddhabhāvaṃ pakāsetvā attano<BR>
tesamu'ttamo.<BR>
<BR>
315<BR>
Nisinno tehi paññatte dassaneyyuttamāsane<BR>
Brahmanādena te there sīlabhūsanabhūsite. <BR>
<BR>
[SL Page 031] [\x  31/]     <BR>
<BR>
316<BR>
Āmantetvāna brahmānaṃ nekakoṭipurakkhato<BR>
Dhammacakkaṃ pavattento desanāraṃsinā tadā.<BR>
<BR>
317<BR>
Mohandhakārarāsimpi hantvā loke manoramaṃ<BR>
Dhammālokaṃ padassetvā veneyyambujabuddhiyā.<BR>
<BR>
318<BR>
Migakānanasaṅkhāto raṇabhūmitale iti<BR>
Rājā mahānubhāvo'vadhammarājā visārado.<BR>
319<BR>
Desanāsiṃ samādāya dhībhujena manoramaṃ<BR>
Veneyyajanabandhunaṃ mahānatthakaraṃ sadā.<BR>
<BR>
320<BR>
Kilesārī padāḷetvā saddhammajayadundubhiṃ<BR>
Paharitvāna saddhammajayaketuṃ sudujjayaṃ.<BR>
<BR>
321<BR>
Ussāpetvāna saddhammajayatthuṇuttamaṃ subhaṃ<BR>
Patiṭṭhāpiya lokekarājā hutvā sivaṅkaro.<BR>
<BR>
322<BR>
Pamocetvāna janataṃ brahāsaṃsārabandhanā<BR>
Nibbāṇanagaraṃ netukāmo lokahite rato. <BR>
<BR>
323<BR>
Suvaṇṇācalakūṭaṃ'va jaṅgamaṃ cārudassanaṃ<BR>
Patvo'ruvelagāmiṃ taṃ añjasaṃ'va surañjasaṃ.<BR>
<BR>
324<BR>
Bhaddavaggiyabhūpālakumāre tiṃsamattake<BR>
Maggattayāmatarasaṃ pāyenvā rasamu'ttamaṃ.<BR>
<BR>
325<BR>
Pabbajjamu'ttamaṃ datvā lokassa'tthāya bhikkhavo<BR>
Uyyojetvāna sambuddho cārikaṃ carathā'ti te.<BR>
326<BR>
Gantvo'ruvelaṃ jaṭilānama'nto-<BR>
Jaṭā ca chetvāna jaṭā bahiddhā<BR>
Pāpetva aggañjasamu'ttamo te<BR>
Purakkhato indu'va tārakābhi.<BR>
<BR>
327<BR>
Purakkhato tehi anāsavehi<BR>
Chabbaṇṇaraṃsābharanuttamehi<BR>
Disaṅganāyo atisobhayanto<BR>
Pakkhīnamakkhīni'pi pīṇayanto.<BR>
<BR>
<BR>
[SL Page 032] [\x  32/]     <BR>
<BR>
328<BR>
Dinnaṃ paṭiññaṃ samanussaranto<BR>
Taṃ bimbisārassa mahāyasassa<BR>
Mocetukāmo vararājavaṃsaṃ<BR>
Dhajūpamānassa guṇālayassa.<BR>
<BR>
329<BR>
Sikhaṇḍimaṇḍalāraddhanaccaṃ laṭṭhivanavhayaṃ<BR>
Uyyānama'gamā nekatarusaṇḍābhimaṇḍitaṃ.<BR>
<BR>
330<BR>
Bimbisāranarindo so'gatabhāvaṃ mahesino<BR>
Suṇitvā pītipāmojjabhūsanena vibhūsito.<BR>
<BR>
331<BR>
Tamu'yyānu'pagantvāna mahāmaccapurakkhato<BR>
Satthupādāravindehi sobhayanto siroruhe. <BR>
332<BR>
Nisinno bimbisāraṃ taṃ saddhammaamatambunā<BR>
Devindagīyamānaggavaṇṇo vaṇṇābhirājito.<BR>
<BR>
333<BR>
Devadānavabhogindapūjito so mahāyaso<BR>
Rammaṃ rājagahaṃ gantvā devindapurasannibhaṃ.<BR>
<BR>
334<BR>
Narindagehaṃ ānīto narindena sarāsabho<BR>
Bhojanassā'vasānamhi cālayanto mahāmahiṃ.<BR>
<BR>
335<BR>
Patigaṇhiya samphullatarurājavirājitaṃ<BR>
Rammaṃ veluvanārāmaṃ vilocana rasāyanaṃ.<BR>
<BR>
336<BR>
Sitapulinasamūhacchannabhālaṅkatasmiṃ<BR>
Surabhikusumagandhākiṇṇamandānilasmiṃ<BR>
Vividhakamalamālālaṅkatambāsayasmiṃ<BR>
Vipulavimalatasmiṃ valliyāmaṇḍapasmiṃ.<BR>
<BR>
337<BR>
Suranaramahanīyo cārupādāravindo<BR>
Vimalakamalanetto kundadantābhirāmo<BR>
Guṇaratanasamuddo nāthanātho munindo<BR>
Kaṇakakiraṇasobho somasommānano so.<BR>
<BR>
<BR>
[SL Page 033] [\x  33/]     <BR>
<BR>
338<BR>
Vimalapavarasīlakkhandhavāraṃ ca katvā <BR>
Ruciravarasamādhīkuntamu"ssāpayitvā<BR>
Tikhiṇatarasubhaggaṃ buddhañāṇorukaṇḍaṃ<BR>
Viharati bhamayanto kāmama'ggā vihārā.<BR>
<BR>
339<BR>
Tadā suddhodano rājā"putto sambodhimuttamaṃ<BR>
Patvā pavattasaddhammacakko lokahitāya me<BR>
<BR>
340<BR>
Rājagahaṃ'ca nissāya ramme veluvane'dhunā<BR>
Vasatī"ti suṇitvāna buddhabhūtaṃ sakatrajaṃ.<BR>
<BR>
341<BR>
Daṭṭhukāmo navakkhattuṃ navāmacce mahesino <BR>
Navayodhasahassehi saddhiṃ pesesi santikaṃ.<BR>
<BR>
342<BR>
Gantvā te dhammarājassa sutvā'nopamadesanaṃ<BR>
Uttamatthaṃ labhitvāna sāsanampi napesayuṃ.<BR>
<BR>
343<BR>
Tesve'kampi apassanto kāludāyiṃ subhāratiṃ<BR>
Āmantetvā mahāmaccaṃ pabbajjābhirataṃ sadā.<BR>
<BR>
344<BR>
"Sugattaratanaṃ netvā mama nettarasāyanaṃ<BR>
Yena kenacu'pāyena karohī"ti tama'bravī.<BR>
<BR>
345<BR>
Atha yodhasahassena tampi pesesi so'pi ca<BR>
Gantvā sapariso satthu sutvā sundaradesanaṃ.<BR>
<BR>
346<BR>
Arahattañjasaṃ patvā pabbajitvā narāsabhaṃ<BR>
Namassanto sa sambuddhaṃ paggayha sirasañjaliṃ.<BR>
<BR>
347<BR>
"Vasantakālajjanītātirattavaṇṇābhirāmaṅkurapallavāni<BR>
Sunīlavaṇṇujjalapattayuttā sākhāsahassāni manoramāni.<BR>
<BR>
348<BR>
Visiṭṭhagandhākulaphāliphullanānāvicittāni mahīruhāni<BR>
Sucittanānāmigapakkhisaṅghasaṅgīyamānuttamakānanāni.<BR>
<BR>
<BR>
[SL Page 034] [\x  34/]     <BR>
<BR>
349<BR>
Sunīlasātodakapūritāni sunādikādambakadambakāni<BR>
Sugandhaindīvarakallahārā ravindarattambujabhūsitāni.<BR>
<BR>
350<BR>
Tīrantare jātadumesu pupphakiñjakkharājīhi virājitāni<BR>
Muttātisetāmalasekatāni rammāni nekāni jalāsayāni.<BR>
<BR>
351<BR>
Manuññaveḷuriyakañcukānivaguṇṭhitāni'ca susaddalehi<BR>
Sunīlabhūtāni mahītalāni nabhāni mandānila saṅkulāni.<BR>
<BR>
352<BR>
Anantabhogehi janehi phītaṃ<BR>
Surājadhāniṃ kapiḷābhidhāniṃ<BR>
Gantuṃ bhadante samayo"ti ādiṃ<BR>
Saṃvaṇṇi vaṇṇaṃ gamanañjasassa.<BR>
<BR>
353<BR>
Suvaṇṇanaṃ taṃ sugato suṇitvā<BR>
"Vaṇṇesi vaṇṇaṃ gamanassu'dāyi<BR>
Kinnū"ti bhāsittha tato udāyi<BR>
Kathesi'daṃ tassa sivaṅkarassa<BR>
<BR>
354<BR>
"Bhante pitā dassanami'cchate te<BR>
Suddhodano rājavaro yasassī<BR>
Tathāgato lokahitekanātho<BR>
Karotu saññātakasaṅgahanti."<BR>
<BR>
355<BR>
Suṇitvā madhuraṃ tassa giraṃ lokahite rato<BR>
"Sādhu'dāyi karissāmi ñātakānanti saṅgahaṃ."<BR>
<BR>
356<BR>
Jaṅgamo hemamerū'va rattakambalalaṅkato<BR>
Vimalo puṇṇacando'va tārakāparivārito.<BR>
<BR>
357<BR>
Saddhiṃ vīsasahassehi santacittehi tādihi<BR>
Gacchanto sirisampanno añjase saṭṭhiyojane.<BR>
<BR>
<BR>
[SL Page 035] [\x  35/]     <BR>
<BR>
358<BR>
Dine dine vasitvāna yojane yojane jino<BR>
Dvīhi māsehi sampatto buddho jātapuraṃ varaṃ.<BR>
<BR>
359<BR>
Buddhaṃ visuddhakamalānanasobhamānaṃ<BR>
Bālaṃsumālisatabhānusamānabhānuṃ<BR>
Cakkaṅkitorucaraṇaṃ caraṇādhivāsaṃ<BR>
Lokattayekasaraṇaṃ araṇaggakāyaṃ.<BR>
<BR>
360<BR>
Sampuṇṇahemaghaṭatoraṇadhūmagandha<BR>
Mālehi veṇupaṇavādihi dundubhīhi<BR>
Cittehi chattadhajacāmaravījanīhi<BR>
Suddhodanādivanipā abhipūjayiṃsū.<BR>
<BR>
361<BR>
Susajjitaṃ puraṃ patvā munindo taṃ manoramaṃ<BR>
Sugandhipupphakiñjakkhālaṅkatorutalākulaṃ.<BR>
<BR>
362<BR>
Suphullajalajākiṇṇa acchodakajalālayaṃ<BR>
Mayūramaṇḍalāraddha raṅgehi ca virājitaṃ.<BR>
<BR>
363<BR>
Cārucaṅkamapāsāda latāmaṇḍapamaṇḍitaṃ<BR>
Pāvekkhi pavaro rammaṃ nigrodhārāmamuttamaṃ.<BR>
<BR>
364<BR>
"Amhākame'sasiddhattho putto natto'ti"ādinā<BR>
Cintayitvāna sañjātamānasatthaddhasākiyā.<BR>
<BR>
365<BR>
Dahare dahare rāja kumāre idama'bravuṃ<BR>
"Tumhe vandatha siddhatthaṃ navandāma mayanti taṃ."<BR>
<BR>
366<BR>
Idaṃ vatvā nisīdiṃsu katvā te purato tato<BR>
Adantadamako danto tilokekavilocano.<BR>
<BR>
367<BR>
Tesaṃ ajjhāsayaṃ ñatvā "na maṃ vandanti ñātayo<BR>
Handa vandāpayissāmi'dāni nesanti" tāvade.<BR>
<BR>
368<BR>
Abhiññā pādakajjhānaṃ samāpajjitvā jhānato<BR>
Vuṭṭhāya hemahaṃso'va hemavaṇṇo pabhaṅkaro. <BR>
<BR>
[SL Page 036] [\x  36/]     <BR>
<BR>
369<BR>
Abbhuggantvā nabhaṃ sabbasattanettarasāyanaṃ<BR>
Gaṇḍambarukkhamūlasmiṃ pāṭihāriyasannibhaṃ.<BR>
<BR>
370<BR>
Asādhāraṇama'ññesaṃ pāṭihāriyamu'ttamaṃ<BR>
Ramanīyatare tasmiṃ akāsi munipuṅgavo.<BR>
<BR>
371<BR>
Disvā tama'bbhutaṃ rājā suddhodanonarāsabho<BR>
Sañjātapītipāmojjo sakyavaṃsekanāyako.<BR>
<BR>
372<BR>
Satthupādāravindehi sake cārusiroruhe<BR>
Bhūsite'kāsi te sabbe sākiya' akaruṃ tathā. <BR>
<BR>
373<BR>
Dhīro pokkharavassassa avasāne manoramaṃ<BR>
Dhammavassaṃ pavassetvā sattacittāvanuggataṃ.<BR>
<BR>
374<BR>
Mahāmoharajaṃ hantvā sasaṅgho dutiye dine<BR>
Pavekkhi sapadānena piṇḍāya puramu'ttamaṃ.<BR>
<BR>
375<BR>
Tassa pādāravindāni'ravindāni anekadhā<BR>
Uggantvā patigaṇhiṃsu akkantakkantaṭhānato.<BR>
<BR>
376<BR>
Dehajotikadambehi gopuraṭṭālamandirā<BR>
Piñjarattaṃ gatā tasmiṃ pākārappabhūti tadā.<BR>
377<BR>
Carantaṃ pavisitvāna piṇḍāya puravīthiyaṃ<BR>
Lokālokakaraṃ vīraṃ santaṃ dantaṃ pabhaṅkaraṃ.<BR>
<BR>
378<BR>
Pasādajanake ramme pāsāde sā yasodharā<BR>
Sīhapañjarato disvā ṭhitā pemaparāyaṇā.<BR>
<BR>
379<BR>
Bhūsane maṇiraṃsīhi bhāsuraṃ rāhulaṃ varaṃ <BR>
Āmantetvā padassetvā "tuyhame'so pitā"ti taṃ.<BR>
<BR>
380<BR>
Niketamu'pasaṅkamma suddhodanayasassino<BR>
Vanditvā tama'nekāhi itthīhi parivāritā.<BR>
<BR>
381<BR>
"Deva devindalīlāya putto te'dha pure pure<BR>
Caritvā carate'dāni piṇḍāyā'ti ghare ghare" <BR>
<BR>
[SL Page 037] [\x  37/]     <BR>
<BR>
382<BR>
Pavedesi pavedetvā'gamā mandirama'ttano<BR>
Ānandajalasandoha pūrito'rucilocanā.<BR>
<BR>
383<BR>
Tato sesanarindānaṃ indo indo va laṅkato<BR>
Kampamāno pagantvāna vegena jinasantikaṃ.<BR>
<BR>
384<BR>
"Sakyapuṅgava te ne'sa vaṃso mā cara mā cara<BR>
Vaṃse putte'karājā'pi na piṇḍāya carī pure."<BR>
<BR>
385<BR>
Iti vutte narindena munindo guṇasekharo<BR>
"Tuyhame'so mahārāja vaṃso mayhaṃ pana'nvayo<BR>
<BR>
386<BR>
Budadhavaṃso"ti sambuddhavaṃsaṃ tassa pakāsayī.<BR>
Atho tasmiṃ ṭhito yeva desento dhammamu'ttariṃ.<BR>
<BR>
387<BR>
"Uttiṭṭhe nappamajjeyya dhammami"ccādimu'ttamaṃ.<BR>
Gāthaṃ manoramaṃ vatvā sotūnaṃ sivamā'vahaṃ.<BR>
<BR>
388<BR>
Dassanaggarasaṃ datvā santappetvā tamu'ttamo<BR>
Tenā'bhiyācito tassa niketaṃ samupāgato.<BR>
<BR>
389<BR>
Saddhiṃ visasahassehi tādīhi dipaduttamaṃ<BR>
Madhurodanapānena santappetvā mahīpati.<BR>
390<BR>
Cuḷāmaṇīmarīcīhi piñjarañjalikehi taṃ<BR>
Rājuhi saha vanditvā nisīdi jinasantike. <BR>
<BR>
391<BR>
Tā'pi nekasatā gantvā sundarā rājasundarī<BR>
Narindena anuññātā nisidiṃsu tahiṃ tadā.<BR>
<BR>
392<BR>
Desetvā madhuraṃ dhammaṃ tilokatilako jino<BR>
Ahampa'jja na gaccheyyaṃ save bimbāya mandiraṃ.<BR>
<BR>
393<BR>
Dayāya hadayaṃ tassā phāleyyā'ti dayālayo<BR>
Sāvakaggayugaṃ gayha mandiraṃ pitarā gato. <BR>
<BR>
394<BR>
Nisīdi pavisitvāna buddho buddhāsane tahiṃ<BR>
Chabbaṇṇaraṃsijālehi bhāsuranto'va bhānumā.<BR>
<BR>
<BR>
[SL Page 038] [\x  38/]     <BR>
<BR>
395<BR>
Manosilācuṇṇasamānadehamarīvijālehi virājamānā<BR>
Pakampitā hemalatā'va bimbā bimbadharā satthu samīpa'māga.<BR>
<BR>
396<BR>
Satthu pādesu samphassasītaluttamavārinā<BR>
Nibbāpesi mahāsokapāvakaṃ hadayindhane.<BR>
<BR>
397<BR>
Rājā satthu pavedesi bimbāyā'ti bahuṃ guṇaṃ<BR>
Munindo'pi pakāsesi candakiṇṇarajātakaṃ.<BR>
<BR>
398<BR>
Tadā nandakumārassa sampatte maṅgalattaye<BR>
Vivāho abhiseko ca iti gehappavesanaṃ.<BR>
<BR>
399<BR>
Maṅgalānaṃ pure yeva pabbājesi pabhaṅkaro.<BR>
Anicchantaṃ'va netvā taṃ ārāmaṃ rammamuttamaṃ<BR>
<BR>
400<BR>
Attānama'nugacchantaṃ dāyajjatthaṃ sakatrajaṃ<BR>
Kumāraṃ rāhulaṃ cā'pi kumārābharaṇujjalaṃ.<BR>
<BR>
401<BR>
"Sukhā'va chāyā te me"ti uggirantaṃ giraṃ piyaṃ<BR>
"Dāyajjaṃ me dadāhī'ti dāyajjaṃ me dadāhi ca".<BR>
<BR>
402<BR>
Ārāmameva netvāna pabbājesi niruttaraṃ<BR>
Saddhammaratanaṃ datvā dāyajjaṃ tassa dhīmato<BR>
<BR>
403<BR>
Nikkhamma tamhā sugataṃsumāli tahiṃ jantusaroruhāni<BR>
Saddhammaraṃsīhi vikāsayanto upāgato rājagahaṃ punā'pi.<BR>
<BR>
404<BR>
Kusumākula sundaratarupavane padumuppala bhāsurasaranikare<BR>
Puthucaṅkamamaṇḍitasitasikate subhasītavane viharati sugato.<BR>
<BR>
405<BR>
Tadā sudattavhayaseṭṭhiseṭṭho<BR>
Bahūhi bhaṇḍaṃ sakaṭehi gayha<BR>
Sāvatthito rājagahe manuññe<BR>
Sahāyaseṭṭhissa gharū'pagantvā.<BR>
<BR>
<BR>
[SL Page 039] [\x  39/]     <BR>
<BR>
406<BR>
Tene'va vutto subhagena buddho<BR>
Jāto'ti loke dipadānamindo<BR>
Sañjātapītīhi udaggacitto<BR>
Rattiṃ pabhātaṃ iti maññamāno.<BR>
<BR>
407<BR>
Nikkhamma tamhā vigatandhakāre<BR>
Devānubhāvena mahāpathamhi<BR>
Gantvāna taṃ sītavanaṃ surammaṃ<BR>
Sampuṇṇa candaṃ'va virājamānaṃ.<BR>
<BR>
408<BR>
Taṃ dīparukkhaṃ viya pajjalantaṃ<BR>
Vilocanānandakaraṃ mahesiṃ<BR>
Disvāna tassu'ttamapādarāgaṃ<BR>
Paṭiggahetvā sirasā sudhīmā.<BR>
<BR>
409<BR>
Gambhīraṃ nipuṇaṃ dhammaṃ suṇitvā vimalaṃ varaṃ<BR>
Sotāpattiphala'mpatvā sahassanaya maṇḍitaṃ.<BR>
<BR>
410<BR>
Nimantetvāna sambuddhaṃ sasaṅghaṃ lokanāyakaṃ<BR>
Vaṇṇagandharasūpetaṃ datvā dānaṃ sukhāvahaṃ.<BR>
<BR>
411<BR>
Satthu āgamanatthāya sāvatthinagaraṃ varaṃ<BR>
Paṭiññaṃ so gahetvāna gacchanto antarāpathe.<BR>
<BR>
412<BR>
Yojane yojane vāru cittakammasamujjale<BR>
Vihāre pavare datvā kārāpetvā bahuṃ dhanaṃ. <BR>
413<BR>
Sāvatthiṃ puna'rāgantvā pāsādasatamaṇḍitaṃ<BR>
Toraṇaṅghikapākāragopurādivirājitaṃ.<BR>
<BR>
414<BR>
Puraṃ apahasantaṃ'va devindassā'pi sabbadā<BR>
Sabbasampattisampannaṃ naccagītādisobhitaṃ.<BR>
<BR>
415<BR>
Kasmiṃ so vihareyyā'ti bhagavā lokanāyako<BR>
Samantānuvilokento vihārārahabhūmikaṃ.<BR>
<BR>
<BR>
[SL Page 040] [\x  40/]     <BR>
<BR>
416<BR>
Jetarājakumārassa uyyānaṃ nandanopamaṃ<BR>
Chāyūdakādisampannaṃ bhūmibhāgaṃ udikkhiya.<BR>
<BR>
417<BR>
Hiraññakoṭisanthāravasene'va mahāyaso<BR>
Kiṇitvā pavare tamhi narāmaramanohare.<BR>
<BR>
418<BR>
Niccaṃ kiṅkiṇijālanādaruciraṃ siṅgīva siṅgākulaṃ<BR>
Rammaṃnekamaṇīhi channachadanaṃ āmuttamuttāvaliṃ<BR>
Nānārāgavitāna bhāsurataraṃ pupphādinā'laṅkataṃ<BR>
Citraṃ gandhakuṭiṃ varaṃ suvipulaṃ kāresi bhūsekharaṃ.<BR>
<BR>
419<BR>
Jinatrajānampi visālamālayaṃ<BR>
Vitānanānāsayanāsanujjalaṃ<BR>
Sumaṇḍitaṃ maṇḍapavaṅkamādinā<BR>
Vilumpamānaṃ manalocanaṃ sadā.<BR>
<BR>
420<BR>
Athāpi saṇhāmalasetavālukaṃ<BR>
Savedikācāruvisālamālakaṃ<BR>
Jalāsayaṃ sāta'tisītalodakaṃ<BR>
Sugandhisogandhikapaṅkajākulaṃ.<BR>
<BR>
421<BR>
Suphullasālāsanasoganāga<BR>
Punnāgapūgādivirājamānaṃ<BR>
Manoramaṃ jetavanābhidhānaṃ<BR>
Kārāpayī seṭṭhi vihāraseṭṭhaṃ.<BR>
<BR>
422<BR>
Visālakelāsadharādharuttamā-<BR>
Bhirāmapākāraphanindagopito<BR>
Janassa sabbābhimanatthasādhako<BR>
Vihāracintāmaṇi so virājite.<BR>
<BR>
423<BR>
Tato āgamanatthāya munindaṃ nāthapiṇḍiko<BR>
Dūtaṃ pāhesi so satthā sutvā dūtassa sāsanaṃ.<BR>
<BR>
424<BR>
Mahatā bhikkhusaṃghena tadā tamhā purakkhato<BR>
Nikkhamitvā'nupubbena patto sāvatthimuttamaṃ.<BR>
<BR>
<BR>
[SL Page 041] [\x  41/]     <BR>
<BR>
425<BR>
Samujjalāni nekāni dhajānādāya sundarā<BR>
Kumārā purato satthu nikkhamiṃsu surā yathā.<BR>
<BR>
426<BR>
Nikkhamiṃsu tato tesaṃ pacchato taruṇaṅganā<BR>
Cārupuṇṇaghaṭādāya devakaññā yathā tathā.<BR>
<BR>
427<BR>
Puṇṇapātiṃ gahetvāna seṭṭhino bhariyā tathā<BR>
Saddhiṃ nekasatitthihi nekālaṅkāralaṅkatā.<BR>
<BR>
428<BR>
Mahāseṭṭhi mahāseṭṭhisatehi saha nāyakaṃ<BR>
Abbhuggañchi mahāvīraṃ pūjito tehi nekadhā. <BR>
<BR>
429<BR>
Chabbaṇṇaraṃsīhi manoramehi<BR>
Puraṃ varaṃ piñjaravaṇṇabhāvaṃ<BR>
Nento munindo sugato sugatto<BR>
Upāvisī jetavanaṃ vihāraṃ.<BR>
<BR>
430<BR>
Cātuddisassa saṅghassa sambuddhapamukhassa'haṃ<BR>
Imaṃ dammi vihāranti satthu cārukarambuje.<BR>
<BR>
431<BR>
Sugandhavāsitaṃ vāriṃ hemabhiṅkārato varaṃ<BR>
Ākiritvā adā rammaṃ vihāraṃ cārudassanaṃ.<BR>
<BR>
432<BR>
Surammaṃ vihāraṃ paṭiggayaha seṭṭhaṃ<BR>
Anagghe vicittāsanasmiṃ nisinno<BR>
Janindānamindo tilokekanetto<BR>
Tilokappasādāvahaṃ taṃ manuññaṃ.<BR>
<BR>
433<BR>
Udārānisaṃsaṃ vihārappadāne<BR>
Anāthappadānena nāthassa tassa<BR>
Sudattābhidhānassa seṭṭhissa satthā<BR>
Yasassī hitesī mahesī adesī.<BR>
<BR>
434<BR>
Udārānisaṃsaṃ vihārappadāne<BR>
Kathetuṃ samattho vinā bhūripaññaṃ<BR>
Tilokekanāthaṃ naro kosi yutto<BR>
Mukhānaṃ sahassehi nekehi cā'pi. <BR>
<BR>
[SL Page 042] [\x  42/]     <BR>
<BR>
435<BR>
Iti vipulayaso so tassa dhammaṃ kathetvā <BR>
Api sakalajanānaṃ mānase tosayanto<BR>
Paramamadhuranādaṃ dhammabheriṃ mahantaṃ<BR>
Viharati paharanto tattha tatthūpagantvā.<BR>
<BR>
436<BR>
Evaṃ tilokahitadena mahādayena<BR>
Lokuttamena paribhuttapadesapantiṃ<BR>
Niccaṃsurāsuramahoragarakkhasādi<BR>
Sampūjitaṃ ahami'dāni nidassasissaṃ.<BR>
<BR>
437<BR>
Saddhammaraṃsinikarehi jinaṃsumāli<BR>
Veneyyapaṅkajavanāni vikāsayanto<BR>
Vāsaṃ akāsi pavaro paṭhamamhi vasse<BR>
Bārāṇasimhi nagare migakānanamhi.<BR>
<BR>
438<BR>
Nānāppakāraratanāpaṇapantivīthi<BR>
Ramme pure pavararājagahābhidhāne<BR>
Vāsaṃ akāsi dutiye tatiye catutthe<BR>
Vassepi kantataraveluvaneva nātho.<BR>
<BR>
439<BR>
Bhūpālamoḷimaṇiraṃsivirājamānaṃ<BR>
Vesālināmaviditaṃ nagaraṃ surammaṃ<BR>
Nissāya sakyamunikesari pañcamamhī<BR>
Vassamhi vāsamakarittha mahāvanasmiṃ.<BR>
<BR>
440<BR>
Phullātinīlavimaluppalacārunetto<BR>
Siṃgīsamānatanujotihi jotamāno<BR>
Buddho anantaguṇasannidhi chaṭṭhavasse<BR>
Vāsaṃ akā vipulamaṅkula pabbatasmiṃ.<BR>
<BR>
441<BR>
Gambhīraduddasataraṃ madhuraṃ marūnaṃ<BR>
Desetva dhammamatulo sirisannivāso<BR>
Devindasītalavisālasilāsanasmiṃ<BR>
Vassamhi vāsama'karī muni sattamamhi.<BR>
<BR>
<BR>
[SL Page 043] [\x  43/]     <BR>
<BR>
442<BR>
Phullāravindacaraṇo caraṇādhivāso<BR>
So suṃsumāragirināmadharādharamhi<BR>
Vāsaṃ akā paramamāraji aṭṭhamasmiṃ<BR>
Vassamhi kantarabhesakalāvanamhi.<BR>
<BR>
443<BR>
Nānāmatātibahutitthiyasappadappaṃ<BR>
Hantvā tilokatilako navamamhi vasse<BR>
Vāsaṃ akāsi rucire atidassanīye<BR>
Kosambisimbalivane jinapakkhirājā.<BR>
<BR>
444<BR>
Tesaṃ mahantakalahaṃ samituṃ yatīnaṃ<BR>
Nissāya vāraṇavaraṃ dasamamhi vasse<BR>
Pupphābhikiṇṇavipulāmalakānanasmiṃ<BR>
Vāsaṃ akā munivaro varapāraleyyo.<BR>
<BR>
445<BR>
Dhammāmatena janataṃ ajarāmarattaṃ<BR>
Nento vilocanamanoharasuddhadanto<BR>
Nālābhidhānadijagāmavare munindo<BR>
Vāsaṃ akā amitabuddhi dasekavasse.<BR>
<BR>
446<BR>
Verañja cārudijagāmasamīpabhūte<BR>
Ārāmake surabhipupphaphalābhirāme<BR>
Sabbaññè sakyamuni bārasamamhi vasse<BR>
Vāsaṃ akāsi pucimandadumindamūle<BR>
<BR>
447<BR>
Phullāravindavadano racicārusobho<BR>
Lokassa atthacariyāya dayādhivāso<BR>
Vāsaṃ akā ruciracāliyapabbatasmiṃ<BR>
Vīro tilokagaru terasamamhi vasse.<BR>
<BR>
448<BR>
Bandhūkapupphasamapādakarābhirāmo<BR>
Dhammissaro pavarajetavane suramme<BR>
Dhīro mahiddhi muni cuddasamamhi vasse<BR>
Vāsaṃ akā sakalasattahitesu yutto.<BR>
 <BR>
[SL Page 044] [\x  44/]      <BR>
<BR>
449<BR>
Veneyyabandhuvanarāgagaje vihantvā<BR>
Vassamhi pañcadasame munisīharājā<BR>
Vāsaṃ akā kapilavatthudharādharoru<BR>
Nigrodharāmaramaṇīyamaṇigguhāyaṃ.<BR>
<BR>
<BR>
450<BR>
Yakkhampi kakkhalataraṃ suvinītabhāvaṃ<BR>
Netvā pure varatamālavakābhidhāne<BR>
Vasmamhi vāsamakarī dasachaṭṭhamamhi<BR>
Nento janaṃ bahutarampi ca santimaggaṃ.<BR>
<BR>
451<BR>
Pākāragopuraniketanatoraṇādi<BR>
Nettābhirāmavararājagahe mahesi<BR>
Vāsaṃ akānadhivaro dasasattamamhi<BR>
Vassamhi patthayaso bhuvanattayasmiṃ.<BR>
<BR>
452<BR>
Dhammosadhena madhurena sukhāvahena<BR>
Lokassa ghoratararāgarajaṃ vihantvā<BR>
Vassamhi vāsamakarī dasaaṭṭhamasmiṃ<BR>
Aṅgīraso pavaracāliyapabbatasmiṃ.<BR>
<BR>
453<BR>
Venayyabandhujanamoharipuṃ uḷāraṃ<BR>
Hantvāna dhammaasinā varadhammarājā<BR>
Ekūnavīsatimake puna tattha vasse<BR>
Vāsaṃ akā madhurabhārati lokanātho<BR>
<BR>
454<BR>
Suddhāsayo pavararājagahe vicitte<BR>
Vāsaṃ akāsi samavīsatimamhi vasse<BR>
Lokassa atthacaraṇe subhakapparukkho<BR>
Cintāmaṇippavarabhaddaghaṭo munindo<BR>
<BR>
455<BR>
Evaṃ tilokamahito anibaddhavāsaṃ<BR>
Katvā carampaṭhamabodhiyudārapañño<BR>
Chabbaṇṇaraṃsisamupetavicittadeho<BR>
Lokekabandhu bhagavā avasesakāle.<BR>
<BR>
<BR>
[SL Page 045] [\x  45/]     <BR>
<BR>
456<BR>
Sāvatthiyaṃ pavarajetavane ca ramme<BR>
Dibbālaye ca samalaṅkatapubbarāme<BR>
Vāsaṃ akāsi muni vīsatipañcavasse<BR>
Lokābhivuddhinirato sukhasannivāso.<BR>
<BR>
457<BR>
Iti amitadayo yo pañcatāḷīsavasse<BR>
Manujamanavanasmiṃ jātarāgaggirāsiṃ<BR>
Paramamadhuradhammambuhi nibbāpayanto<BR>
Avasi samunimegho lokasantiṃ karotu!<BR>
<BR>
458<BR>
Paññāvaraṅganā mayhaṃ sañjātā manamandire<BR>
Tosayantī sabbajanaṃ vuddhiṃ gacchatu sabbadā.<BR>
<BR>
459<BR>
Citaṃ yaṃ racayantena jinassa caritaṃ mayā<BR>
Puññaṃ tassānubhāvena sampatto tusitālayaṃ.<BR>
<BR>
460<BR>
Metteyyalokanāthassa suṇanto dhammadesanaṃ<BR>
Tena saddhiṃ ciraṃ kālaṃ vindanto mahatiṃ siriṃ.<BR>
<BR>
461<BR>
Buddhe jāte mahāsattoramme ketumanīpure<BR>
Rājavaṃse janītvāna tihetupaṭisandhiko.<BR>
<BR>
462<BR>
Civaraṃ piṇḍapātaṃ ca anagghaṃ vipulaṃ varaṃ<BR>
Senāsanaṃ ca bhesajjaṃ datvā tassa mahesino.<BR>
<BR>
463<BR>
Sāsane pabbajitvāna jotento tamanuttaraṃ<BR>
Iddhimā satimā sammā dhārento piṭakattayaṃ.<BR>
<BR>
464<BR>
Vyākato tena buddho yaṃ hessatīti anāgate<BR>
Uppannuppannabuddhānaṃ dānaṃ datvā sukhāvahaṃ.<BR>
<BR>
465<BR>
Saṃsāre saṃsaranto hi kapparukkho ca pāṇinaṃ<BR>
Icchiticchitamannādiṃ dadanto madhuraṃ caraṃ.<BR>
<BR>
466<BR>
Maṃsalohitanettādiṃ dadaṃ cittasamāhito<BR>
Sīlanekkhammapaññādiṃ pūrento sabbapāramiṃ.<BR>
<BR>
<BR>
[SL Page 046] [\x  46/]     <BR>
<BR>
467<BR>
Pāramisikharaṃ patvā buddho hutvā anuttaro<BR>
Desetvā madhuraṃ dhammaṃ jantūnaṃ sivamāvahaṃ.<BR>
<BR>
468<BR>
Sabbaṃ sadevakaṃ lokaṃ brahāsaṃsārabandhanā<BR>
Mocayitvā varaṃ khemaṃ pāpuṇyeṃ sivaṃ puraṃ.<BR>
<BR>
469<BR>
Laṅkālaṅkāra bhūtena bhūpālanvayaketunā<BR>
Vijayabāhunā raññā sakanāmena kārite.<BR>
<BR>
470<BR>
Satoyāsayapākāra gopurādivirājite<BR>
Pariveṇavare ramme vasatā santavuttinā.<BR>
<BR>
471<BR>
Medhaṅkarābhidhānena dayāvāsena dhīmatā<BR>
Therena racitaṃ etaṃ sabbha saṃsevitaṃ sadā.<BR>
472<BR>
Bhave bhave'dha gāthānaṃ tesattati catussataṃ<BR>
Ganthato pañcapaññāsā-dhikaṃ pañcasataṃ iti.<BR>
<BR>
------------------------------ <BR>
<BR>
<BR>
<BR>
</font></body></html>