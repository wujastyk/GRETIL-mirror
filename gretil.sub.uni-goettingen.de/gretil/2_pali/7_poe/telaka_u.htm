<HTML><HEAD><META HTTP-EQUIV=CONTENT-TYPE CONTENT="TEXT/HTML; CHARSET=UTF-8">
<title>Input by the Sri Lanka Tripitaka Project</title>
<style type="text/css">
  <!--
td {font-family:'Arial Unicode MS', 'Arial Unicode MS Standard', 'Arial';}  -->
 </style></HEAD><BODY><FONT Size=3 Face="Arial Unicode MS, Arial Unicode MS Standard"><BR><BR>

Input by the Sri Lanka Tripitaka Project<BR>
<BR>
[CPD Classification 4.5.5]<BR>
[SL Vol Tel - ] [\z Tel /] [\w I /]   <BR>
[SL Page 001] [\x   1/]     <BR>
 <BR>
Telakaṭāhagāthā<BR>
<BR>

<!---------------------------------------------------------><BR>
<HR align=left size=1 width="50%" noshade><BR>
THIS <A HREF="http://www.sub.uni-goettingen.de/ebene_1/fiindolo/gretil.htm" TARGET="_new">GRETIL</A> TEXT FILE IS FOR REFERENCE PURPOSES ONLY!   <BR>
COPYRIGHT AND TERMS OF USAGE AS FOR SOURCE FILE. <BR>
<BR>
Text converted to Unicode (UTF-8).<BR>
(This file is to be used with a UTF-8 font and your browser's VIEW configuration <BR>
set to UTF-8.)
</font>
<P>
<TABLE width="50%">
<tr><td>description:</td><td align=center>multibyte sequence:</td></tr>
<tr><td>long a</td>          <td align=center>  ā   </td></tr>
<tr><td>long A</td>          <td align=center>  Ā   </td></tr>
<tr><td>long i</td>          <td align=center>  ī   </td></tr>
<tr><td>long I</td>          <td align=center>  Ī   </td></tr>
<tr><td>long u</td>          <td align=center>  ū   </td></tr>
<tr><td>long U</td>          <td align=center>  Ū   </td></tr>
<tr><td>vocalic r</td>       <td align=center>  ṛ  </td></tr>
<tr><td>vocalic R</td>       <td align=center>  Ṛ  </td></tr>
<tr><td>long vocalic r</td>  <td align=center>  ṝ  </td></tr>
<tr><td>vocalic l</td>       <td align=center>  ḷ  </td></tr>
<tr><td>long vocalic l</td>  <td align=center>  ḹ  </td></tr>
<tr><td>velar n</td>         <td align=center>  ṅ  </td></tr>
<tr><td>velar N</td>         <td align=center>  Ṅ  </td></tr>
<tr><td>palatal n</td>       <td align=center>  ñ   </td></tr>
<tr><td>palatal N</td>       <td align=center>  Ñ   </td></tr>
<tr><td>retroflex t</td><td align=center>  ṭ  </td></tr>
<tr><td>retroflex T</td><td align=center>  Ṭ  </td></tr>
<tr><td>retroflex d</td><td align=center>  ḍ  </td></tr>
<tr><td>retroflex D</td><td align=center>  Ḍ  </td></tr>
<tr><td>retroflex n</td><td align=center>  ṇ  </td></tr>
<tr><td>retroflex N</td><td align=center>  Ṇ  </td></tr>
<tr><td>palatal s</td>       <td align=center>  ś   </td></tr>
<tr><td>palatal S</td>       <td align=center>  Ś   </td></tr>
<tr><td>retroflex s</td><td align=center>  ṣ  </td></tr>
<tr><td>retroflex S</td><td align=center>  Ṣ  </td></tr>
<tr><td>anusvara</td>        <td align=center>  ṃ  </td></tr>
<tr><td>visarga</td>         <td align=center>  ḥ  </td></tr>
<tr><td>long e</td>          <td align=center>  ē   </td></tr>
<tr><td>long o</td>          <td align=center>  ō   </td></tr>
<tr><td>l underbar</td>      <td align=center>  ḻ  </td></tr>
<tr><td>r underbar</td>      <td align=center>  ṟ  </td></tr>
<tr><td>n underbar</td>      <td align=center>  ṉ  </td></tr>
<tr><td>k underbar</td>      <td align=center>  ḵ  </td></tr>
<tr><td>t underbar</td>      <td align=center>  ṯ  </td></tr>
</TABLE>
<FONT Size=3 Face="Arial Unicode MS, Arial Unicode MS Standard">

Unless indicated otherwise, accents have been dropped in order <BR>
to facilitate word search.<BR>
<BR>
For a comprehensive list of GRETIL encodings and formats see:<BR>
www.sub.uni-goettingen.de/ebene_1/fiindolo/gretil/gretdiac.pdf<BR>
and<BR>
www.sub.uni-goettingen.de/ebene_1/fiindolo/gretil/gretdias.pdf
<BR>
<HR align=left size=1 width="50%" noshade><BR>
<!---------------------------------------------------------><BR>
<BR>
<BR>
<BR>


Namo tassa bhagavato arahato sammāsambuddhassa.<BR>
<BR>
1. <BR>
Laṃkissaro jayatu vāraṇarājagāmī<BR>
Bhogindabhoga rucirāyata pīṇa bāhu<BR>
Sādhupacāranirato guṇasannivāso<BR>
Dhamme ṭhito vīgatakodhamadāvalepo.<BR>
2.<BR>
Yo sabbalokamahito karuṇādhivāso<BR>
Mokkhākaro ravikulambara puṇṇa cando,<BR>
Ñeyyodadhiṃ suvipulaṃ sakalaṃ vibuddho<BR>
Lokuttamaṃ namatha taṃ sirasā munindaṃ.<BR>
3. <BR>
Sopānamālamamalaṃ tidasālayassa<BR>
Saṃsāra sāgarasamuttaraṇāya setuṃ,<BR>
Sabbāgatībhaya vivajjita khema maggaṃ<BR>
Dhammaṃ namassatha sadā muninā1 paṇītaṃ.<BR>
<BR>
1. Munino - katthaci.<BR>
<BR>
[SL Page 002] [\x   2/]     <BR>
<BR>
4.<BR>
Deyyaṃ tadappamapi yattha pasanna cittā<BR>
Datvā narā phalamuḷārataraṃ labhante,<BR>
Taṃ sabbadā dasabalena pi suppasatthaṃ<BR>
Saṃghaṃ namassatha sadāmitapuññakhettaṃ.<BR>
5.<BR>
Tejo balena mahatā ratanattayassa<BR>
Lokattayaṃ samadhigacchati yena mokkhaṃ,<BR>
Rakkhā na catthi ca samā ratanattayassa<BR>
Tasmā sadā bhajatha taṃ ratanattayaṃ bho.<BR>
6.<BR>
Laṃkissaro parahitekarato nirāso<BR>
Rattimpi jāgararato karuṇādhivāso,<BR>
Lokaṃ vibodhayati lokahitāya kāmaṃ<BR>
Dhammaṃ samācaratha jāgariyānuyuttā1<BR>
<BR>
1. Jāgarikānuyuttā - mu.<BR>
<BR>
[SL Page 003] [\x   3/]     <BR>
<BR>
7.<BR>
Sattopakāra niratā kusale sahāyā<BR>
Bho dullabhā bhuvi narā vihatappamādā,1<BR>
Laṃkādhipaṃ guṇadhanaṃ kusale sahāyaṃ<BR>
Āgamma saṃcaratha dhammamalaṃ pamādaṃ.<BR>
8.<BR>
Dhammo tiloka saraṇo paramo rasānaṃ<BR>
Dhammo mahaggharatano ratanesu loke,<BR>
Dhammo bhave tibhavadukkha vināsahetu<BR>
Dhammaṃ samācaratha jāgariyānuyuttā2.<BR>
9.<BR>
Niddaṃ vinodayatha bhāvayathappameyyaṃ<BR>
Dukkhaṃ aniccampi ceha anattataṃ ca,<BR>
Dehe ratiṃ jahatha ja jajjarabhājanābho<BR>
Dhammaṃ samācaratha jāgariyānuyuttā.2<BR>
<BR>
1. Vigatappamādo - katthaci    2. Jāgarikānuyuttā - mu.<BR>
<BR>
[SL Page 004] [\x   4/]     <BR>
<BR>
10.<BR>
Okāsa majja mama natthi suve karissaṃ<BR>
Dhammaṃ itīhalasatā kusalappayoge,<BR>
Nā'laṃ tiyaddhasu tathā bhuvanattaye ca<BR>
Kāmaṃ na catthi manujo maraṇā pamutto. <BR>
11.<BR>
Khitto yathā nabhasi kenacideva leḍḍu<BR>
Bhūmiṃ samāpatti bhāratayā khaṇena,<BR>
Jātattameva khalu kāraṇamekamatra<BR>
Lokaṃ sadā nanu dhuvaṃ maraṇāya gantuṃ.<BR>
12.<BR>
Kāmaṃ narassa patato girimuddhanāto<BR>
Majjhe na kiñci bhayanissaraṇāya hetu,<BR>
Kāmaṃ vajanti maraṇaṃ tibhavesu sattā<BR>
Bhoge ratiṃ pajahathā pi ca jīvite ca.<BR>
<BR>
[SL Page 005] [\x   5/]      <BR>
13.<BR>
Kāmaṃ patanti mahiyā khalu vassadhārā<BR>
Vijjullatā vitatamegha mukhā pamuttā,<BR>
Evaṃ narā maraṇabhīma papātamajjhe<BR>
Kāmaṃ patanti nahi koci bhavesu nicco.<BR>
14.<BR>
Velātaṭe paṭutaroru taraṃgamālā<BR>
Nāsaṃ vajanti satataṃ salilālayassa,<BR>
Nāsaṃ tathā samupayanti narāmarānaṃ<BR>
Pāṇāni dāruṇatare maraṇodadhimhi.<BR>
15.<BR>
Ruddhopi so rathavarassagajādhipehi<BR>
Yodhehi cāpi sabalehi ca sāyudhehi,<BR>
Lokaṃ vivaṃciya sadā maraṇūsabho so<BR>
Kāmaṃ nihanti bhuvanattaya sāli daṇḍaṃ.  <BR>
<BR>
[SL Page 006] [\x   6/]      <BR>
16.<BR>
Bho mārutena mahatā vihato padīpo<BR>
Khippaṃ vināsa mukhameti mahappabhopi,<BR>
Loke tathā maraṇacaṇḍa samīraṇena<BR>
Khippaṃ vinassati narāyumahā padīpo.<BR>
17<BR>
Rāmajjunappabhūti bhūpati puṃgavā ca<BR>
Sūrā pure raṇamukhe vijitāri saṃghā,<BR>
Tepīha caṇḍa maraṇogha nimuggadehā<BR>
Nāsaṃ gatā jagati ke maraṇā pamuttā?<BR>
18.<BR>
Lakkhī ca sāgarapaṭā sadharādharā ca<BR>
Sampattiyo ca vividhā api rūpasobhā,<BR>
Sabbā ca tā api ca mittasutā ca dārā<BR>
Ke cāpi kaṃ anugatā maraṇaṃ vajantaṃ?<BR>
<BR>
[SL Page 007] [\x   7/]     <BR>
<BR>
19.<BR>
Brahmāsurāsuragaṇā ca mahānubhāvā<BR>
Gandhabbakinnaramahoragarakkhasā ca,<BR>
Te cā pare ca maraṇaggisikhāya sabbe<BR>
Ante patanti salabhā iva khīṇapuññā.<BR>
20.<BR>
Ye sāriputtapamukhā munisāvakā ca<BR>
Suddhā sadāsavanudā paramiddhipattā,<BR>
Te cāpi maccuvaḷabhā mukha sannimuggā<BR>
Dīpānivānalahatā1 khayataṃ upetā.<BR>
21.<BR>
Buddhāpi buddhakamalāmalacārunettā<BR>
Battiṃsalakkhaṇa virājita rūpasobhā,<BR>
Sabbāsacakkhayakarāpi ca lokanāthā<BR>
Sammadditā maraṇamattamahāgajena.<BR>
<BR>
[SL Page 008] [\x   8/]     <BR>
<BR>
22.<BR>
Rogāturesu karuṇā na jarāturesu<BR>
Khiḍḍāparesu sukumārakumārakesu,<BR>
Lokaṃ sadā hanati maccu mahāgajindo<BR>
Davānalo vanamivāvarataṃ asesaṃ.<BR>
23.<BR>
Āpuṇṇatā na salile na jalāsayassa<BR>
Kaṭṭhassa cāpi bahutā na hutāsanassa,<BR>
Bhutvāna so tibhūvanampi tathā asesaṃ<BR>
Bho niddayo na khalu pītimupeti maccu. <BR>
24.<BR>
Bho moha mohitatayā vivaso adhañño<BR>
Loko patatyapipi maccumukhe subhīme,<BR>
Bhoge ratiṃ samupayāti nihīnapañño<BR>
Dolā taraṅgacapale supinopameyye.<BR>
<BR>
[SL Page 009] [\x   9/]     <BR>
<BR>
25.<BR>
Ekopi maccurabhihantumalaṃ tilokaṃ<BR>
Kiṃ niddayā api jarāmaraṇānuyāyī,<BR>
Ko vā kareyya vibhasuvesu ca jīvitāsaṃ<BR>
Jāto naro supina saṃgama sannibhesu.<BR>
26. Niccāturaṃ jagadidaṃ sabhayaṃ sasokaṃ<BR>
Disvā ca kodhamadamohajarābhibhūtaṃ,<BR>
Ubbegamattamapi yassa na vijjatī ce<BR>
So dāruṇo1na maraṇaṃ vata taṃ dhiratthu! 27.<BR>
Bho bho na passatha jarāsidharaṃ hi maccu<BR>
Māhaññamānamakhilaṃ satataṃ tilokaṃ,<BR>
Kiṃ niddayā nayatha vītabhayā tiyāmaṃ<BR>
Dhammaṃ sadā'savanudaṃ caratha'ppamattā.<BR>
<BR>
1. Dāruṇaṃ - mu.<BR>
<BR>
[SL Page 010] [\x  10/]      <BR>
28.<BR>
Bhāvetha bho maraṇamāravivajjanāya<BR>
Loke sadā maraṇa saññamimaṃ yatattā,<BR>
Evaṃ hi bhāvanaratassa narassa tassa<BR>
Taṇhā pahīyati sarīragatā asesā.<BR>
29.<BR>
Rūpaṃ jarā piyataraṃ malinīkaroti<BR>
Sabbaṃ balaṃ harati attani ghorarogo,<BR>
Nānūpabhoga parirakkhita mattabhāvaṃ<BR>
Bho maccu saṃharati kiṃ phalamattabhāve?<BR>
30.<BR>
Kammānilāpahatarogataraṃgabhaṃge<BR>
Saṃsāra sāgara mukhe vitate vipannā,<BR>
Mā mā pamādamakarittha karotha mokkhaṃ<BR>
Dukkhodayo1 nanu pamādamayaṃ narānaṃ.<BR>
<BR>
1. Dukkhodayaṃ -mu.<BR>
<BR>
[SL Page 011] [\x  11/]     <BR>
<BR>
31.<BR>
Bhogā ca mittasutaporisa bandhavā ca<BR>
Nārī ca jīvitasamā api khettavatthu,<BR>
Sabbāni tāni paralokamito vajantaṃ<BR>
Nānubbajanti kusalākusalaṃva loke.<BR>
32.<BR>
Bho vijjucaṃcalatare bhavasāgaramhi<BR>
Khittā purā katamahāpavanena tena,<BR>
Kāmaṃ vibhijjati khaṇena sarīranāvā<BR>
Hatthe karotha paramaṃ guṇahatthasāraṃ.<BR>
33.<BR>
Niccaṃ vibhijjatiha āmaka bhājanaṃ va<BR>
Saṃrakkhitopi bahudhā iha attabhāvo,<BR>
Dhammaṃ samācaratha saggapatippatiṭṭhaṃ<BR>
Dhammo1 suciṇṇamihameva phalaṃ dadāti.  <BR>
<BR>
1. Dhammaṃ - mu.<BR>
<BR>
[SL Page 012] [\x  12/]     <BR>
34.<BR>
Rantvā sadā piyatare divi devarajje<BR>
Namhā cavanti vibudhā api khīṇapuññā,<BR>
Sabbaṃ sukhaṃ divi bhuvīha viyoganiṭṭhaṃ<BR>
Ko paññavā bhavasukhesu ratiṃ kareyya?<BR>
35.<BR>
Buddho sasāvakagaṇo jagadekanātho<BR>
Tārāvalīparivutopi ca puṇṇacando,<BR>
Indopi devamakuṭaṃkita pādakañjo<BR>
Ko pheṇapiṇḍa-na-samo tibhavesu jāto?<BR>
36.<BR>
Līlāvataṃsamapi yobbana rūpasobhaṃ<BR>
Attūpamaṃ piyajanena ca sampayogaṃ,<BR>
Disvā pi1 vijjucapalaṃ kurute pamādaṃ<BR>
Bho mohamohitajano bhavarāgaratto  <BR>
[SL Page 013] [\x  13/]     <BR>
<BR>
37.<BR>
Putto pitā bhavati mātu patīha putto<BR>
Nārī kadāci jananī ca pitā ca putto,<BR>
Evaṃ sadā viparivattati jīvaloko<BR>
Citte sadāticapale khalu jātiraṅge.<BR>
38.<BR>
Rantvā pure vividhaphullalatākulehi<BR>
Devāpi nandanavane surasundarīhi,<BR>
Te ve'kadā vitatakaṇṭakasaṃkaṭesu<BR>
Bho koṭisimbalivanesu phusanti dukkhaṃ.<BR>
39.<BR>
Bhutvā sudhannamapi kañcanabhājanesu<BR>
Sagge pure suravarā paramiddhipattā,<BR>
Te cāpi pajjalitalohagulaṃ gilanti<BR>
Kāmaṃ kadāci narakālaya vāsabhūtā.<BR>
<BR>
[SL Page 014] [\x  14/]     <BR>
<BR>
40.<BR>
Bhutvā narissaravarā ca mahiṃ asesaṃ<BR>
Devādhipā ca divi dibbasukhaṃ surammaṃ,<BR>
Vāsaṃ kadāci khurasañcitabhūtalesu<BR>
Te vā mahārathagaṇānugatā divīha. <BR>
41.<BR>
Devaṅganā lalitabhinnataraṅgamāle<BR>
Raṅge1 mahissarajaṭāmakuṭānuyāte,<BR>
Rantvā pure suravarā pamadāsahāyā<BR>
Te cāpi ghorataravetaraṇiṃ patanti. <BR>
42.<BR>
Phullāni pallavalatāphalasaṃkulāni<BR>
Rammāni nandanavanāni manoramāni,<BR>
Dibbaccharālalitapuṇṇadarīmukhāni<BR>
Kelāsamerusikharāni ca yanti nāsaṃ.  <BR>
<BR>
[SL Page 015] [\x  15/]     <BR>
43.<BR>
Dolā'nilā'nalataraṃgasamā hi bhogā<BR>
Vijjuppabhāticapalāni ca jīvitāni,<BR>
Māyāmarīcijalasomasamaṃ sarīraṃ<BR>
Ko jīvite ca vibhave ca kareyya rāgaṃ?<BR>
44.<BR>
Kiṃ dukkhamatthi na bhavesu ca dāruṇesu<BR>
Sattopi tassa vividhassa na bhājano ko,<BR>
Jāto yathā maraṇarogajarābhibhūto<BR>
Ko sajjano bhavaratiṃ pihayeyya'bālo?<BR>
45.<BR>
Ke1 vāpi pajjalitalohagulaṃ gilanti<BR>
Sakkā2 kathañcidapi pāṇitalena bhīmaṃ,<BR>
Dukkhodayaṃ asucinissavanaṃ anantaṃ<BR>
Ko kāmayetha khalu dehamimaṃ abālo?<BR>
<BR>
1. Ko - mu.    2. Sakko - mu.<BR>
<BR>
[SL Page 016] [\x  16/]     <BR>
<BR>
46.<BR>
Loke na maccusamamatthi bhayaṃ narānaṃ<BR>
Na vyādhidukkhasamamatthi ca kiṃci dukkhaṃ,<BR>
Evaṃ virūpakaraṇaṃ na jarāsamānaṃ<BR>
Mohena bho ratimupeti tathāpi dehe.<BR>
47.<BR>
Nissārato nalakalīkadalīsamānaṃ<BR>
Attānameva parihaññati attahetu1,<BR>
Sampositopi kusahāya ivākataññū<BR>
Kāyo na yassa anugacchati kālakerā.<BR>
48.<BR>
Taṃ pheṇapiṇḍasadisaṃ visasūlakappaṃ<BR>
Toyā'nilā'nalamahīuragādhivāsaṃ,<BR>
Jiṇṇālayaṃ va paridubbalamattabhāvaṃ<BR>
Disvā naro kathamupeti ratiṃ sapañño?<BR>
<BR>
1. Bheto - mu. <BR>
[SL Page 017] [\x  17/]     <BR>
<BR>
49.<BR>
Āyukkhayaṃ samupayāti khaṇe khaṇepi<BR>
Anveti maccu hananāya jarāsipāṇī,<BR>
Kālaṃ tathā na parivattati taṃ atītaṃ<BR>
Dukkhaṃ idaṃ nanu bhavesu acintanīyaṃ?<BR>
50.<BR>
Appāyukassa maraṇaṃ sulabhaṃ bhavesu<BR>
Dīghāyukassa ca jarā vyasanaṃ ca'nekaṃ,<BR>
Evaṃ bhave ubhayatopi ca dukkhameva<BR>
Dhammaṃ samācaratha dukkhavināsanāya.<BR>
51.<BR>
Dukkhagginā sumahatā paripīḷitesu<BR>
Lokattayassa vasato bhavavārakesu,<BR>
Sabbattatā sucaritassa pamādakālo<BR>
Bho bho na hoti paramaṃ kusalaṃ ciṇātha.<BR>
<BR>
[SL Page 018] [\x  18/]     <BR>
<BR>
52.<BR>
Appaṃ sukhaṃ jalalavaṃ viya bho tiṇagge<BR>
Dukkhantu sāgarajalaṃ viya sabbaloke,<BR>
Saṃkappanā tadapi hoti sabhāvato hi<BR>
Sabbaṃ tilokamapi kevaladukkhameva. <BR>
53.<BR>
Kāyo na yassa anugacchati kāyahetu1<BR>
Bālo anekavidhamācaratīha dukkhaṃ,<BR>
Kāyo sadā kali malākalilaṃ hi loke<BR>
Kāye rato'navarataṃ vyasanaṃ pareti<BR>
54.<BR>
Mīḷhākaraṃ kalimalākaramāmagandhaṃ <BR>
Sūḷāsisallavisapannagarogabhūtaṃ,<BR>
Dehaṃ vipassatha jarāmaraṇādhivāsaṃ<BR>
Tucchaṃ sadā vigatasāramimaṃ vinindyaṃ2.<BR>
<BR>
1. Bheto - mu.    2. Vinindaṃ. Mu. <BR>
[SL Page 019] [\x  19/]     <BR>
<BR>
55.<BR>
Dukkhaṃ aniccamasubhaṃ vata attabhāvaṃ<BR>
Mā saṅkilesaya na vijjati jātu nicco,<BR>
Ambho na vijjati hi appamapīha sāraṃ<BR>
Sāraṃ samācaratha dhammamalaṃ pamādaṃ. <BR>
56.<BR>
Māyāmarīcikadalīnalapheṇapuñja-<BR>
Gaṃgātaraṅgajalabubbulasannibhesu,<BR>
Khandhesu pañcasu chaḷāyatanesu tesu<BR>
Attā na vijjati hi ko na vadeyya'bālo?<BR>
57.<BR>
Vañjhāsuto sasavisāṇamaye rathe tu,<BR>
Dhāveyya ce cirataraṃ sadhuraṃ gahetvā,<BR>
Dīpaccimālamiva taṃ khaṇabhaṅgabhūtaṃ<BR>
Attāti dubbalatarantu vadeyya dehaṃ.<BR>
<BR>
[SL Page 020] [\x  20/]     <BR>
<BR>
58.<BR>
Bālo yathā salilabubbulabhājanena<BR>
Ākaṇṭhato vata pibeyya marīcitoyaṃ,<BR>
Attāni sārarahitaṃ kadalīsamānaṃ<BR>
Mohā bhaṇeyya khalu dehamimaṃ anattaṃ.<BR>
59.<BR>
Yo'dumbarassa kusumena marīcitoyaṃ<BR>
Vāsaṃ yadicchati sa khedamupeti bālo,<BR>
Attānameva parihaññati attahetu1<BR>
Attā na vijjati kadācidapīha dehe.<BR>
60.<BR>
Poso yathā hi kadalī suvinibbhujanto<BR>
Sāraṃ tadappampi nopalabheyya kāmaṃ,<BR>
Khandhesu paṃcasu chaḷāyatanesu tesu<BR>
Suññesu kiñcidapi nopalabheyya sāraṃ. <BR>
<BR>
1. Bheto - mu.  <BR>
<BR>
[SL Page 021] [\x  21/]     <BR>
<BR>
61.<BR>
Suttaṃ vinā na paṭabhāvamihatthi kiṃci<BR>
Dehaṃ vinā na khalu koci mihatthi satto,<BR>
Deho sabhāvarahito khaṇabhaṃgayutto,<BR>
Ko attahetu aparo bhuvi vijjatīha?<BR>
62.<BR>
Disvā marīcisalilaṃ hi sudūrato bho<BR>
Bālo migo samupadhāvati toyasaññī,<BR>
Evaṃ sabhāvarahite viparītasiddhe<BR>
Dehe pareti parikappanayā hi rāgaṃ.<BR>
63.<BR>
Dehe sabhāvarahite parikappasiddhe<BR>
Attā na vijjati hi vijjumivantalikkhe,<BR>
Bhāvetha bhāvanaratā vigatappamādā<BR>
Sabbāsavappahananāya anattasaññaṃ.<BR>
<BR>
[SL Page 022] [\x  22/]     <BR>
<BR>
64.<BR>
Lālākarīsarudhirassuvasānulittaṃ<BR>
Dehaṃ imaṃ kalimalākalilaṃ asāraṃ,<BR>
Sattā sadā pariharanti jigucchanīyaṃ<BR>
Nānāsucīhi paripuṇṇaghaṭaṃ yatheva.<BR>
65.<BR>
Ṇahātvā jalaṃ hi sakalaṃ catusāgarassa<BR>
Meruppamāṇamapi gandhamanuttaraṃ ca,<BR>
Pappoti neva manujo hi suciṃ kadāci<BR>
Kiṃ bho vipassatha guṇaṃ kimu attabhāve?<BR>
66.<BR>
Deho sa eva vividhāsucisannidhāno<BR>
Deho sa eva vadhabandhanarogabhūto,<BR>
Deho sa eva navadhā paribhinnagaṇḍo<BR>
Dehaṃ vinā bhayakaraṃ na susānamatthi.*<BR>
<BR>
*  Ayaṃ  gāthā  muddita potthakesu "dehantadeva vividhāsuci sannidhāna miccādinā"<BR>
nayena liṅgavipariyāsākārena dissate. Taṃ sāvajjamiti amhākaṃ mati. <BR>
<BR>
[SL Page 023] [\x  23/]     <BR>
<BR>
67.<BR>
Antogataṃ yadi va muttakarīsabhāgo1<BR>
Dehā bahiṃ aticareyya vinikkhamitvā,<BR>
Mātā pitā vikaruṇā ca vinaṭṭhapemā<BR>
Kāmaṃ bhaveyyu kimu bandhusutā ca dārā?<BR>
68.<BR>
Dehaṃ yathā navamukhaṃ kimisaṃghagehaṃ<BR>
Maṃsaṭṭhisedarudhirākalilaṃ vigandhaṃ,<BR>
Posenti ye vividhapāpamihācaritvā<BR>
Te mohitā maraṇadhammamaho vatevaṃ! <BR>
69.<BR>
Gaṇḍūpame vividharoga nivāsabhūte<BR>
Kāye sadā rudhiramuttakarīsapuṇṇe,<BR>
Yo ettha nandati naro sasigālabhakkhe<BR>
Kāmaṃ hi socati parattha sa bālabuddhi.  <BR>
<BR>
1. Bhāgaṃ - mu. <BR>
<BR>
[SL Page 024] [\x  24/]     <BR>
<BR>
70.<BR>
Bho pheṇapiṇḍasadiso viya sārahīno<BR>
Mīḷhālayo viya sadā paṭikūlagandho,<BR>
Āsīvisālayanibho sabhayo sadukkho<BR>
Deho sadā savati loṇaghaṭova bhinno.<BR>
71.<BR>
Jātaṃ yathā na kamalaṃ bhuvi nindanīyaṃ<BR>
Paṅkesu bho asucitoya samākulesu,<BR>
Jātaṃ tathā parahitaṃ pi ca dehabhūtaṃ<BR>
Taṃ nindanīyamiha jātu na hoti loke. <BR>
72.<BR>
Dvattiṃsabhāgaparipūrataro viseso<BR>
Kāyo yathā hi naranāri gaṇassa loke,<BR>
Kāyesu kiṃ phalamihatthi ca paṇḍitānaṃ<BR>
Kāmaṃ tadeva nanu hoti paropakāraṃ.<BR>
<BR>
[SL Page 025] [\x  25/]     <BR>
<BR>
73.<BR>
Posona paṇḍitatarena tathā pi deho<BR>
Sabbattanā cirataraṃ paripālanīyo,<BR>
Dhammaṃ careyya suciraṃ khalu jīvamāno<BR>
Dhamme have maṇivaro iva kāmado bho<BR>
74.<BR>
Khīre yathā suparibhāvitamosadhamhi<BR>
Snehena osadhabalaṃ paribhāsateva,<BR>
Dhammo tathā iha samācarito hi loke<BR>
Chāyāva yāti paraloka mito vajantaṃ.<BR>
75.<BR>
Kāyassa bho viracitassa yathānukūlaṃ<BR>
Chāyā vibhāti rucirāmaladappaṇe tu,<BR>
Katvā tatheva paramaṃ kusalaṃ parattha<BR>
Sambhūsitā iva bhavanti phalena tena.  <BR>
<BR>
[SL Page 026] [\x  26/]     <BR>
<BR>
76.<BR>
Dehe tathā vividhadukkha nivāsabhūte<BR>
Mohā pamādavasagā sukhasaññamūḷhā,<BR>
Tikkhe yathā khuramukhe madhulehamāno<BR>
Bāḷhaṃ ca dukkhamanugacchati hīnapañño.<BR>
77.<BR>
Saṃkapparāgavigate niratattabhāve<BR>
Dukkhaṃ sadā samadhigacchati appapañño,<BR>
Mūḷhassa ceva sukhasaññamihatthiloke<BR>
Kiṃpakkameva nanu hoti vicāramāne.<BR>
78.<BR>
Sabbopabhoga dhanadhaññavisesalābhī<BR>
Rūpena bho sa makaraddhajasannibhopi,<BR>
Yo yobbanepi maraṇaṃ labhate akāmaṃ<BR>
Kāmaṃ paratthaparapāṇaharo naro hi.<BR>
79.<BR>
So yācako bhavati bhinnakapālahattho<BR>
Muṇḍo dhigakkharasatehi ca tajjayanto,<BR>
Bhikkhaṃ sadāribhavane sakucelavāso<BR>
Dehe paratthi paracittaharo naro yo.<BR>
<BR>
[SL Page 027] [\x  27/]     <BR>
<BR>
80.<BR>
Itthī namuñcati sadā puna itthibhāvā<BR>
Nārī sadā bhavati so puriso parattha,<BR>
Yo ācareyya paradāramalaṅghanīyaṃ<BR>
Ghorañca vindati sadā vyasanaṃ ca nekaṃ.<BR>
81.<BR>
Dīno vigandhavadano ca jaḷo apañño<BR>
Mūgo sadā bhavati appiyadassano ca,<BR>
Pappoti dukkhamatulaṃ ca manussabhūto<BR>
Vācaṃ musā bhaṇati yo hi apaññasatto.<BR>
82.<BR>
Ummattakā vigatalajjaguṇā bhavanti<BR>
Dīnā sadā vyasanasokaparāyaṇā ca,<BR>
Jātā bhavesu vividhesu virūpadehā<BR>
Pītvā halāhalavisaṃva suraṃ vipaññā.<BR>
83.<BR>
Pāpāni yena iha ācaritāni yāni<BR>
Yo vassakoṭinahutāni anappakāni,<BR>
Laddhāna ghoramatulaṃ narakesu dukkhaṃ<BR>
Pappoti cettha vividhavyasanaṃ ca nekaṃ.  <BR>
<BR>
[SL Page 028] [\x  28/]     <BR>
<BR>
84.<BR>
Lokattayesu sakalesu samaṃ na kiṃci<BR>
Lokassa santikaraṇaṃ ratanattayena,<BR>
Taṃtejasā sumahatā jitasabbapāpo<BR>
Sohaṃ sadādhigatasabbasukho bhaveyyaṃ.<BR>
85.<BR>
Lokattayesu sakalesu ca sabbasattā<BR>
Mittā ca majjharipubandhujanā ca sabbe,<BR>
Te sabbadā vigatarogabhayā visokā<BR>
Sabbaṃ sukhaṃ adhigatā muditā bhavantu.<BR>
86.<BR>
Kāyo karīsabharito viya bhinnakumbho<BR>
Kāyo sadā kalimalavyasanādhivāso, <BR>
Kāye1 vihaññati ca sabbasukhanti loko<BR>
Kāyo sadā maraṇarogajarādhivāso.<BR>
<BR>
1. Kāyo - mu.<BR>
<BR>
[SL Page 029] [\x  29/]     <BR>
<BR>
87.<BR>
So yobbanoti thaviroti ca bālakoti<BR>
Satte na pekkhati vihaññatireva maccu,<BR>
Sohaṃ ṭhitopi sayitopi ca pakkamanto<BR>
Gacchāmi maccuvadanaṃ niyataṃ tathā hi.  <BR>
88.<BR>
Evaṃ yathā vihitadosamidaṃ sarīraṃ<BR>
Niccaṃ va taggatamanā hadaye karotha,<BR>
Mettaṃ parittamasubhaṃ maraṇassatiṃ ca<BR>
Bhāvetha bhāvanaratā satataṃ yatattā.<BR>
89.<BR>
Dānādi puññakiriyāni sukhudrayāni<BR>
Katvā ca tamphalamasesa mihappameyyaṃ,<BR>
Deyyaṃ sadā parahitāya sukhāya ceva<BR>
Kimbho tadeva nanu hatthagataṃ hi sāraṃ?<BR>
90.<BR>
Hetuṃ vinā na bhavatī hi ca kiṃci loke<BR>
Saddova pāṇitalaghaṭṭanahetujāto,<BR>
Evaṃ ca hetuphala bhāvavibhāgabhinno<BR>
Loko udeti ca vinassati tiṭṭhatī ca.  <BR>
<BR>
[SL Page 030] [\x  30/]     <BR>
<BR>
91.<BR>
Kammassa kāraṇāmayaṃ hi yathā avijjā<BR>
Bho kammanā samadhigacchati jātibhedaṃ,<BR>
Jātiṃ paṭicca ca jarāmaraṇādidukkhaṃ<BR>
Sattā sadā paṭilabhanti anādikāle.<BR>
92.<BR>
Kammaṃ yathā na bhavatīha ca mohanāsā<BR>
Kammakkhayāpi ca na hoti bhavesu jāti,<BR>
Jātikkhayā iha jarāmaraṇādidukkhaṃ<BR>
Sabbakkhayo1 bhavati dīpaivānilena.<BR>
93.<BR>
Yo passatīha satataṃ munidhammakāyaṃ<BR>
Buddhaṃ sa passati naro iti so avoca,<BR>
Buddhaṃ ca dhammamamalaṃ ca tilokanāthaṃ<BR>
Sampassituṃ vicinathā'pi ca dhammataṃ bho. <BR>
<BR>
1. Sabbakkhayaṃ - mu. <BR>
<BR>
[SL Page 031] [\x  31/]     <BR>
<BR>
94.<BR>
Sallaṃva bho sunisitaṃ hadaye nimuggaṃ<BR>
Dosattayaṃ vividhapāpamalena littaṃ,<BR>
Nānāvidhabyasanabhājanamappasannaṃ<BR>
Paññāmayena balisena nirākarotha.<BR>
95.<BR>
Nākampayanti sakalāpi ca lokadhammā<BR>
Cittaṃ sadāpagatapāpakilesasallaṃ,<BR>
Rūpādayo ca vividhā visayā samaggā<BR>
Phuṭṭhaṃva merusikharaṃ mahatānilena.<BR>
96.<BR>
Saṃsāradukkhamagaṇeyya yathā munindo<BR>
Gambhirapāramita sāgaramuttaritvā,<BR>
Ñeyyaṃ abodhi nipuṇaṃ hatamohajālo<BR>
Tasmā sadā parahitaṃ paramaṃ ciṇātha. <BR>
97.<BR>
Ohāya so'dhigatamokkhasukhaṃ paresaṃ<BR>
Atthāya saṃcari bhavesu mahabbhayesu,<BR>
Evaṃ sadā parahitaṃ purato karitvā<BR>
Dhammo mayānucarito1 jagadatthameva.<BR>
<BR>
1. Dhammaṃ mayānucaritaṃ - mu. <BR>
<BR>
[SL Page 032] [\x  32/]     <BR>
<BR>
98.<BR>
Laddhāna dullabhataraṃ ca manussayoniṃ<BR>
Sabbaṃ papañcarahitaṃ khaṇasampadaṃ ca,<BR>
Ñatvāna āsavanudekahitaṃ ca dhammaṃ<BR>
Ko paññavā anavaraṃ na bhajeyya dhammaṃ?<BR>
99.<BR>
Laddhāna buddhasamayaṃ atidullabhaṃca<BR>
Saddhamma maggamasamaṃ sivadaṃ tatheva,<BR>
Kalyāṇamittapavare matisampadaṃ ca<BR>
Ko buddhimā anavaraṃ na bhajeyya dhammaṃ?<BR>
100.<BR>
Evampi dullabhataraṃ vibhave suladdhā<BR>
Maccheradosa viratā ubhayatthakāmā,<BR>
Saddhādidhammasahitā1 satatappamattā<BR>
Bho! Bho! Karotha amatādhigamāya puññaṃ.<BR>
<BR>
1. Saddhādhidhamma sahitā - mu.<BR>
<BR>
<BR>
<BR>
</font></body></html>